Блеър и Ердоган обсъждат кандидатурата на Турция за ЕС
					28/07/2005
					Турският премиер Реджеп Тайип Ердоган се срещна в сряда в Лондон с британския си колега Тони Блеър, за да обсъди с него кандидатурата на Анкара за присъединяване към ЕС. Една от основните точки в дневния ред на срещата бе Кипър.
					(Гардиън - 28/07/05; AФП, Би Би Си, Си Ен Ен, ФТ, РСЕ/РС, Гласът на Америка, EurActiv, Euro-reporters, Търкиш дейли нюз, "Даунинг стрийт" 10 - 27/07/05)
 
					 
						
Кипър бе една от основните точки в дневния ред на разговорите между британския премиер Тони Блеър (вдясно) и турския му колега Реджеп Тайип Ердоган в Лоднон в сряда (27 юли). [AФП]
						Турция е готова да подпише протокол за разширяване на митническия си съюз с 10-те нови страни членки на ЕС, в т. ч. и Кипър, каза в сряда (27 юли) в Лондон турският премиер Реджеп Тайип Ердоган. Същевременно обаче се съобщава, че Анкара възнамерява да приложи към протокола декларация, уточняваща, че това не представлява автоматично официално признаване на кипърската гръцка администрация.
						Разширяването на митническото споразумение на Анкара с ЕС е последното условие, което Турция трябва да изпълни, за да започне преговори със съюза на 3 октомври.
						В изявление пред репортери след срещата си с британския премиер Тони Блеър, чиято страна в момента заема ротационното председателство на ЕС, Ердоган заяви, че в позицията на Турция не са правени промени след срещата на върха на блока от 25 държави през декември. Тогава турският лидер прие изискването за подписване на митническия протокол, но само след като получи уверения, че това няма да означава "официално правно признаване" на Кипър.
						 "Позицията ни относно признаването [на Кипър] няма да се промени до намирането на решение" на 31-годишното разделение на Кипър, каза Ердоган в сряда. Той не конкретизира обаче кога точно ще стане подписването на протокола. Медиите предадоха, че това може да се случи още в петък или през следващата седмица.
						 Като твърд поддръжник на кандидатурата на Турция за ЕС, Великобритания определи започването на преговорите с Анкара като основен приоритет на шестмесечното си председателство на съюза. 
						"За нас просто е важно още веднъж да подчертаем правния факт, че подписването на протокола не означава признаване на Кипър," цитира Си Ен Ен думите на Блеър, казани на обща пресконференция с Ердоган.
						
						 Всички страни членки на ЕС трябва да одобрят започването на преговорите за присъединяване с Турция. Призовавайки останалите членки на блока да сторят това без отлагане, Блеър даде висока оценка на усилията на страната през последните години за изпълнение на политическите критерии на ЕС за членство.
						Знам, че в Европа понастоящем съществуват много неясности, но перспективата за членство на Турция, макар и очевидно някога в бъдеще, мисля ще бъде важна за Европа и за нейната сигурност," каза британският премиер.
						На пресконференцията си в сряда Блеър и Ердоган заявиха също, че страните им ще си сътрудничат в борбата срещу тероризма след неотдавнашните атентати в Лондон и Турция. Турският премиер каза, че целта на терористите е да се създаде конфликт между Запада и исляма и че този капан трябва да бъде избягнат. Блеър отново подчерта, че членството на Турция в ЕС ще изиграе важна роля за гарантирането на европейската и световната сигурност.

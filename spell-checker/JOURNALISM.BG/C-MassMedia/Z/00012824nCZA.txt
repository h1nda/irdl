Ашдаун критикува босненско-сръбските власти заради Младич 
		01/12/2004
		Пади Ашдаун остро разкритикува босненско-сръбските власти във вторник след най-новите разкрития, индикиращи, че най-важният укриващ се от правосъдието обвиняем Ратко Младич е бил в списъчния състав на Армията на Република Сръбска до 2002 г. 
		(СВП-- 30/11/04 - 01/12/04; Ройтърс, AП, Фена - 30/11/04)
 
		 
			
Личното досие на обвинения във военни престъпления Ратко Младич показва, че той е бил освободен от армията на доминираната от сърбите автономна област на БиХ едва преди две години. [AФП]
			Нови разкрития, сочещи, че един от най-важните укриващи се обвиняеми във военни престъпления от времето на конфликтите в периода 1992-1995 г. в Босна и Херцеговина (БиХ) може би е останал в щатното разписание на босненско-сръбската армия до 2002 г., предизвикаха острата критика на Върховния представител Пади Ашдаун.
			Сараевският вестник Дневни Аваз публикува статия във вторник (30 ноември), в която се показва това, което според вестника е военното лично досие на босненско-сръбския военен командир Ратко Младич. Там се вижда, че той е бил освободен от армията на ръководената от сърбите автономна област на БиХ Република Сръбска (РС) едва преди две години. 
			Международинят наказателен трибунал за бивша Югославия (МНТБЮ) обвини Младич в края на 1995 г., повдигайки обвинения във военни престъпления, вкл. геноцид. Младич е един от най-издирваните обвиняеми от Хагския Трибунал, заедно с бившия лидер на босненските сърби Радован Караджич и хърватския генерал от резерва Анте Готовина. 
			Според доклада Младич е бил освободен от армията на РС (АРС) през март 2002 г. с указ, издаден от Мирко Сарович, който по това време е бил президент на РС.
			Според Ашдаун е "скандално", че АРС е имала трудови правоотношения с укриващия се обвиняем допреди две години, твърдейки същевременно, че не знае неговото местонахождение. "Това е индикация за крещящото незачитане от страна на властите на РС и особено от страна на АРС на произтичащите от Дейтън техни ангажименти и на задълженията им към Международния наказателен трибунал в Хага", допълни върховният международен представител в БиХ. 
			В изявление, разпространено от офиса на Ашдаун, се казва, че документът в Дневни Аваз подкрепя коментарите на главния прокурор на МНТБЮ Карла дел Понте пред Съвета за сигурност на ООН миналата седмица. 
			"Според мен има фундаментални системни слабости в структурите на правоприлагането и сигурността в БиХ и особено в РС," заяви прокурорът на 23 ноември, критикувайки властите на РС за отказа им да задържат който и да е от обвиняемите в МНТБЮ. 
			"Какво ни казва това за съучастието на АРС в продължаващото укриване от правосъдието на Младич и за нейното желание да сътрудничи с МНТБЮ?", попита Ашдаун. "РС трябва да скъса с миналото си, ако иска да има модерно европейско бъдеще."
			Според документа, публикуван от сараевския всекидневник, Младич е бил на активна служба в югославската армия (ЮА) до 2001 г., което противоречи с твърдението на властите на РС, че отношенията между ЮА и АРС са приключили през 2000 и 2001 г. 
			Ащдаун изтъкна, че " ако Младич е бил в списъците на ЮА и АРС, защо неговото лично досие никога не се появи през 2000 и 2001 г. , когато властите твърдяха, че са прекратили връзките?"
			Новите разкрития идват дни преди срещата на високо равнище на НАТО на 9 декември. В края на юни Алиансът отложи поканата към БиХ да се присъедини към Програмата "Партньорство за мир" (ПзМ) поради отказа на страната да изпълни своите задължения към МНТБЮ.
			Информационната агенция на БиХ ФЕНА цитира германския посланик в тази страна Фрайхер фон Китлиц и Оттендорф от вторник, който не очаква кандатурата на БиХ за членство в ПзМ да бъде сред централните теми на срещата на върха през декември, но че този въпрос ще се обсъжда. НАТО ще проучи внимателно доклада на дел Понте пред Съвета за сигурност, каза дипломатът.

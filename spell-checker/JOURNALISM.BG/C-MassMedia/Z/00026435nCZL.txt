Брюксел предупреди България във връзка с лошото управление на фондовете от ЕС
					14/05/2008
					 
						СОФИЯ, България -- Европейската комисия (ЕК) поиска от финансовото министерство да предостави списък на компаниите, уличени в нарушаване на процедурите за финансиране от ЕС, както и на компаниите, за които има подозрения, че правят това. Във вторник (13 май) правителството публикува пълния текст на писмо, изпратено миналата седмица от Майкъл Лий, генерален директор на Генерална дирекция "Разширяване" на ЕК. Лий е писал до заместник-министъра на финансите Димитър Ивановски, който изпълнява и задълженията на последна национална инстанция по одобряване за европейските фондове. ЕК заявява, че предприетите до момента мерки не отговарят на изискванията, посочени в писмото на Лий от 28 февруари, и не дават достатъчно основание да се заключи, че договорите за финансиране от ЕС са законни и отговарят на съответните правила. Лий препоръчва също така да бъдат уволнени ръководителите на програми за усвояване на предприсъединителните фондове. ЕС спря плащанията към финансовото министерство и министерството на регионалното развитие и благоустройството през януари. (София Ехо, Фокус - 13/05/08)

Генералният секретар на ООН Бан назначи нов специален представител в Кипър 
					03/06/2010
					 
						НИКОЗИЯ, Кипър -- В сряда (2 юни) генералният секретар на ООН Бан Ки Мун назначи Лиза Бутенхайм за свой специален представител и ръководител на мироопазващата мисия на ООН в Кипър. Бутенхайм, от Съединените щати, ще замени Тайе-Брук Зерихун от Етиопия, който беше назначен през април на длъжност в централата на ООН в Ню Йорк. 
						Междувременно преговорите, имащи за цел обединяване на разделения остров, бяха отложени в четвъртък от кипърския президент Деметрис Христофиас, който посочи като причина неотдавнашен коментар от страна на кипърския турски лидер Дервиш Ероглу, който е заявил, че не е обвързан от отправения от Бан апел. Генералният секретар призова по-рано двамата да провеждат разговорите въз основа на „параметрите на ООН [и] резолюциите на Съвета за сигурност”, както и въз основа на две съвместни изявления, направени в миналото. ООН заяви, че Ероглу и Христофиас са приветствали коментара на Бан. (Си Ен Ей, Ройтерс - 03/06/10; Уебсайт на ООН - 02/06/10)

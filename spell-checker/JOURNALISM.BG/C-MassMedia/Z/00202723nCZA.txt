БиХ се опитва да спре използването на пиратски софтуер
					18/04/2012
					Инспекции решават кои организации използват нелицензиран софтуер и им предоставят възможност или да поръчат лицензиран софтуер, или да бъдат глобени.
					От Бедрана Калетович за Southeast European Times от Сараево -- 18/04/12
 
					 
						
Експерти казват, че в някои държави в Югоизточна Европа повече от 60 % от целия софтуер е пиратски. [Бедрана Калетович/SETimes]
						Босна и Херцеговина (БиХ) предприема действия да изкорени употребата на пиратски компютърен софтуер - проблем, който е стар за Югоизточна Европа - и властите са оптимисти, че усилията ще доведат до поставянето на тази практика под контрол. 
						"Пиратските компютърни програми могат лесно да бъдат поръчани на улицата в повечето градове на БиХ само срещу няколко евро. Тяхната употреба е широко разпространена и от отделни лица, и от институции", заяви за SETimes Ибрахим Тирак, председател на Инспекционната комисия на Федерация БиХ. 
						Смята се, че нелегалното сваляне на софтуер коства на БиХ 11 млн. евро и 1 400 работни места годишно. 
						Властите започнаха инспекции в страната преди три седмици, за да видят кои организации използват нелицензиран софтуер и след това да предоставят срок от пет до седем дни за легалното му поръчване. 
						В рамките на една седмица инспекторите начислиха на различни институции 360 000 евро ДДС върху новия поръчан софтуер. 
						"Започнахме с инспекции на големи индустриални обекти - банки, микрокредитни организации, застрахователни дружества и строителни компании", каза за SETimes Бесим Дуракович, директор на бюрото на Инспекционната комисия в кантон Тузла. 
						Дуракович заяви, че властите са уверени, че софтуерното пиратство може да бъде овладяно, но само след като инспекциите бъдат разширени и до физическите лица. 
						"Държавите, в които софтуерното пиратство надхвърля 66 %, не могат да очакват сериозни инвестиции", заяви за SETimes Мирна Миланович-Лалич, юрисконсулт на "Бизнес Софтуер Алайънс". 
						Черна гора и Албания са на първите две места в региона по нелегална употреба на компютърен софтуер, оценявана съответно на 83 и 77 %, по данни от световно проучване, проведено от "Бизнес Софтуер Алайънс", международна асоциация, която подкрепя софтуерната индустрия. 
						Макар че Хърватия е с най-нисък процент - 53 % - броят на пиратските компютърни програми, игри и операционни системи бързо нараства. Нелегалната употреба на софтуер в БиХ се изчислява на 66 %. 
						"Правителството на БиХ реши да установи ред във всички социални области. Защитата на интелектуалната собственост е от голямо значение за БиХ, особено заради Световната търговска организация и Споразумението за стабилизация и асоцииране [с ЕС]", заяви министър-председателят на Федерация БиХ Нермин Никшич. 
						Властите в БиХ заявиха, че инспекциите целят освен това да увеличат осведомеността за употребата и разпространението на лицензиран софтуер с цел да се спре разрастването на процъфтяващата сива икономика. 
						Те очакват подкрепата от медиите да окаже максимално влияния, но по ирония на съдбата повечето медии използват пиратски софтуер. 
						Един Шехич, който събира информация за телевизионна станция, основана и финансирана от кантоналното правителство на Сараево, обясни колебанието на правителството да закупува лицензиран софтуер с хроничната липса на финансови средства. 
						"Събирам [материали] на компютър, който няма лицензирана програма, а беше купена нелегално за 5 евро. За да лицензираме цялото си оборудване, се нуждаем от много пари, а правителството със сигурност няма да ги отпусне", каза Шехич. 
						Основен софтуерен пакет струва 180 евро; цената на специализирания софтуер зависи от професията, но струва много повече. 
						Някои малки фирми, които очакват да бъдат глобени заради това, че не могат да си купят лицензиран софтуер, се оплакаха, че срокът, предоставен от правителството, е недостатъчен. 
						Бинаса Руждич, брокерка на недвижими имоти, работи за една от двете организации, които очакват да бъдат глобени. 
						"Веднага ни глобиха. Много частни собственици няма да могат да понесат [финансовата] тежест", каза Руждич за SETimes
					
						Според Лейла Зукич-Кривдич, директор на "Майкрософт БиХ", ефективната защита на интелектуалната собственост е едно от предварителните условия за развитието на ИТ индустрията. 
						"Инспекциите се провеждат, като се проверява целият софтуер, не само на този на "Майкрософт", който е най-често използваният. Подкрепяме инициативата", каза тя за SETimes. 
					
				
			
					 
					
 
 

Световно първенство по футбол: Сърбия с победа!
					21/06/2010
					Кореспондентът Деян Станкович присъства на загубата в първия мач и последвалата победа срещу Германия. През времето между двата мача той опознава страната домакин, Южна Африка.
					От Деян Станкович от Йоханесбург и Порт Елизабет за Southeast European Times – 21/06/10
 
					 
						
Местни хора танцуват в Порт Елизабет. [Деян Станкович/SETimes]
						
						Ден седми, 14 юни 
					
						Един ден след загубата. Сръбската преса се отнесе меко към националния ни отбор. Никой не искаше да оказва допълнителен натиск след лошото начало. Ситуацията беше по-спокойна, отколкото през първата седмица в Южна Африка. Играчите бяха по-открити към медиите, вероятно знаейки, че на този етап не е нужно да водят друга битка, освен тази на терена. 
						Някои от феновете присъстваха на тренировката, за да ги подкрепят. От друга страна, набрахме скорост и сега си вършим работата много по-бързо, отколкото в началото. Първите няколко дни винаги са най-трудните. 
						Използвахме свободното си време, за да се разходим за първи път в Южна Африка. Досега бяхме най-вече в хотела или в автобуса, или в някой от пресцентровете на двата стадиона в Йоханесбург. Отидохме до Сандтон, престижната част на града. 
						Първо видяхме площад „Нелсън Мандела”. Голямата статуя на бившия президент на Южна Африка се намира на входа на огромен търговски център. Отпред видяхме фенове от Бразилия, Хондурас, Мексико, Холандия, дори и Турция – въпреки че страната не се класира за Световната купа. Ресторантите бяха пълни с хора. 
						Накрая се озовахме в клуб наблизо, място за срещи на феновете на Аржентина. Той не беше особено различен от това, с което сме свикнали в Европа. И точно това не ми хареса. 
						Ако току що се бях събудил, не бих разбрал, че се намирам в Африка. Ясно беше, че се намирахме в частта на града, където богатите туристи трябва да харчат парите си. 
						
						Ден седми, 14 юни 
					
						Всички знаехме, че през юни в Южна Африка е зима. Носехме си якета, пуловери, топли дрехи, но... никой не очакваше това. Температурата през нощта беше около нулата, а заради силния вятър изглеждаше, че е още по-студено. 
						Вечеряхме в ресторант, собственост на сърбин, който живее в Южна Африка от 11 години. Той каза, че е много доволен от живота в Йоханесбург – макар че е бил ограбен веднъж, а два пъти са му крали автомобила! 
						Израснах в разкъсана от войната страна. Знаем какво означава винаги да си нащрек. Въпреки това досега никой от нас е нямал проблеми в Южна Африка, само няколко заплашителни погледа. Чухме обаче за нападения срещу колеги от Испания, Португалия, Китай, а също и срещу гръцките футболисти. Не е приятно. В Южна Африка използваме скъпо оборудване, което принадлежи на нашите компании. Някои френски медии дойдоха с лична въоръжена охрана, но ние сме сами и затова трябва да бъдем внимателни. 
						Открихме още нещо. Преди няколко месеца едно евро се е обменяло за повече от 100 южноафрикански ранда. По време на световното първенство обаче еврото е паднало до около 85 ранда и дори по-малко, ако се приспаднат банковите такси, а цените са се повишили. 
						Зоран Лакович, главен секретар на нашата футболна асоциация, ни каза, че преди турнира за Световната купа нощувката в първокласен апартамент в петзвездния хотел „Микеланджело” в Сандтон е била около 120 евро. По време на Световната купа тя се е повишила до около 950 евро. 
						Въпреки това животът тук остава сравнително евтин. Можеш да се нахраниш за около 10 или 15 евро. Наливната бира струва две-три евро. Наистина официалните сувенири от турнира за Световната купа са скъпи, но това е така навсякъде. Обикновена тениска с емблемата на ФИФА струва около 20 евро. Миниатюрна фигурка на Закуми – официалния талисман на турнира – излиза поне 10 евро. А е наистина малка. 
						
						Ден 10-и, 17 юни
					
						Тръгваме за Порт Елизабет за мача Сърбия срещу Германия, който е решаващ за нас. 
						Първи впечатления: Порт Елизабет, с повече от милион души население, изглежда много по-безопасен от Йоханесбург или Претория. Расовата сегрегация обаче отново е очевидна. Повечето хора, особено белите, открито я показват, без да се опитват да я прикриват. 
						Пропуснахме пресконференцията на сръбския национален отбор, която се състоя, докато бяхме в самолета. Благодарение на някои колеги, които летяха по-рано, успяхме да я отразим. След като ни резервира по-късен полет, нашата футболна асоциация беше преместила пресконференцията с час и половина по-рано. Това са обичайните проблеми, които срещат журналистите, поне в Сърбия. 
						В Порт Елизабет можеш да се разхождаш през нощта. Това е лукс, който нямахме в Йоханесбург. Отидохме до езеро, в средата на което се намираше казино, а около него бяха разположени многобройни ресторанти. Германците бяха навсякъде. 
						Попитахме местните хора кои клубове можем да посетим. Казаха ни, че има два – единият за бели, другият за чернокожи – но бил безопасен. Избрахме втория. За първи път имахме възможност да се смесим с африканци, на които не се плащаше, за да се усмихват. Въпреки това повечето от тях бяха усмихнати. Прекарахме добре. 
						
						Ден 11-и, 18 юни
					
						Историческа победа за Сърбия! Първата срещу Германия от 37 години насам. И първата победа на независима Сърбия в турнир за Световната купа. Не може да се каже, че играхме изключително. Този път -- не помня откога -- бяхме наистина щастливи. 
						Германците играха почти цял час с играч по-малко, тъй като Мирослав Клозе получи червен картон. По-късно беше отсъдена дузпа за тях, но вратарят ни Владимир Стойкович успя да я спаси. Най-накрая добри новини за нас. Много по-лесно се работи, когато пишеш за положителни неща. 
						Бях на Световното първенство по футбол в Германия преди четири години и видях колко е трудно да се бориш до последния мач, когато вече си изгубил шанса да участваш във втория тур. Този път беше различно. Тази вечер Сърбия празнува. 
						
						Ден 13-и, 20 юни
					
						Играе се мачът Бразилия срещу Кот д'Ивоар, може би най-атрактивният мач от първата фаза на турнира. А футболното градче все още не е пълно. Има 84 000 фенове, но и около 5000 празни места. Това е голям проблем за домакините. 
						Стадион „Фрий Стейт” в Блумфонтейн беше почти наполовина празен по време на мача Парагвай-Словакия. Това не е обичайно за световно първенство. 
						Бразилия показа своите умения и спечели с 3:1, но общото впечатление беше, че отборът не демонстрира игра, с която се печели световно първенство. Досега никой не е направил това. Според много експерти общото ниво на играта е под очакванията. Някои смятат, че може би ФИФА е допуснала грешка с тази нова топка „Джбулани”.

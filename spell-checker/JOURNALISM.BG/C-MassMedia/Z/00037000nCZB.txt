Сараево бавно възстановява късче от историята
		10/01/2011
		Символът на Сараево е в процес на реконструкция на четири етапа, наложена от
			опустошителен пожар.
		От Юсуф Рамаданович за Southeast European Times в Сараево – 10/01/11
 
		 
			
Кметството на Сараево. [SETimes/Юсуф Рамаданович]
			Кметството в Сараево е национален паметник от 1896 г., времето на
				Австро-унгарското управление. То е най-голямата и представителна сграда от този
				период в Сараево и се намира в стария град на десния бряг на река Милачка. 
			Оцеляла след две световни войни, сградата бе опожарена през август 1992 г. в
				началото на босненския конфликт. Преди пожара в сградата се е помещавала
				Националната библиотека. Снаряди, изстреляни от сръбските позиции през онзи август
				нанесли поражения на сградата и унищожили голям брой ценни книги и архивни
				материали. 
			Реконструкцията на сградата е разделена на четири етапа. Първите два бяха
				насочени към стабилизиране на конструкцията, особено на носещите стени. Ремонтните
				работи възлязоха на 3 милиона евро. 
			Във финансирането на реконструкцията участваха градските власти, много
				европейски правителства и столици, националните библиотеки на Сърбия, Франция,
				Австрия, Холандия, Кипър и Норвегия и посолствата на Хърватия, Съединените щати и
				Великобритания. 
			Финансирането на третия етап ще бъде дарение от 7,5 милиона евро от
				Европейската комисия за реставрация на интериора, а 1 милион евро бяха обещани от
				Испания за фасадата сградата. 
			
			Крайната цел е да се възстанови сградата в автентичния й вид. След
				завършването на реконструкцията сградата отново ще приюти Националната библиотека,
				както и офиси на градската администрация. 
			Предприемачът на продължаващия трети етап на реконструкцията е една от
				големите строителни компании в страната "ГП Босна". Работата се наблюдава от
				Федералното министерство на културата и спорта и от Института за защита на
				паметниците. 
			Кметът на Сараево Алия Бехмен казва, че реконструкцията "трябва да бъде
				съобразена и с най-малките подробности" при постоянния контрол на експерти, за да се
				гарантира качество на работата. 
			Понастоящем се работи върху интериора. От ключова важност е купола, на чието
				място зее дупка, която е покрита, за да не може да прониква вътре дъжд и сняг и да
				се предпази интериора. Той трябва отново да бъде възстановен, както и унищожените от
				огнената атака прозорците, които сега са заковани с дъски. 
			Генералният директор на "ГП Босна" Углеша Кишич казва, че този етап от
				реконструкцията ще продължи 21 месеца. Той включва "почистване и ремонтиране на
				вътрешното пространство и мазето, което вече се използва", както и възстановяване на
				купола и прозорците. 
			Отвън бе издигното скеле, за да се улесни реконструкцията на фасадата, добавя
				той. Независимо, че ремонтните работи продължават, части от Кметството вече се
				използват. Тук се провеждат много събития и изложби, а неотдавна файето се изпълни с
				гостите на филмовия фестивал МЕСС. Кметството бе едно от няколкото места, където се
				провеждаше фестивалът. 
			Когато била издигната преди повече от век много от жителите на Сараево били
				критично настроени и смятали, че тя е твърде различна от архитектурата наоколо. С
				времето мненията се променили и тя станала символ на града. Местните я наричат
				Виечница. 
			Именно от Кметството в онзи фатален ден през 1914 г. австро-унгарският принц
				Фердинанд заминава със съпругата си и антуража си на последното си пътуване. Сръбски
				националисти застрелват кралската двойка, което става повод за Първата световна
				война. 
			Легенди се носят за сградата, като някои датират от построяването й. Дори
				придобиването на земята се оказало изключително трудно. Австро-унгарските власти
				успели да сключат споразумения с всички собственици в района, освен с един. 
			Нищо - никакви молби, уверения и пари - не могли да склонят този собственик.
				Целият проект бил спрян заради упорития сараевчанин. 
			В крайна сметка било намерено решение. Тухла по тухла, прозорец по прозорец,
				ограда по ограда, неговият дом бил преместен на другия бряг на река Милачка, където
				тя била отново изградена на около 100 метра от Кметството, където съществува и днес.
				Нарекли я Къща на злобата.

Властите в БиХ и СВП обявиха началото на следващата фаза на реформите
25/04/2003
 
САРАЕВО, Босна и Херцеговина (БиХ) -- Представители на властите в БиХ и на Службата на Върховния представител се срещнаха в Сараево в четвъртък (24 април), за да обсъдят процеса на реформи. По-късно министър-председателят Аднан Терзич обяви началото на нов етап на реформите, насочен към намаляване на бюджетния дефицит, постигане на финансова стабилност и ограничаване на безработицата през следващите шест месеца. Терзич добави, че в следващите три месеца правителството трябва да премахне препятствията пред влизането на пазара на ЕС, за да се увеличи значително износът.
В други новини, според ново проучване на общественото мнение, направено от Партнър Ейджънси, по-голямата част от населението на БиХ вярва, че трите основни етнически групи могат мирно да съжителстват. От 1200 анкетирани, 67% са казали, че сърбите, мюсюлманите и хърватите могат да живеят заедно без проблеми. При сърбите, обаче, подкрепата за многоетническото съжителство е била значително по-ниска: 51% са се обявили против това да живеят в непосредствено съседство с представители на други етнически групи. (Източници на СВП - 25/04/03; БХТВ1, Би Би Си, АФП - 24/04/03)

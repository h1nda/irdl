Делова хроника 
					11/02/2005
					Преглед на деловите и икономическите новини от Балканите след 4 февруари:
					(Различни източници – 04/02/05 - 11/02/05)
 
					 
						
Бившият турски зам.-премиер Хюсаметин Йозкан (в средата) пристига в анкарски съд във вторник (8 февруари). Той и бившият икономически министър Реджеп Йонал се явиха пред специален съд, за да изслушат повдигнатите срещу тях обвинения в корупция в привличащ вниманието процес, произтекъл от огромните загуби в държавна банка. [AФП]
						Промишленото производство на Румъния се е увеличило през 2004 г. с 5,3 % за едногодишен период, сочат официални данни. Преработвателната промишленист остана основният двигател на растежа с годишно увеличение от 6,3 % за 2004 г. 
						*** 
						Регионалният представител на МВФ Марк Обоен предупреди, че правителството на Косово е изправено пред фалит поради големите разходи, достигнали 160 млн. евро през декември 2004 г. Бюджетът за 2005 г. е общо 635 млн. евро и се финансира предимно от данъци. Международните финансови институции заявиха, че ще предоставят помощ в размер на около 15 % от бюджета. 
						*** 
						ЕБВР отпусна заем от 33,5 млн. евро на Сърбия и Черна гора за осъвременяване на системите за управление на въздушния трафик на летищата в Белград и Подгорица, за да ги приведат към международните стандарти. Заемът е част от инвестиционен пакет на стойност 112 млн. евро, който се финансира съвместно от Европейската инвестиционна банка и други донори. 
						*** 
						Неотдавнашното посещение на транспортния министър на Босна и Херцеговина (БиХ) Бранко Докич в Атина доведе до подписване на споразумение за международен автомобилен превоз. Друга основна тема на разговорите между Докич и гръцките официални лица бе двустранната търговия. 
						*** 
						На 8 февруари в Скопие пристигна мисия на МВФ за преговори по новото стендбай споразумение между Македония и фонда. Официалните преговори трябва да започнат на 14 февруари, след пристигането на ръководителя на мисията Франек Розвадовски. Очаква се новото споразумение да бъде на обща стойност 50 млн. евро. 
						*** 
						Мелничарската промишленост в Албания е сред най-успешните бизнеси в страната през 2004 г., сочат официални данни. Инвестициите в тази промишленост през миналата година са достигнали 16,1 млн. евро, а количеството на преработената пшеница в местни мелници достигна 350 000 тона. 
						*** 
						Международната рейтингова агенция "Стандард и Пуърс" потвърди кредитния си рейтинг "BB-" за националния оператор на ж.п. инфраструктурата в Румъния ЧФР с положителна перспектива. Агенцията заяви, че решението й се базира на правителствената финансова подкрепа за задълженията на ЧФР, в т. ч. и най-високи гаранции за дълговете на фирмата.

Външният министър на БиХ поиска безплатни визи за ЕС за гражданите на страната
					08/07/2008
					 
						САРАЕВО, Босна и Херцеговина (БиХ) -- В понеделник (7 юли) външният министър Свен Алкалай изпрати писмо до най-висшите дипломати на всичките 27 страни, членки на ЕС, с искане всяка от тях поотделно да одобри издаването на безплатни визи за гражданите на БиХ до въвеждането на безвизовия режим между БиХ и ЕС. Издаването на безплатни визи би било ключов елемент в засилването на подкрепата за членството в ЕС сред гражданите на БиХ, като по този начин ще се създаде положителна енергия и ще се ускори процесът на реформи, каза Алкалай. 
						Други новини -- Представители на БиХ обявиха в понеделник, че тленните останки на 307 босненски мюсюлмани, жертви на клането в Сребреница през 1995 г., ще бъдат препогребани в петък, когато страната отбелязва 13-ата годишнина от най-голямото военно престъпление в Европа от края на Втората световна война. Погребението ще се състои на мястото, където босненските сръбски сили избиха повече от 8 000 мъже и момчета през юли 1995 г. (СРНА, РТРС, Дневни Аваз, Фена, АФП - 07/07/08)

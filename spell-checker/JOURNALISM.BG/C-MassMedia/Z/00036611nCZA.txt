Тадич посети Вуковар и призова за помирение
					05/11/2010
					Сръбският президент се извини за едно от най-печалните събития от конфликта на Балканите, като заяви, че е време да се продължи напред.
					От Наташа Радич и Бояна Милованович за Southeast European Times от Загреб и Белград – 05/11/10
 
					 
						
Президентът на Сърбия Борис Тадич отдаде в четвъртък (4 ноември) почит на жертвите, убити от сръбските части през 1991 г. и погребани в масовия гроб в Овчара край Вуковар. [Ройтерс]
						Сръбският президент Борис Тадич направи исторически жест на помирение, като посети Вуковар в четвъртък (4 ноември). Той е първият сръбски държавен глава, посещаващ града, който за хърватите е символ на страданията и военните престъпления, извършени по време на конфликта на Балканите. 
						Тадич пристигна по река Дунав с ферибот, носещ името "Гълъб" („The Dove”). Заедно с хърватския президент Иво Йосипович той посети мемориалния комплекс „Овчара”, изграден в памет на над 200-та жертви, екзекутирани от сръбските сили и погребани в масов гроб . 
						 Тадич предостави документация за евакуирането на болницата във Вуковар след превземането й от сърбите. Мъжете в болницата, която по време на обсадата на града е функционирала като убежище, са били отведени в близката Овчара и избити. 
						Документите трябва да помогнат на семействата на безследно изчезналите да разберат истината за съдбата на своите близки. „Тук съм, за да отдам почит на жертвите, да поднеса извинение и да изкажа съжаление. Днес съм тук, в Овчара, за да си спомним и почетем всички хървати, които станаха жертви на престъпления в Хърватия”, заяви Тадич, който се срещна и с премиера Ядранка Косор. 
						 Освен Овчара, той посети заедно с Йосипович и село Паулин Двор, където през декември 1991 г. хърватските сили убиха 18 сърби.
						Време е да завършим процеса на помирение, каза Йосипович, като заяви, че „Хърватия и Сърбия трябва да бъдат две приятелски държави, две съседни страни.” 
						Реакциите в Сърбия и Хърватия бяха смесени. Бранко Боркович, известен хърватски ветеран от войната, участвал в отбраната на Вуковар, каза за държавната телевизия, че поставянето на едно ниво на престъпленията от Паулин Двор с тези от Вуковар е „отвратително”. 
						 Междувременно деветнадесетгодишният студент Марко Белински каза за SETimes, че жестът на Тадич е твърде закъснял и недостатъчен. 
						 „Не мисля, че извинение след 19 години наистина има голяма стойност”, каза той. В Сърбия някои похвалиха посещението на Тадич като стъпка напред. 
						„Крайно време беше президентът да посети Вуковар: не трябва грешките от миналото да тегнат върху настоящето. Омразата няма да направи нещата по-добри нито за нас, нито за хърватите, каза за SETimes Миломир Пенев, на 53 г. 
						Тияна Груич, на 34 г., не е съгласна. „Тадич винаги изпреварва всички и се извинява на всички, а ние не сме получили нито едно искрено извинение за нашите жертви”, казва тя. 
						Говорителят на Демократическата партия на Тадич, Йелена Триван, заяви, че посещението ще затвори страницата на миналото и ще проправи пътя за бъдещо сътрудничество. „Сърбия ясно показа своята отвореност за изграждането на добросъседски отношения, готовността си за постигане на помирение в региона и настоява нейните съседки да се отнесат по същия начин към сръбските жертви”, заяви тя. 
						Според Петър Петкович от опозиционната Демократическа партия на Сърбия неговата партия също подкрепя добросъседските отношения, но иска да види „двупосочна политика на реципрочност”. 
						„Хърватия трябва да покаже готовността си да осъди престъпленията срещу сърби така, както Сърбия направи с престъпленията, извършени в нейно име”, заяви той за SETimes. 
						Петкович посочи, че все още предстои да бъде намерено решение на завръщането и реинтеграцията на изселените етнически сърби. „Едва тогава можем да говорим за искрено съвместно помирение”, каза той.

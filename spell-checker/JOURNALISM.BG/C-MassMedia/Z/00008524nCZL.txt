ЕС одобрява полицейската мисия в Македония
30/09/2003
 
БРЮКСЕЛ, Белгия -- Външните министри на ЕС одобриха в понеделник (29 септември) разполагането на полицейска мисия от 200 души в Македония на 15 декември, денят, в който следва да приключи сегашната военна мисия на ЕС "Конкордия". Полицейската мисия ще бъде базирана в Скопие под командването на белгийския офицер Барт Д' Уге. Задачата й ще бъде да поддържа обществения ред, да се бори срещу организираната престъпност и да съдейства в чувствителни области. ЕС е заделил 7.3 млн. евро за едногодишната мисия.
Други новини: македонските власти освободиха сръбски армейски офицер, който бе арестуван по силата на международна заповед във връзка с предполагаеми военни престъпления. Миле Новакович бе освободен след като магистратите откриха грешка в хърватското искане за неговото задържане. (АФП, МИА, Макфакс, А1 ТВ - 29/09/03)

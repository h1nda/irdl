Съдиите искат от прокурорите намаляване на броя на обвиненията срещу Караджич
					24/07/2009
					 
						ХАГА, Холандия -- Съдиите от Трибунала на ООН за военни престъпления поискаха от прокурорите по делото срещу бившия босненски сръбски лидер Радован Караджич да намалят броя на обвиненията срещу него с цел ускоряване на процеса, предадоха в четвъртък (23 юли) холандските медии. Понастоящем срещу Караджич има 11 обвинения в геноцид, военни престъпления и престъпления срещу човечеството, а предложените свидетели са около 500.
						Други новини -- В четвъртък апелативната камара към Хагския трибунал за военни престъпления оправда бившия министър на културата на Косово Астрит Харачия по обвинение в обида на съда. Решението отмени присъдата, издадена през декември 2008 г., когато Харачия бе признат за виновен в сплашване на свидетели по делото срещу бившия лидер на "Армията за освобождение на Косово" Рамуш Харадинай. Тогава Харачия бе осъден на пет месеца лишаване от свобода. Неговият сътрудник Байруш Морина бе осъден на три месеца. Апелативната камара съобщи в четвъртък, че решението от декември е било погрешно основано на показания от втора и дори трета ръка. (AП, Синхуа, ДПА, Ройтерс, Бета, Б92, АП, АФП - 23/07/09)

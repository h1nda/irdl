Интервю: Оливер Чанич, председател на хърватската Асоциация за равно участие в родителските грижи
					27/10/2011
					Хърватската Асоциация за равно участие в родителските грижи защитава правата на децата на разведени или разделени родители. 
					От Наташа Радич за Southeast European Times от Загреб – 27/10/11
 
					 
						
Оливер Чанич е инициатор и основател на първата асоциация за равно участие в родителските грижи в Хърватия. [Петър Кос/SETimes]
						Преди две години Оливер Чанич основава в Хърватия Асоциацията за равно участие в родителските грижи. Групата доброволци се състои предимно от бащи, които се опитват да играят по-активна роля във възпитанието на своите деца след развод или раздяла. 
						Асоциацията отговаря на въпроси във връзка с проблемите след развода и полагането на родителски грижи, задавани предимно от бащи и от някои майки. Чанич разговаря с кореспондента на SETimes за необходимостта от равно участие в родителските грижи и подобренията в тази сфера в Хърватия. 
						
						SETimes: Какви бяха основните причини за започването на този проект? 
						
						Оливер Чанич: Всеки ден се срещам с хора, които казват, че са възпрепятствани да участват в живота на своите деца. Системата в Хърватия подкрепя модел, според който майките обикновено получават пълна подкрепа от системата, за да отдалечат бащите от живота на децата след развод или раздяла между родителите. 
						Бащите понякога приемат това статукво, но често това не е така. Не подкрепяме нито едната, нито другата страна. Смятаме, че и двамата родители трябва да участват равностойно в живота на децата след раздялата, а децата да получават своите права. 
						
						SETimes: Какви са основните проблеми, с които се сблъскват бащите, ако искат да участват активно в живота на своето дете? 
						
						Чанич: На повечето бащи им се налага да работят с враждебно настроени социални работници. Бащите са принудени да се чувстват като граждани втора класа, те са унижавани и обиждани, което не е в интерес на никое дете. 
						Бащите получават същото отношение в съда. Дори когато съдът постанови решение, майката, ако желае, може да не се съобрази с него изцяло. Тя може да пречи на контактите между бащата и неговото дете в продължение на години. 
						Системата за грижи за деца [в Хърватия] не вижда недостатъците на неравното участие на родителите. 
						
						SETimes: Как може да се осъществи по-равностойното участие в родителските грижи в Хърватия и в кои законодателни актове е необходимо да се направят промени? 
						
						Чанич: Конвенцията на ООН за правата на децата не се спазва и не се прилага на практика. Детето има правото да има семейство и двама родители. 
						Съществуващото законодателство има претенции, че се основава на равните родителски права, но на практика това не е така. Родителят, на когото са присъдени родителските права, има всички права, а този, който не ги е получил, няма никакви права. Обикновено той не може да посещава своя син или дъщеря в детското заведение, ако другият родител не разрешава това. 
						Всичко това е незаконно. Законът за семейството трябва да бъде изменен, така че да разрешава съвместно упражняване на родителските права от самото начало. Това би позволило и на двамата родители да участват в живота на детето. 
						През 2010 г. в 90 % от случаите майките са получавали родителските права. Децата прекарват 18 % от времето си с бащата. Неравенството в достъпа на родителите изпраща погрешно житейско послание към децата. 
						
						SETimes: Какви реакции получавате? 
						
						Чанич: Получаваме различни реакции. Родителите са доволни, че асоциацията съществува. Получаваме много електронни писма, писма и телефонни обаждания; повечето хора се страхуват и искат съвет или помощ. 
						Хърватските медии ни оказват голяма подкрепа и отразяват темата. Ние се консултираме с редица експерти, но те ни молят да не разкриваме имената им публично; те също са уплашени. 
						
						SETimes: Как реагират децата на вашите усилия? 
						Честно казано, не сме сигурни. Опитваме се да не затормозяваме децата с тези въпроси, но се надяваме, че благодарение на усилията ни те ще живеят в по-добро общество с по-добри права на децата и равно участие на родителите.

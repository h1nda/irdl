Наука и технологии: Туркиня роди на 64 г.
					16/10/2006
					След 35 години опити Мемнуне Тиряки забременява чрез оплождане ин витро. Още в новините от областта на науката и технологиите: нов вид млекопитаещо бе открит на о. Кипър; в София започна компютърен форум.
					(Различни източници -- 09/10/06-16/10/06)
 
					 
						
Шестдесет и четиригодишната Мемнуне Тиряки е втората по възраст родилка в света. [Гети Имиджис]
						Шестедесет и четиригодишна туркиня роди момченце в Истанбул, като стана втората по възраст родилка в света. Мемнуне Тиряки е забременяла чрез оплождане ин витро след 35 години опити. Тя е родила чрез цезарево сечение в немската болница в града. 
						*** 
						Изследователи от Дърамския университет във Великобритания установиха, че мишка, открита на о. Кипър, е неизвестен досега животински вид, като това е първият нов сухоземен вид млекопитаещи, открит в Европа от десетилетия насам. Наречен "Mus cypriacus" или "кипърска мишка", този вид е по-едър от останалите видове мишки и може да се открие само на Кипър, където изглежда е живял няколко хиляди години преди пристигането на хората. 
						*** 
						Международният форум "Компютърно пространство 2006" се проведе миналата седмица в София. На него бяха представени 192 компютърни проекта, които се състезават за наградите в девет основни категории: компютърна графика, компютърна анимация, офлайн мултимедия, компютърна и електронна музика и уеб дизайн в областта на изкуството и културата, общество и институции, развлечения, технологии и пазари и информация и медии. Това е 18-ото издание на форума, който се организира от Студентското общество за компютърни изкуства. 
						*** 
						"Оракъл Корпорейшън" ще предостави лицензи за програми, техническа подкрепа и обучение на босненската електрическа компания "Електропривреда БиХ" по силата на договор за 448 700 евро, подписан на 12 октомври. Според посланика на САЩ Дъглас Макелхъни договорът е много важен за защитата на интелектуалната собственост в страната. 
						*** 
						Международна конференция, посветена на защитата и управлението на езерата в Югоизточна Европа, се проведе в Охрид, Maкедония. Бяха представени нови проекти за защитата на езерата, околната среда и трансграничните водни ресурси в региона. 
						*** 
						Обемът на търговията по Интернет в Хърватия през миналата година е надхвърлил 44 млн. евро. Плащането на резервации за почивка по Интернет през 2005 г. се е повишило с 50 % за една година и е достигнало до повече от половината от цялата търговия. Други стоки, които често се купуват по Интернет, са компактдискове, бижута, книги и компютърно оборудване.

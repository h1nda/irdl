Сърбия отчете най-висок процент на абортите в Европа
					16/01/2012
					Ниската раждаемост ще бъде икономическа заплаха за Сърбия през идните години.
					От Биляна Пекушич за Southeast European Times от Белград – 16/01/12
 
					 
						
Абортът е смятан за обичайно средство за контрацепция в Сърбия. [Ройтерс]
						По официални данни на Белградския институт по обществено здраве всяка година в Сърбия се извършват 23 000 аборта, но по неофициална информация това число достига 150 000. 
						Само в Белград всяка година се извършват 8 000 аборта. Повечето от тях се изпълняват в частни клиники, които често нямат разрешителни или не докладват за абортите. От 187 частни гинекологични клиники в Сърбия само 47 имат разрешителни. 
						„Процесът на получаване на разрешително за тази интервенция е строг и сложен и много клиники не смятат за оправдано да кандидатстват за него, поради което работят незаконно. Има клиники, които имат необходимите разрешения, но въпреки това не отчитат всички аборти“, заяви за SETimes д-р Борис Вранеш от Института по гинекология и акушерство. 
						„Много жени в Сърбия, които вече са раждали, смятат аборта за нормално средство за контрацепция; вместо да вземат превантивни мерки, те правят аборт“, каза за SETimes гинекологът Йованка Царевич. 
						По закон абортът е разрешен по желание на жената до 10-ата седмица на бременността, освен ако бременността създава риск за нейното здраве. Когато жената е под 16-годишна възраст или е нетрудоспособна, за аборта се изисква писменото съгласие на родител или настойник. Много жени обаче не спазват правилата. 
						„Жените получават фалшиви медицински документи, например бележка от психиатър, че са психически нестабилни, за да прекратят бременност след 15-ата седмица“, твърди Верица Пурко, медицинска сестра по гинекология в Медицинския център в Зайчар. 
						Повечето жени са наясно, че абортът не е безвредна интервенция и винаги има риск от травми, инфекции, кръвоизливи и дори траен стерилитет. 
						„Често имаме пациентки, които прекъсват две или три бременности. Нерядко се случва при жени от селските райони процедурата да е била изпълнена от неквалифицирано лице, след което жената постъпва в болницата в тежко състояние“, посочва Пурко. 
						В частните и държавните клиники абортът струва от 150 до 250 евро. 
						Големият брой на абортите представлява потенциална икономическа заплаха за Сърбия, защото поради застаряването на населението страната може да очаква броят на лицата в трудоспособна възраст да намалее в бъдеще. 
						През предишните десетилетия към аборт прибягваха само млади момичета. Днес това правят най-вече жени на възраст между 25 и 34 години, следвани от жените от 35 до 44-годишна възраст. 
						Гинекологът Илия Стоименовски, собственик на частна клиника в Белград, каза за SETimes, че сред жените, които правят аборти, има такива на повече от 40 години, без деца. 
						„Много пъти съм се опитвал да убедя пациентките да запазят бременността, но всяка от тях бе със съзнанието, че по икономически, социални или емоционални причини не може да направи това. От стотиците аборти, които съм направил, не успях да убедя нито една пациентка да роди дете“, споделя Стоименовски. 
						Трудната финансова ситуация, жилищните проблеми, безработицата, разводите, ниската обща здравна култура, както и недостатъчната активност на здравните, образователните и други институции за повишаване на информираността, допринасят за високите нива на абортите, обяснява социологът Драгутин Васич. 
						„Масовите аборти в Сърбия отдавна достигнаха епидемични размери“, каза той за SETimes. 
						В Сърбия раждаемостта е 1,44 деца на една жена, докато средната стойност на този показател за ЕС е 1,6. За да се запази естествен прираст на населението, раждаемостта трябва да е 2,1 деца на една жена.

Горещи новини: Равният резултат с Япония намалява шансовете на Хърватия в Световното първенство по футбол 
		18/06/2006
		 
			НЮРНБЕРГ, Германия – Амбициите на Хърватия в Световното първенство по футбол бяха попарени, когато отборът не успя да победи Япония в динамичния, но без голове мач в неделя (18 юни). Хърватите играха много нападателно, разчитайки на бързи контраатаки и дълги пасове дълбоко в половината на противника. Треньорът Златко Кранчар пое риска да намали контрола на отбора в средата на терена, като включи трима нападатели близо до вратата на Япония. Японците също играха нападателен футбол за радост на пълния стадион в Нюрнберг и милионите зрители пред телевизионните екрани по целия свят. Японските играчи осъществяваха по-бавни атаки, подавайки си често топката в опит да пробият отбраната на Хърватия. Най-добрата възможност за отбора да вкара гол бе в 21-вата минута, когато Миямото събори ветерана Дадо Пършо в наказателното поле. Реферът присъди дузпа за Хърватия, която бе изпълнена от Сърна. Вратарят Йошикацу Кавагучи спаси блестящо и съживи надеждите за по-нататъшно класиране на японския отбор. Втората възможност за Хърватия дойде в 28-мата минута, когато Нико Кранчар изстреля мощен удар от повече от 20 метра, който обаче попадна в гредата. Харватите се опитаха да използват преимуществото на по-високия си ръст над японците, но няколкото добри удари с глава на Пършо и съотборниците му или отиваха прекалено встрани, или бяха спасени от Кавагучи.. 
			Анализаторите потвърдиха, че и двата отбора са били с равни възможности и са заслужили равния резултат. Японците контролираха топката 55 процента от времето, а Хърватия – 45 процента. Хърватите регистрираха 15 удара във вратата на своя противник, пет от които бяха добре премерени. Японците изстреляха 10 удара, четири от които бяха добре премерени. 
			След изтичане на продължението от три минути и двата отбора се оказаха в по-лошо положение, отколкото преди мача. Със само една точка от първите си два мача в Група F и двата отбора отчаяно се нуждаят от победа, за да се класират за следващата фаза на първенството. Япония ще играе с Бразилия, а Хърватия ще се срещне се опасните австралийци на 22 юни. 
			Мачът между Хърватия и Япония ще остане в историята като първия равен резултат на Хърватия на финали на за Световната купа. Отборът е спечелил шест мача и е загубил пет досега. Отборът смая футболния свят, когато се класира трети в първенството през 1998 г., спазвайки традицията на отбор от Югоизточна Европа да предизвика изненада на Световно първенство. България се класира на трето място през 1994 г., а Турция неочаквано зае трето място на Световното първенство в Корея-Япония през 2002 г. (От Иван Чомаков за Southeast European Times)
			Състави: 
			Япония: Йошикацу Кавагучи, Акира Каджи, Цунеясу Миямото (капитан), Юджи Наказава, Мицуо Огасавара, Такаши Фукуниши (Юничи Инамото 46), Хидетоши Наката, Алесандро Сантос, Шунсуке Накамура, Атсуши Янагисава (Кейджи Тамада 62), Наохиоро Такахара (Масаши Огуро 85)
			Хърватия: Стипе Плетикоса, Дарио Шимич, Роберт Ковач, Йосип Шимунич, Дарио Сърна (Иван Бошняк 87), Игор Тудор (Ивица Олич 70), Нико Ковач (капитан), Марко Бабич, Нико Кранчар (Лука Модрич 78), Иван Класнич, Дадо Пършо 
			Рефер: Ф. Де Блийкер (Белгия)

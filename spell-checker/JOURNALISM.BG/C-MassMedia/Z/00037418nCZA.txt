Осем души бяха ранени при етнически сблъсъци в Скопие
					14/02/2011
					Полемика във връзка със спорен проект за църква музей доведе до сблъсъци в столицата на Македония.
					(Вечер, Информационна агенция Фокус - 14/02/11; АП, АФП, Канейдиън Прес, МИА, Дневник, Агенция София нюз - 13/02/11; Макфакс - 11/02/11)
 
					 
						
Няколко души бяха ранени в неделя (13 февруари) при безредици в Скопие. [Ройтерс]
						Осем души, включително двама полицаи, бяха ранени в Скопие в неделя (13 февруари) при сблъсъци заради културен проект между младежи от македонски и албански произход . 
						До сбиването между привържениците и противниците на плана за изграждане на църква музей на мястото на Скопската крепост се е стигнало, след като от двете групи, сред които е имало и футболни запалянковци, са започнали да хвърлят камъни едни срещу други. 
						Полицията се е намесила, за да възстанови реда. От осемте души, ранени при сблъсъка, само един човек с прободни рани, е останал в болницата в неделя. 
						Инцидентът възникна три дни след като тълпа от около 100 души, водени от високопоставени етнически албански представители на Демократичния съюз за интеграция (ДСИ), партньор на управляващата дясноцентристка ВМРО-ДПМНЕ, нападнаха обекта и се опитаха да разрушат изграденото в четвъртък вечерта. 
						Позовавайки се на източници от полицията, македонският всекидневник „Вечер” съобщи в понеделник, че в инцидента са участвали Артан Груби, служител на холандското посолство в Скопие, и лидерът на неправителствената организация „Събуди се”, както и членове на други две етнически албански партии – Демократичната партия на албанците и „Нова демокрация”. В събитията в неделя са участвали и представители на националистически македонски организации, подкрепяни от крайнодясната ТМОРО–ВЕП и партията „Обединени за Македония". 
						Етническите албанци, които съставляват около една четвърт от двумилионното население на Македония, се противопоставят на изграждането на християнски храм в район, където тяхната общност има мнозинство, и настояват там да бъде изградена и джамия. 
						Музеят – под формата на църква – се изгражда върху основите на православна църква от 14-и век. Македонското министерство на културата, което финансира проекта, е отказало да изпълни искането на етническите албанци с аргумента, че в Скопската крепост никога не е имало джамия. 
						Премиерът Никола Груевски осъди станалия в неделя инцидент, като заяви, че никой не трябва да използва проблема, за да извлече лични или политически дивиденти. 
						„Всички актове на насилие, независимо кой стои зад тях, трябва да бъдат осъдени, а институциите трябва да решат свързаните с подобни изблици проблеми”, посочи Груевски в свое изявление. 
						Въпреки че в събитията в четвъртък са участвали политици от ДСИ, най-голямата етническа албанска партия в Македония също осъди инцидента. 
						Западните дипломатически мисии в Скопие апелираха за спокойствие, като подчертаха необходимостта от диалог като средство за решаване на откритите въпроси. 
						„Наблюдаваме ситуацията и призоваваме всички засегнати страни да потърсят решение чрез мирен и конструктивен диалог”, заяви посолството на САЩ.

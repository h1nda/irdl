Границите на Черна Гора са вече под контрола на полицията
08/08/2003
Полицейските части на Черна Гора замениха армейските подразделения на Сърбия-Черна Гора в охраната на границите на по-малкия член в съюза.
От Игор Йованович за Southeast European Times от Белград -- 11/08/03
 
 
На 29 юли премиерът на Черна Гора Мило Джуканович и министърът на отбраната на Сърбия-Черна Гора Борис Тадич поставиха подписите си под споразумение, предоставящо на Черна Гора контрола на нейните граници. До този момент границите се охраняваха от армията, която се рекрутира от двете страни-членки на съюза.
Джуканович окачестви документа като доказателство, че Сърбия-Черна Гора се превръща в гражданско общество. Това показва, че "демократичните власти в страната могат да бъдат бързи и конструктивни в работата за решаване на най-важните и най-трудните въпроси", каза той.
"Отсега нататък границите на Черна Гора ще бъдат осигурени в съответствие с европейските стандарти. Черна Гора пое контрола на границите си за първи път от 100 години, което представлява възстановяване на значителна част от суверенитета на страната и гаранция, че нейното европейско бъдеще лежи в собствените й ръце", заяви Дюканович.
Според съобщения на правителството, около 1500 служители в органите на реда, обучени от международни експерти, ще бъдат разположени по границата. Черна Гора има общи граници по суша с Албания, Босна и Херцеговина, Хърватия и Косово. Адриатическо море я отделя от Италия.
Тадич каза, че армията, която е в период на преход, ще предоставя техническа помощ и персонал на граничната полиция на Черна Гора и полицейските служители скоро ще започнат да осигуряват охраната на границите на Сърбия. Той допълни, че тази мярка ще съдейства за намаляване на политическото напрежение както в Сърбия, така и в Черна Гора.
Властите се надяват, че промените ще намалят числеността на армията с около 7000 души. Съкращаването на въоръжените сили е едно от условията, които Сърбия-Черна Гора трябва да изпълни за по-нататъшната й интеграция в европейските институции за сигурност. В момента числеността на армията е между 60000 и 70000 души.

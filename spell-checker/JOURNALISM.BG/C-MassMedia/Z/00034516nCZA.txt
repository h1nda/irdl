Назначаването на съдии в Албания става бавно 
					12/05/2010
					Овакантените места във Върховния и Конституционния съд връзват ръцете на съдебната система в Албания. 
					От Маньола Хала за Southeast European Times от Тирана -- 12/05/10
 
					 
						
Няколко са вакантните места на скамейката на Върховния съд. [Албанско правителство]
						Правителството е под силен натиск да номинира нови съдии за десетте вакантни поста във Върховния и Конституционния съд на Албания. Три мандата на 17-те магистрати във Върховния съд вече са изтекли, а четвърти изтича на 21 май. В Конституционния съд понастоящем липсват шестима от необходимите девет съдии. 
						 "Това е най-важният момент за съдебната власт," каза за SETimes Максим Хаджия, ръководител на Националната адвокатска къща/гилдия. Овакантените постове бавят решаването на правни въпроси, каза той, като най-засегнат е Върховният съд. 
						Съгласно конституцията президентът трябва да представи списък на номинираните в парламента, който после гласува за тях. Албанският закон предвижда изборът на номинираните да става с 50 % +1 от гласовете. 
						 Поради продължаващия протест на социалистическата опозиция обаче само 72 от общо 140 депутати присъстват на парламентарните заседания, което значи, че 37 гласа са достатъчни за избирането на съдиите. 
						"Мисля, че са налице значителни шансове за допускане на грешки в процеса на номинация," каза Хаджия, "особено при сегашната ситуация в парламента". 
						Президентът Бамир Топи започна да работи по списъка на номинираните през февруари. Миналата седмица той каза, че няма да номинира съдии, свързани с която и да било политическа група. 
						Целта е да "се даде живот на принципа на разделение на политическата и съдебната власт, както и на този за независима съдебна система," каза Топи. 
						С цел вливане на нови хора в системата бивши съдии от единия съд не могат да бъдат назначавани в другия, добави той. 
						Номинираните ще бъдат избирани чрез прозрачен процес, каза президентът, добавяйки, че заедно с професионалните критерии ще бъдат взимани под внимание и моралната и професионална почтеност на кандидатите. От кандидатите ще се изисква още да представят декларация за авоари и имоти. 
						"Ако в процеса на избор [Топи] остане верен на критериите, които е декларирал, смятам, че ще видим положителни промени за двете съдилища и за нашата съдебна система, " каза Хаджия. 
						Правителството също така се консултира с независими правни експерти относно принципите за подбор. Представители на EURALIUS, ОССЕ и американската програма OPDAT също вземат участие. 
						Секретарят по правните въпроси на Социалистическата партия, Фатмир Джафа, казва, че подобни срещи са "полезни, но недостатъчни, ако процесът не е прозрачен". 
						Социалистите подчертаха важността на номинациите като възможност за президента да окаже положително влияние върху функционирането на съдилищата. Те обявиха, че ще подкрепят всяка конструктивна стъпка в процеса. 
						През 2008 г. мнозинството на демократите в парламента отхвърли пет номинации на президента.

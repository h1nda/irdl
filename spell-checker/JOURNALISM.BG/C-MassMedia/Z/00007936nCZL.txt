Гръцките вестници критикуват предолимпийските пробни състезания
11/08/2003
Редица неблагополучия през първата седмица хвърлиха сянка върху пробните състезания преди Олимпиада 2004 в Атина, но представители на МОК изразиха задоволство от цялостната организация.
(Си Ен Ен, Ройтърс - 10/08/03; Организационен комитет Атина-2004, Си Ен Ен - 09/08/03; Би Би Си - 08/08/03)
 
 
Гръцките вестници разкритикуваха организаторите на Олимпиада Атина-2004 след серия от неблагополучия по време на първата седмица от провежданите през този месец пробни състезания, допускайки, че висши представители на организационния комитет вероятно ще бъдат наказани. Представители на Международният олимпийски комитет (МОК) обаче изразиха задоволство от организацията на първото пробно състезание и оптимизъм за Летните олимпийски игри през 2004 година в Атина.
"Бяха констатирани грешки при планирането на спортните прояви, по отношение на гостоприемството, сред доброволците, а комуникациите и функциите по управление на кризи дефектираха, " посочи обикновено проправителствения гръцки всекидневник Елефтеротипия в неделя (10 август).
В събота премиерът Костас Симитис призова Организационния комитет на игрите Атина-2004 (АТХОК) да започне разследване на причините за избухналата зараза от салмонела, която принуди германския отбор да се изтегли от Световното младежко първенство по гребане, първото от седемте предолимпийски пробни състезания, които се провеждат в Атина. С проявата се целеше да бъдат изпробвани новото гребно съоръжение в Атина. Министерството на здравеопазването заяви, че инспекцията на хотела, където е бил настанен германският отбор, е открила 13 нарушения, а лицензът на ресторанта към хотела е бил временно отнет, докато приключи следствието.
АТХОК окачестви инцидента като изолиран случай, но обеща да вземе всички необходими мерки за предотвратяване на рецидиви от този род и да потърси отговорност от виновните.
Междувременно, пробните състезания на гребната база в центъра на Схиниас, разположен на 30 км североизточно от Атина, бяха разстроени от силни ветрове. Надпреварата започна с почти двудневно закъснение поради ветровете, които причиниха потъването на американски и британски лодки и дадоха повод за обвинения, че е направена грешка при избора на спортния обект.
МОК обаче защити избора на съоръжението, като посочи, че силните ветрове са характерни за цяла Гърция през август.
Според гръцки медии първото пробно състезание е разкрило пропуски в сферата на транспорта и сигурността. Съобщава се, че автобусите, превозващи южнокорейския и украинския отбори, са изчезнали в продължение на часове, след като са загубили ориентация по пътя от новопостроеното международно летище до хотелската база в близост до Гребния център в Схиниас.
Освен това се съобщава, че някои служители по сигурността не са били в състояние да работят със съоръженията за скениране и комуникации, а доброволците, определени за обслужване на състезанията по гребане, са се оттеглили поради затруднения достъп с обществен транспорт до спортния комплекс.
Според съобщения в пресата ръководителят на АТХОК Яна Ангелопулос- Даскалаки и премиерът Костас Симитис са свикали извънредно заседание за обсъждане на проблемите. Твърди се, че и двамата са били разгневени.
"Сигурно е, че много неща ще се променят след края на пробните състезания, " бе цитирана да казва Ангелопулос-Даскалаки.
В събота обаче Денис Озуълд, президент на Международната федерация по гребане и ръководител на инспекционния тим на МОК за Атина-2004, изрази задоволство от организацията на първенството по гребане. С изключение на проблемите, породени от силния вятър, всичко друго премина много добре, включително предоставянето на услуги, каза Озуълд.
"Като международна федерация ние сме напълно удовлетворени от организационната част, " посочи Озуълд и добави, че определени технически проблеми ще бъдат разгледани, но същевременно изрази оптимизъм за успеха на Игрите през 2004 година.

Французин променя имиджа на Сърбия 
					14/07/2011
					Карл Ходбург е напуснал родната си Франция и се е преместил в Сърбия, където живее и работи в момента, за да промени негативния имидж на Сърбия пред света. 
					От Игор Йованович за Southeast European Times от Белград – 14/07/11 
 
					 
						
Карл Ходбург и дъщеря му Луна в дома им в Сърбия. [Игор Йованович/SETimes] 
						Докато много сърби мечтаят да напуснат страната си в търсене на по-добро бъдеще в Западна Европа или САЩ, един французин е заменил родния си Париж за шумния белградски квартал Зелени венац. 
						Всеки ден през последните две години Карл Ходбург се разхожда около средновековната крепост Калемегдан. Когато времето е хубаво, осемгодишната му дъщеря Луна обикновено се движи далеч пред него на малкия си скутер. 
						 "Хората във Франция знаят малко за Сърбия, като това са предимно негативни истории от времето на конфликта. Не се опитвам да подобрявам имиджа на Сърбия, като пиша художествени измислици, а по-скоро представям истината за това, което виждам в Белград и за сърбите", разказа Ходбург пред SETimes. 
						Неговият уебсайт има няколко хиляди посещения на ден. Казва, че повечето посетители са от САЩ, 30 % от Сърбия, а останалите са от Русия и ЕС. 
						Ходбург смята, че му се е налагало да отговаря на многобройни предразсъдъци спрямо сърбите. 
						"Хората често ме питат дали е безопасно да дойдат в Белград, дали войната вече е свършила и какво трябва да видят, ако посетят Белград. Налагало ми се е да отговарям и на странни въпроси; някои ме питат дали в Сърбия има електричество и интернет, дали в магазините се продава шоколад и дали сърбите отглеждат крави. Едва след тези въпроси осъзнах колко трябва да работя, за да променя имиджа на Сърбия. Но ако не вярвах, че може да бъде променен, изобщо нямаше да се захвана с това", казва той. 
						Ходбург се мести в Белград заедно с дъщеря си през 2009 г. Пуска уебсайта Сръбски посланик пред света (http://www.ambassador-serbia.com) и група във Facebook, наречена Красива Сърбия, която до момента е събрала повече от 30 000 приятели. 
						"Когато съпругата ми почина от рак през 2008 г., реших да посветя живота си на борбата за нещо, което истински обичам. Просто обичам Сърбия и избрах да се боря за нея", обяснява Ходбург. 
						Казва, че се е влюбил в Сърбия през 2002 г., след като гледал документален филм по френската телевизия. Три години по-късно имал шанса да посети Белград.
						 "Когато тръгвах към Сърбия, приятелите ме питаха да не би да съм се побъркал и какво ще правя там. Но щом пристигнах в Белград, усетих, че това е град, в който искам да живея. Имах странното усещане, че съм живял тук в някой минал живот. Никога не съм се губил в този град", казва Ходбург. 
						Журналистката от Белград Миряна Пантич казва, че неговата история е необичайна и "е трудно за хората в Сърбия да разберат как някой от чужбина се е преместил в Сърбия, защото се е влюбил в нея. Свикнали сме хората да се влюбват в САЩ или Франция и да решат да останат и да живеят там, но определено не и в Сърбия. Вероятно на нас самите ни липсва добро мнение за страната, в която живеем", каза тя пред SETimes. 
						Белградският автор на научна фантастика Йован Ристич казва, че уважава работата на Ходбург. 
						 "Той обаче сам по себе си няма да успее да промени схващанията за сърбите; освен ако държавата не осъзнае, че трябва да подкрепи усилията му и да добави много други дейности към тях, нашият имидж ще остане основно негативен още дълго време", заяви той пред SETimes.

Гърция побеждава Португалия и спечелва Европейското първенство
05/07/2004
 
ЛИСАБОН, Португалия -- Гърция предизвика една от най-големите сензации във футболната история в неделя (4 юли), когато спечели Европейското първенство с победа 1:0 над Португалия. Ангелос Каристеас отбеляза победния гол с глава в 57-та минута след корнер. Мощната защита попречи на силно фаворизирания португалски отбор да възстанови равенството. Гърция започна турнира като подчертан аутсайдер. В средата на юни залозите за спечелване на титлата от отбора бяха 80:1.
Милиони хора се стекоха по улиците на Гърция в неделя вечерта, изстрелвайки фойерверки и пеейки националния химн. Дори полицаите в повишилата мерките за сигурността Атина бяха забелязани да танцуват на площад "Омония". Радостта се разпространи по целия свят, тъй като гръцките общности в Кипър, Германия, Канада, Австралия, Англия и САЩ празнуваха най-голямата спортна победа на тяхната страна. (АП, АФП, Би Би Си, Ройтърс, Интърнешънъл Хералд Трибюн, Блумбърг, АНА - 04/07/04)

Разлив на токсична утайка в Унгария стигна до Дунав
					07/10/2010
					В четвъртък червената токсична утайка достигна до река Дунав, излагайки на риск шест страни надолу по течението й. 
					(AФП, Ройтерс, Би Би Си, Индипендънт, Гардиън - 07/10/10; AП, Ройтерс, ДПА, Блумбърг, ФТ, Би Би Си, Си Ен Ен, РСЕ/РС, Гласът на Америка, Си Ти Ви, София Ехо - 06/10/10)
 
					 
						
Токсичната утайка от Унгария достигна р. Дунав в четвъртък (7 октомври). [Ройтерс]
						В Унгария се води наказателно разследване на бедствието след разлива на токсична утайка, предизвикан от промишлен инцидент по-рано тази седмица. Въпреки че екипите работиха денонощно за предотвратяване на проникването на замърсяването в р. Дунав - вторият по големина воден път в Европа - в четвъртък (7 октомври) те загубиха битката. 
						Всичко започна, когато стените на огромно хвостохранилище в завода за алуминий "Айкаи Тимфолдяр" в покрайнините на малкия град Айка на 160 км югозападно от Будапеща, се срутиха в понеделник, отприщвайки вълна от токсична червена тиня, която премина през няколко градове и села. 
						Малко след инцидента унгарските власти обявиха бедствено положение в три окръга и евакуираха стотици хора от засегнатия район, докато бързо движещият се поток, достигнал на места до 2 м, наводни домове, отнесе автомобили и повреди мостове. 
						Най-малко четирима души са загинали, над 120 са ранени, а трима са изчезнали. 
						Инцидентът в Айка, определен от "Грийнпийс" като "едно от най-големите екологични бедствия в Европа за последните 20 или 30 години", няма прецедент, според унгарският екологичен министър Золтан Илеш. Той заяви, че почистването на мръсотията ще струва десетки милиони евро. 
						"Почистването и възстановителните работи може да отнемат месеци, дори година," каза той. Собствениците на рафинерията "МАЛ Мадяр Алуминум" са заявили, че около 40 - 45 % от утайката, която се е разляла в понеделник, е железен оксид, което обяснява червения й цвят. Тя съдържа още по 10 - 15 % алуминиев оксид и силициев диоксид, както и малки количества калциев оксид, титанов диоксид и натриев оксид с кислородна връзка. 
						Инцидентът породи безпокойство сред ръководството на ЕС и Международната комисия за защита на река Дунав (МКЗД). След като токсичният отпадък достигна реката, той може да засегне други шест държави - Хърватия, Сърбия, България, Румъния, Молдова и Украйна - през които тече р. Дунав, преди да се влее в Черно море. 
						"Ние се безпокоим не само за околната среда в Унгария, но и за това, че замърсяването може да прекоси границите," е казал говорителят на ЕС Джо Хенън за Би Би Си. Изпълнителният секретар на МКЗД Филип Велер каза, че е малко вероятно евентуалното разпространяване на замърсяването в Дунава да окаже критично въздействие върху страните надолу по течението. Той призна обаче, че впоследствие то може да попадне в хранителната верига. 
						"След като тежките метали попаднат във водната система, с течение на времето те се поглъщат от водните растения, които след това се изяждат от рибите и тогава материалите се натрупват в хранителната верига и имат токсично въздействие или здравни последици за рибата или евентуално за хората, които я ядат," каза той за Радио "Свободна Европа"/Радио "Свобода". 
						 В София екологични експерти и представители на властите очевидно бяха на различно мнение относно потенциалните рискове за страната им. 
						Асен Личев, високопоставен служител в българското министерство на околната среда и управлението на водите, казва, че "няма риск замърсяването" да достигне българския участък от р. Дунав. Той и други, които споделят неговото гледище, твърдят, че докато замърсяването достигне тази част на реката, то ще бъде силно разредено.

Гръцките пристанищни работници стачкуват
					30/01/2008
					 
						АТИНА, Гърция -- Работниците в Пирея и Солун, двете главни търговски пристанища на Гърция, трябваше да започнат в сряда (30 януари) 48-часова стачка срещу плановете на правителството за приватизиране на контейнерните терминали. Те се противопоставят и на решение на правителството за обявяване на международен търг за пристанищата.
						Въпросът бе разгледан на заседание на правителството във вторник, което беше председателствано от премиера Костас Караманлис. Правителството упълномощи министъра на морската и островната политика да внесе в парламента законопроект, който да защитава правата на работниците в двете пристанища. 
						Други новини -- Земетресение от 5-а степен по скалата на Рихтер беше регистрирано на около 50 км югоизточно от Атина във вторник. Не се съобщава за жертви и разрушения. (ИТАР-ТАСС, Скай, Та Неа - 30/01/08; Ройтерс, АНА-МПА - 29/01/08)

Новата антикорупционна "гореща линия" в Хърватия непрекъснато пари
09/07/2003
Новата антикорупционна "гореща линия" в Хърватия отбелязва голям успех. Тя разкрива някои сериозни проблеми в администрацията, но и помага за изграждането на доверие в институциите, които работят по-добре, отколкото повечето хора предполагат.
От Лиз Барет за Southeast European Times - 09/07/03
 
 
Хърватите не вярват, че националните им правителства изпълняват предизборните си обещания. Но и на местно ниво, в общината и пощенския клон, обществеността се отнася с подозрение към властта и се опасява, че чиновниците ще блокират исканията им, вместо да се опитат да им помогнат.
Проблемът може да се превърне в порочен кръг. Тъй като гражданите изпитват подозрение към администрацията, администрацията се деморализира и става все по-трудно да се наемат на работа квалифицирани професионалисти. И тъй като гражданите очакват, че ще трябва да дадат подкуп, за да получат услуга, те често пъти предлагат подкуп независимо от това, дали такъв им е поискан, което усилва усещането, че подкупите са установената норма.
Една нова служба в Хърватия се опитва да прекъсне този порочен кръг. Създадена от Трансперънси Интърнешънъл (ТИ), НПО, която се бори с корупцията и се финансира от ОИСР, тази служба цели не само разкриването на корупционни практики. По-скоро тя се стреми да информира гражданите за техните права и да им помогне по-пълноценно да използват правата, които те вече притежават. "Една от целите ни е да се демистифицира корупцията," казва Ана Миловчич, изпълнителен директор на хърватския офис на ТИ и допълва, че " мнозина в Хърватия вярват, че всички са корумпирани".
Според нея акцентът трябва да се постави върху "овластяването" на гражданите да използват вече съществуващите процедури. "Преди още да са опитали да получат информация или да подадат жалба, хората имат нагласата, че нищо не може да се направи. Част от нашата работа цели да насърчи хората да опитват и да им указва какво да направят," обяснява тя.
Около една пета от обажданията се отнасят до предполагаема корупция в съдилищата, които са известни с дългото протакане на делата и с липсата на прозрачност в дейността им. Приблизително същият брой обаждания е посветен на корупцията в различни министерства. Здравеопазването е предмет на около 1 от всеки 10 обаждания. Гражданите съобщават, че плащат по 2000 евро за хирургическа намеса, докато ветерани от войните твърдят, че трябва да платят 5000 евро, за да получат медицинско свидетелство, че страдат от следвоенен стрес. Тези суми далеч не са по джоба на онези, които имат най-голяма нужда от тях и показват какви поражения може да нанесе корупцията.
В такива случаи ТИ се стреми да заостри общественото внимание, като публикува своите констатации в медиите, но лицата, които се обаждат, остават анонимни. В други случаи тези, които се обаждат, с удоволствие разкриват имената си и настояват за полицейско разследване. Тогава ТИ си сътрудничи с вътрешното министерство, което е по-добре подготвено да проверява достоверността на сигналите. ТИ предупреждава обаждащите се, че всеки, който е платил подкуп, би бил подведен под наказателна отговорност според хърватското законодателство, т.е. не само онези, които приемат подкупи, нарушават закона. Въпреки това, всеки, който сигнализира за подкуп, вероятно ще бъде възприет благосклонно от полицията и съдилищата.
Миловчич разглежда държавните институции като част от решението и оценява като много полезна ролята на вътрешното министерство. Министерството е създало своя собствена "гореща линия" преди две години, но тя не е особено популярна най-вероятно защото гражданите биха предпочели да разговарят с обучените доброволци на ТИ, отколкото с длъжностни лица. Новата гореща линия дава възможност да се чуе гласът на гражданите, но и позволява на правителството да получи обратна връзка за собствената му дейност. С течение на времето това може да помогне на Хърватия не само да изкорени корупцията, но и да се създаде по-голямо доверие между управляващите и гражданите.

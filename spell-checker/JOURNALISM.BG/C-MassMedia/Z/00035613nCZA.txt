Сръбски наркобос ще отговаря по допълнителни обвинения
		11/08/2010
		Според обвинението Дарко Шарич и съучастниците му са прехвърляли пари от контрабанда на кокаин в бизнес инвестиции по сложна схема.
		От Бояна Милованович за Southeast European Times от Белград – 11/08/10
 
		 
			
Според изчисленията Шарич е спечелил над 100 млн. евро от трафик на наркотици. [Гети Имиджис]
			Само четири месеца след издаването на последния обвинителен акт предполагаемият наркотрафикант Дарко Шарич сега ще отговаря по обвинения в пране на пари. В понеделник (9 август) сръбската прокуратура повдигна обвинения срещу него и други осем лица, заявявайки, че те са използвали парите за инвестиции в хотели и ферми във Войводина. 
			Освен Шарич са обвинени Радован Щърбац и съпругата му Дубравка Щърбац, Стевица Костич, Зоран Чопич, Андрия Кърлович, Маринко Вучетич, Предраг Милосавлевич и Небойша Йестрович. Седем от тях са в следствения арест, но Шарич и Чопич са все още на свобода. 
			 Според специалния прокурор за организираната престъпност, Милко Радисавлевич, те са използвали около 20 млн. евро, спечелени от продажба на кокаин, за получаване на банкови гаранции, които след това са били използвани за приватизацията на държавни фирми. 
			Парите, казва Радисавлевич, са били инвестирани в компанията "Млади Борац" със седалище в Сента, фирма "Путник" със седалище в Нови Сад, "Митросрем" в Сремска Митровица и компанията "Палич" със седалище в Суботица. В ход е финансово разследване на тези компании. 
			Обвинените, освен Шарич, не са участвали пряко в контрабандата на наркотици, но според обвиненията са били отговорни за прехвърлянето на незаконно придобитите приходи в законни бизнес начинания и финансови потоци. 
			Няколко офшорни компании са били създадени по схемата за трансфер на пари в Сърбия, където след това е било възможно те да се прехвърлят по сметки на местни дружества, каза Радисавлевич. Част от парите са били внесени в брой в "Металс Банк" със седалище в Нови Сад. 
			Сръбски медийни източници изчисляват, че Шарич притежава над 100 млн. евро, придобити основно от наркотрафик. През април специалната прокуратура повдигна обвинения срещу него и 19 други заподозрени в контрабанда на 2,5 тона кокаин от Южна Америка. 
			Що се отнася до този нов случай за пране на пари, "Дарко Шарич и Зоран Чопич са все още на свобода и по тази причина сме предложили те да бъдат съдени задочно. Прокуратурата смята, че заради сложността на случая е необходимо всички обвиняеми да бъдат съдени в един процес," каза Радисавлевич. 
			 Ако бъде осъден и заловен, Шарич може да прекара десетки години в затвора. През март Сърбия прие нов закон срещу прането на пари в стремеж да засили борбата срещу корупцията и да изпълни международните стандарти. 
			Сръбската полиция заяви, че Шарич може би се укрива в района. Според шефа на черногорската полиция Веселин Вельович обаче се е появила нова информация, сочеща, че той е напуснал Балканите и е заминал за ЮАР. 
			Шефът на сръбската полиция Милорад Вельович каза за SETimes, че полицията полага всички усилия да залови Шарич и съучастниците му. 
			"Това е не само в интерес на сръбската полиция и държава, но и в интерес на Балканския регион като цяло," каза Вельович. Той добави, че сведенията, с които полицията разполага, показвали, че Шарич със сигурност не е в Сърбия, но в интерес на разследването не пожела да даде повече подробности за предполагаемото местонахождение на заподозрения.

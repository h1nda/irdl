Ликвидирането на човек № 2 в "Ал Кайда" буди нови надежди
					07/06/2012
					Ликвидирането на втория човек в ръководството на "Ал Кайда" е "най-значителният удар върху терористичната група, откакто бе убит Осама бен Ладен."
					От Алакбар Рауфоглу за Southeast European Times -- 07/06/12
 
					 
						
Абу Яхия ал Либи, роденият в Либия висш ръководител на "Ал Кайда", бе убит в Пакистан по-рано тази седмица. [Ройтерс] 
						Смъртта на Абу Яхия ал Либи, вторият човек в ръководството на "Ал Кайда", убит при нападение на американски безпилотен самолет тази седмица в Пакистан, е тежка загуба за терористичната организация, казват анализатори от Балканите и Турция. 
						"Това е не само силен удар върху самата "Ал Кайда", но и ясно послание към всички терористи в нашия регион, особено към техните лидери, за които, независимо колко добре подготвени и опасни са те, повече няма да има безнаказаност и [те] няма да могат да убиват невинни хора и да се крият или избягат в този глобализиращ се свят," каза за SETimes Камер Касим, анализатор по въпросите на "Ал Кайда" в Организацията за международни стратегически проучвания със седалище в Истанбул.
						Ал Либи, на 49 г., роден в Либия, бе оперативен ръководител на "Ал Кайда" на най-високо равнище и главният човек в групата за поддържане на връзки с екстремистки сподвижници по цял свят. 
						Ал Либи се ползваше с уважение сред джихадистките кръгове, но неговата известност нарасна особено много, след като избяга от натовския център за задържане във въздушната база "Баграм" в Афганистан през 2005 г.
						"Тази смърт е най-значителният удар върху терористичната група след смъртта на Осама бен Ладен миналата година, дори в известен смисъл и по-важна," каза Серхат Еркмен, доцент в Университета "Ахи Евран", който провежда проучвания на "Ал Кайда", от 1999 г. насам. 
						Игор Табак, анализатор по национална сигурност в Хърватия и бивш експертен член на комисията по отбрана в парламента, каза, че смъртта на Ал Либи като цяло отслабва организацията, тъй като "чрез премахване на опитни и силни лидери те губят части от потенциала си за нанасяне на удари, но са също така принудени да вербуват и да се доверяват на нови и неизпитани хора." 
						"Това създава шансове за провал, но също и за успешно проникване на агенти от различните служби за борба с тероризма," каза той. 
						Еркмен каза, че докато Бен Ладен е останал основателят и идеологически лидер на терористичната организация, Ал Либи е участвал в управителния съвет и е провеждал практически операции, като е играл "значителна морална роля като публичното лице на терора, а също като организатор на нови нападения срещу западните държавни." 
						Последната мисия на Ал Либи е била установяването на присъствие в Либия на екстремистка ислямистка група. 
						"Ако някой се съмнява, че смъртта на лидерите на "Ал Кайда" отслабва терористите и има сериозен ефект върху способността на групата да извършва нападения, това е абсолютно наивен подход," каза Еркмен за SETimes. "Разбира се, терористите винаги могат да създават нови лидери, но вече няма такъв, който дори да се доближава до това, да замести фигурата, която "Ал Кайда" току-що загуби." 
						Кенан Ертюрк, ръководител на Центъра за изследване на тероризма в института "Турция в 21-ви век", мозъчен тръст със седалище в Истанбул, каза, че наред със САЩ и техните съюзници, Турция е мишена за "Ал Кайда" заради членството си в НАТО. 
						"Ал Кайда" стои зад няколко знакови нападения в Турция, включително бомбеното нападение срещу сградата на банка Ейч Ес Би Си, две синагоги и нападението срещу британското консулство в Истанбул през 2003 г., при което загинаха 53-ма души, а стотици други бяха ранени. 
						Междувременно, каза Ертюрк, заплахата в региона остава, тъй като терористите все още могат да оперират "от Сирия в Европа". 
						"За съжаление нашите съюзници от запад до изток не успяха да създадат цялостна международна платформа срещу всички части на терористичните разклонения," каза той за SETimes, добавяйки, че последните разногласия около Сирия, "където ситуацията става все по-благоприятна за терористите," е един пример. 
						За Рухи Ачикгьоз, депутат от ПСР и член на парламентарната комисия по национална отбрана в Турция, смъртта на заместник-лидера на "Ал Кайда" "със сигурност ще донесе огромно облекчение на хората по цял свят, като същевременно бележи ново предизвикателство да се мисли как да останат единни." 
						Новата операция бе проведена непосредствено след съвместните инициативи на САЩ, Европа и Турция за борба срещу тероризма, каза той за SETimes. 
					
				
			
					 
					
 
 

Уикенд на недоволство в България
					28/03/2011
					На фона на продължаващата криза в България в неделя в страната се проведе национален протест срещу високите цени на горивата.
					(РИА Новости - 27/03/11; БНТ, Агенция София нюз, София ехо, Dnevnik.bg, Медиапул, Стандарт, Дарик – 26/03/11 - 27/03/11)
 
					 
						
На един от митингите през почивните дни хиляди българи поискаха оставката на правителството заради икономическата криза. [Ройтерс]
						Движението по основните пътища във всички големи български градове беше нарушено в неделя (27 март) следобед, когато колони от бавно движещи се автомобили участваха в национален протест срещу високите цени на горивата в балканската страна. 
						Протестът, организиран чрез „Фейсбук” от групата „Не на скъпите горива”, се провежда за втори път в страната през този месец. Той се състоя само четири дни след обявяването на едномесечен мораториум върху цените на дребно на дизеловото гориво. Това стана, след като дясноцентристкото правителство на „Граждани за европейско развитие на България” (ГЕРБ) постигна договореност с „Лукойл България”, която оперира единствената петролна рафинерия в страната, и след съгласуване на решението с търговците на горива и фирмите за превоз на товари. 
						Един ден по-късно обаче българското подразделение на руската петролна компания повиши цените на дизеловото гориво на едро за други дистрибутори и за големите потребители над нивата на цените на дребно в деня на подписване на споразумението. 
						Цените на горивата в балканската държава, която е най-бедната членка на ЕС, растат, откакто напрежението в Либия и Северна Африка започна да се повишава. През няколко дни през март цените на дизеловото гориво в България бяха по-високи отколкото в 11 други по-богати държави от ЕС, в това число Люксембург. 
						Участниците в протеста в неделя обаче не са съгласни, че резкият скок на цените на горивата в България е свързан с продължаващата криза в Либия, като твърдят, че внасяните в страната горива идват от Русия, а не от богатата на петрол северноафриканска държава. Те също така обвиняват правителството на премиера Бойко Борисов, че е допуснало бургаската рафинерия да се възползва от кризата в този регион. 
						В свое изявление групата „Не на високите цени на горивата” заяви в неделя, че мерките, които правителството предприе миналата седмица, за да овладее цените на горивата, ще имат само краткосрочен и недостатъчен ефект. 
						„Да не говорим, че те изкривяват свободния пазар и нарушават нормалната конкурентна среда”, се казва още в изявлението. 
						Протестите в неделя се проведоха след антиправителствен митинг в София един ден по-рано, организиран от главната опозиционна партия, Българската социалистическа партия (БСП), под надслов „Червен картон за управляващите”. Смята се, че в протеста са участвали до 18 000 души от цялата страна. 
						Лидерът на БСП Сергей Станишев, който беше министър-председател на България до юли 2009 г., призова правителството на ГЕРБ да подаде оставка, като го обвини в некомпетентност и неспособност да изведе страната от кризата. 
						Междувременно в сряда предстои и протест срещу строителството на атомната електроцентрала „Белене”. Митингът, който се организира от Зелената партия и дясната "Демократи за силна България", ще се проведе пред сградите на министерския съвет и президентството по-малко от две седмици след като Борисов заяви в телевизионно интервю: „Да, разбира се, ще построим „Белене”. Според направени по-късно съобщения през следващите дни България и Русия ще подпишат споразумение за налагането на 3-месечен мораториум върху проекта. 
						Проучване на общественото мнение, проведено от агенция „Алфа Рисърч” след земетресението с магнитуд 9,0 по скалата на Рихтер на 11 март и последвалото цунами в Япония, показа, че обществената подкрепа за проекта е спаднала до 51 %, в сравнение със 75 % през 2007 г. От анкетираните в проучването 800 лица 45 % са били против изграждането на планираната втора атомна централа в Белене, а 4 % не са изразили становище по въпроса.

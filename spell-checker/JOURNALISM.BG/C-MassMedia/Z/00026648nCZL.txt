ЕК определи условията за облекчаване на визовия режим с Албания
					03/06/2008
					 
						ТИРАНА, Албания -- Европейската комисия определи условията, които Албания трябва да изпълни, за да се подпише споразумение за либерализация на визовия режим с ЕС. Външният министър Лулзим Баша ще получи документа, определящ протичането на процеса, във вторник (3 юни) в Брюксел. Албания трябва да работи по издаването на биометрични паспорти за всички граждани, по законите, регулиращи движението на гражданите й извън границите на страната, както и за оборудването и обучението на граничната полиция и на всички служебни лица по границите. Албания трябва също така да въведе механизми за контрол и анализ на легалната и нелегална миграция и на организираната контрабанда и трафик на хора. Другите стандарти, на които страната трябва да отговаря, включват борбата с организираната престъпност, корупцията и прането на пари. Освен това Албания трябва да сътрудничи изцяло на международните организации и да уважава международните конвенции, което ще определи скоростта на либерализиране на визовия режим . (Шекули - 03/06/08; Гласът на Америка, BalkanWeb - 02/06/08)

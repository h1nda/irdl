Бившата комунистическа България напредва към приемане в НАТО
24/01/2003
България беше най-предания съюзник на Съветския Съюз. Сега тя се превърна в един от най-верните поддръжници на Вашингтон и НАТО на Балканите и се очаква да се присъедини към алианса до две години.
Галина Михайлова за Southeast European Times от София - 23/01/03
 
 
Бившата комунистическа България, най-предания съюзник на Съветския Съюз през ерата на Студената война, стана един от най-верните поддръжници на Вашингтон и НАТО на Балканите и се очаква да стане член на пакта на западните страни.
България бе една от седемте източноевропейски страни, поканени през ноември да се присъединят към НАТО. Очаква се тя да бъде приета през 2004 г., след приключване на процеса на ратификация.
Страната, наричана някога 16-та съветска република заради близките си отношения с Москва, обяви, че ще позволи на САЩ да използва военновъздушната база на Черно море в случай на евентуална атака срещу Ирак.
Но пътя от 45-годишно тоталитарно управление, по време на което Запада бе враг, до превръщането й в партньор на САЩ и бъдещ член на НАТО, никак не беше лек. Краткотрайните правителства през първите осем години след рухването на комунизма отбягваха въпроса за НАТО.
България подаде молба със закъснение през 1997 г., но остана извън първата вълна на разширяване на НАТО през 1999 г. Оттогава страната положи големи усилия да покрие критериите за членство и да наложи убеждението, че нейното членство е жизненоважно за стабилността в региона, често наричан "барутното буре" на Европа.
Аналитици и дипломати са съгласни, че пронатовската позиция на България по време на конфликта в Косово се оказа решаваща за поканата за НАТО. През 1999 г., въпреки опозицията на обществото, дясно-центристкото правителство на Иван Костов подкрепи операциите на НАТО срещу съседна Югославия, управлявана тогава от Слободан Милошевич. 
Кабинетът позволи самолетите на НАТО да използват българското въздушно пространство - факт от голямо значение за отношенията на София с алианса, който започна да гледа на страната като на надежден партньор.
Присъединяването към НАТО, много дълго причина за разногласия между българските леви и дясно-центристки партии, сега е национален приоритет. Президентът Георги Първанов, който през 1999 г. оглави протеста срещу НАТО, не пести усилия за лобиране за членство откакто пое поста в началото на 2001 г. Проучванията сочат, че повече от 70 процента от българите се отнасят благосклонно към членство в алианса.
Стремежите на София обаче доведоха до обтягане на отношенията с Русия, на която България разчита много за доставки на газ и петрол.
Българската позиция за НАТО укрепна в средата на 2001 г., когато за министър-председател беше избран Симеон Сакскобургготски. Той назначи за външен министър Соломон Паси, силен привърженик на влизането в НАТО. Преди да заеме поста, Паси оглавяваше неправителствена организация, която лобираше за членство в пакта.
Паси прокара идеята, че ако иска да стане член на НАТО, България трябва да се държи действително като такава. В тази връзка страната позволи на САЩ да използва военната база Сарафово на Черно море по време на войната в Афганистан в края на 2001 г.
Въпреки че България трябва да положи още усилия за реформите във въоръжените сили и съдебната система и за борбата с корупцията, страната е поела по своя път на присъединяване към НАТО. Ако не предприеме нежелателна промяна в своята прозападна политика, България ще стане член след две години.

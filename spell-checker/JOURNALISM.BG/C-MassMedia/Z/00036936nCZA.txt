Алевитите в Турция се стремят към по-добри условия
					04/01/2011
					Изповядването на нетрадиционна форма на исляма поставя алевитите в Турция в конфликт с преобладаващо сунитското население в страната.
					От Юстин Вела за Southeast European Times от Истанбул – 04/01/11
 
					 
						
„[В религиозните учебници] се споменават и други религии, но не и нашата”, посочва алевитският деде Зейнал Шахан. [Юстин Вела/SETimes]
						В интервю за SETimes, дадено в джемеви (алевитски общностен център), алевитският деде (свещеник) Зейнал посочва: „Сунитите тълкуват Корана структурно. Ние правим това по по-задълбочен начин.” 
						Шахан твърди, че алевитите следват формата на исляма, която е била изповядвана от членовете на семейството на пророк Мохамед, преди религията да бъде „похитена” от други. В Османската империя те са били подложени на насилствена дискриминация, която е продължила и след основаването на Турската република. 
						Алевитското ислямско учение проповядва равенство между половете, разрешава консумацията на алкохол и твърди, че Бог е във всеки. 
						През ноември роднини на загиналите при ужасния инцидент през 1978 г. в град Мараш алевити и левичари се събраха, за да отбележат годишнината от смъртта им. По официални данни в клането, извършено от сунитски мюсюлмани и крайнодесни екстремисти, са убити най-малко 111 души. Според алевитите действителният брой е много по-голям. 
						Според местните медии участниците в честването са били посрещнати от 500 турски националисти, скандиращи „Няма изход от Мараш”, които започват да се движат към алевитите, преди да бъдат разпръснати от полицията със сълзотворен газ. 
						„Алевитите в Турция са дискриминирани заради расистката и сектантска идеология, на която се основава Турската република”, казва Фермани Алтун, председател на фондация „Алеви Дюня Ехли-Бейт". „Всички институции се градят върху сунитското сектантство, включително образованието [и] политиката.” 
						Смята се, че алевитите в Турция са между 15 и 20 млн. от цялото население, наброяващо около 75 млн. души. Днес алевитите са по-загрижени да получат справедливо признание от турското правителство, отколкото от насилие от останалото населението. 
						Многото различни групи алевити обаче не могат да постигнат съгласие какъв е правилният начин да стане това. 
						Някои групи настояват правителството да признае алевитите като официално малцинство. Според други правителството просто трябва да признае алевитството като религия и да го обхване по подходящ начин в държавното обучение по религия. 
						„[В религиозните учебници] се споменават и други религии, но не и нашата", посочва Шахан. „Ако погледнете броя на алевитите в Турция, вероятно една трета от учебниците трябва да се отнася за алевитството.” 
						Алтун смята, че трябва да се направи още. „Положението на алевитите в Турция сега е по-лошо отколкото на малцинствата”, посочва той. „Малцинствата са граждани втора класа, но алевитите са граждани трета класа.” 
						Той твърди, че признатите малцинства в Турция се ползват с гаранциите на международната подкрепа, имат собствени училища и възможността да създават свои храмове. Макар че алевитските организации поддържат неофициални стаи за молитва в джемеви и дори в частни домове, те не могат да имат свои официални храмове. 
						„Ако [алевитите] бъдат класифицирани като малцинство, това ще бъде шанс за всички нас”, казва Алтун. 
						Алтун и Шахан се отнасят пренебрежително към усилията, които управляващата в Турция Партия на справедливостта и развитието (ПСР) полага във връзка с проблемите на алевитите. Шахан посочва, че т.нар. „отваряне за алевитите" на ПСР, което започна през 2007 г. заедно с редица други инициативи, имащи за цел да продължат процеса на демократизация на страната, не са решили проблемите на алевитите. 
						По-скоро, казват те, това е незначителен опит да се продължи процесът на присъединяване на Турция към ЕС. 
						„Проблемите могат да бъдат решени в парламента за час, но това не става”, твърди той. 
						Сибел, на 19 г., студентка и непрактикуваща алевитка, казва, че не се чувства комфортно, когато казва, че е алевитка, въпреки че никога не е изпитвала дискриминация.
						„Наясно съм с дискриминацията в миналото”, посочва тя. „Въпреки това не знам подробности. Нашите деди са били дискриминирани. [За мен] това е нещо подсъзнателно.” 
						Тя е по-загрижена за бъдещето на алевитската култура в Турция. 
						„Знам историята на сунитския ислям. Не знам много за моята култура. Това трябва да се промени.”

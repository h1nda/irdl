Арести нанасят удар върху организираната престъпност в Сърбия, но не могат да я елиминират.
					13/02/2012
					Сръбските власти се надяват, че с арестуването на четирима известни престъпници са нанесли решителен удар върху организираната престъпност.
					От Игор Йованович за Southeast European Times от Белград -- 13/02/12 
 
					 
						
Сръбският премиер Зоран Джинджич бе убит на 12 март 2003 г. [Ройтерс]
						Сръбските власти казват, че неотдавнашните арести на четирима престъпници - един от които е обвинен в убийството на покойния премиер Зоран Джинджич на 12 март 2003 г. - са сериозен напредък в борбата на страната срещу организираната престъпност. 
						Президентът Борис Тадич каза, че арестите са нанесли "решителен удар върху организираната престъпност, от който тя няма да може да се възстанови дълго време". Той добави, че това би могло също да има значение за новите инвестиции в страната, защото чуждите фирми инвестират парите си в сигурни държави. 
						Във Валенсия, Испания, полицията арестува Владимир Милисавлевич, известен като Будала, който бе осъден задочно през 2007 г. на 35 години затвор за убийството на Джинджич. Задържан бе също подземният бос Лука Бойович и членовете на неговата организация Синиша Петрич и Владимир Миянович. 
						"Престъпният "Земунски клан' вече не съществува," обяви в петък (10 февруари) сръбският вътрешен министър Ивица Дачич в съобщение за арестите от четвъртък. 
						И четиримата са обвинени в убийства, грабежи и наркотрафик. 
						"И четиримата бяха арестувани във Валенсия благодарение на информация от сръбската полиция. Разполагахме с информация за движението на заподозрените и я предадохме на нашите испански колеги, които извършиха арестите по най-професионален начин, за което ги поздравявам и им благодаря," каза за SETimes директорът на сръбската полиция Милорад Вельович. 
						Той докладва, че Бойович е притежавал литовски паспорт, а другите трима имали подправени сръбски документи. 
						"Това е голям успех за нашата полиция, защото бяха арестувани четири много важни фигури от сръбския подземен свят," каза Вельович. 
						Бившият министър на полицията Божо Прелевич каза за SETimes, че сръбската полиция е постигнала забележителен успех в борбата срещу престъпните групи през последните няколко години. 
						"Всички важни фигури от сръбския подземен свят са в затвора по едно и също време - това не се е случвало отдавна. Това показва, че Сърбия е честна, когато става въпрос за борбата срещу този вид престъпност," каза Прелевич. 
						Той каза също, че арестът на Милисавлевич би могъл да хвърли светлина върху обстановката около убийството на Джинджич поради връзките му с лидерите на кланове Душан Спасоевич и Миле Лукович. 
						Двамата бяха убити при сблъсък с полицията през март 2003 г. в покрайнините на Белград, където се укриваха след убийството. 
						"Милисавлевич е бил на такъв пост в клана, че е можел да знае много неща. Може би той ще реши да разкрие някои от тях в Белград, където е екстрадиран, макар че другите членове на клана, арестувани преди него, общо взето не казаха нищо реално ново," каза Прелевич, който бе адвокат на охранителя на Джинджич в процеса за атентата. 
						Авторът на "Убийството на Зоран" Милош Васич не вярва Милисавлевич да предостави каквато и да било важна информация. 
						"Не мисля, че Милисавлевич, ще стане свидетел, сътрудник на правосъдието, защото вече е получил максималната присъда и е бил на самия връх на клана. Също така той трябва да има твърди доказателства за всички твърдения, които може да предложи на прокуратурата срещу получаване на статут на свидетел, сътрудник на правосъдието," каза Васич за SETimes. 
						Прелевич и Васич са единодушни, че проблемите на Белград с организираната престъпност не са свършили. 
						Прелевич се опасява, че по-малките престъпни групи, които сега могат да се борят за надмощие в Сърбия, ще влязат в сблъсъци помежду си. 
						"Големите групи сега са разбити, а най-големите имена от престъпния свят са арестувани. В тази ситуация някои от по-дребните играчи може да се опитат да сформират нова мощна организация и да се издигнат до върха. От полицията зависи да спре това," каза Прелевич. 
						"Позициите на върха на престъпния свят сега са овакантени. Със сигурност има кандидати, готови да превземат този връх. На карта са заложени големи пари и докато печалбата е толкова голяма, държавата няма да може да изкорени нашата организирана престъпност, а по-скоро само да я задържи донякъде под контрол," каза Васич.

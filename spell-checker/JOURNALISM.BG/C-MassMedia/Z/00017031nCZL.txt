Според загребски вестник сръбски и руски служби са установили местонахождението на Младич
					22/12/2005
					 
						ЗАГРЕБ, Хърватия -- Сръбски и руски разузнавателни служби са установили местонахождението на един от основните издирвани обвиняеми във военни престъпления, Ратко Младич, съобщи загребският ежедневник "Вечерни лист", като се позовава на високопоставен източник от разузнаването. Същият неназован източник е казал, че местонахождението на военновременния босненски сръбски главнокомандващ е било открито след негов неуспешен опит да напусне Сърбия на път за Русия. Според информацията Младич е останал на сръбска територия и се водят преговори за предаването му на трибунала в Хага. 
						Съветникът на сръбския президент Йован Симич пък е казал пред белградския ежедневник "Блиц", че според някои съобщения Младич има здравословни проблеми и може би търси медицинско лечение. Симич обаче е заявил, че никой от държавното ръководство на Сърбия не знае къде се намира Младич. (Блиц - 22/12/05; Вечерни лист, Танюг - 21/12/05)

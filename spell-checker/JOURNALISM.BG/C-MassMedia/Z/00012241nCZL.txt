СВП приветства подобреното сътрудничество на РС с МНСБЮ 
					08/10/2004
					 
						САРАЕВО, Босна и Херцеговина (БиХ) -- Службата на върховния представител (СВП) даде в четвъртък (7 октомври) висока оценка на решението на Република Сръбска (РС) да прехвърли над 600 военновременни документа на Трибунала на ООН за военни престъпления. Говорителката на СВП в Баня Лука, Лиляна Радетич, каза, че този ход говори за наличие на политическа воля за подобряване на сътрудничество, но добави, че СВП очаква допълнителни конкретни стъпки, като например задържането и предаването на най-малко един обвиняем във военни престъпления. 
						Също в четвъртък силите на СФОР проведоха акция в хотел във Власеница, РС, като видимо издирваха заподозрени във военни престъпления или свързани с тях документи. Нито СФОР, нито босненската сръбска полиция дадоха повече подробности. 
						Други новини: Полицията в Сараево засили подготовката за квалификационния мач за световно първенство по футбол в събота между отборите на БиХ и Сърбия и Черна гора. Полицията вече прибави мобилни телефони и чадъри в списъка на забранените вещи в резултат на по-ранни изблици на футболно насилие. (ФЕНA, ПБС, AП, AФП - 07/10/04)

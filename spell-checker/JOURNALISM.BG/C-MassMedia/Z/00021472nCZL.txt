Планът за Косово получи международна подкрепа
					04/02/2007
					 
						БРЮКСЕЛ, Белгия -- Международната общност до голяма степен приветства пътната карта за статута на Косово, представена от специалния пратеник на ООН Марти Ахтисаари в петък (2 февруари). Върховният представител на ЕС по сигурността Хавиер Солана заяви,че Брюксел подкрепя плана и призова Белград и Прищина да сътрудничат активно на Ахтисаари по предложението. Еврокомисарят по разширяването Оли Рен също призова за "реален компромис". 
						Генералният секретар на НАТО Яп де Хоп Схефер от своя страна заяви, че предложението представлява "път напред" и предлага "перспектива за по-сигурно бъдеще за целия регион, включително интеграция в европейските и евроатлантическите структури". Във Вашингтон говорителят на Държавния департамент на САЩ Шон Маккормак заяви, че Съединените щати очакват сръбските и косовските албански лидери да работят за постигането на решение. 
						Други новини - Закрито заседание за сигурността на провинцията бе проведено в събота (3 февруари) в Грачаница. В него участваха представители на ръководените от НАТО косовски сили (КФОР), на косовските временни институции, на сръбския Координационен център за Косово, на сръбската общност и на НПО. След заседанието командващият силите на КФОР генерал-лейтенант Роланд Катер потвърди, че КФОР ще реагират бързо и решително в случай на насилие. (Политика, Бета, Танюг - 03/02/07; Уеб-сайт на ООН, Уеб-сайт на НАТО, КосоваЛайв, Танюг - 02/02/07)

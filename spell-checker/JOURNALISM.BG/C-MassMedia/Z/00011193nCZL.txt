Лидер на босненските сърби призова Караджич да се предаде
18/06/2004
Висш представител на босненските сърби каза, че международни санкции очакват Република Сръбска, ако Радован Караджич не бъде предаден на трибунала на ООН за военни престъпления.
(АП, Ройтерс, Служба на върховния представител, ФЕНА, Танюг - 17/06/04; Ройтерс - 16/06/04)
 
 
Лидерът на Сръбската демократическа партия призова обвинения във военни престъпления Радован Караджич (вдясно на плаката) да се предаде. [Харис Мемия]
Като призова Радован Караджич да се предаде, висш представител на босненските сърби предупреди за негативните последствия за управляваната от сърбите част на Босна и Херцеговина (БиХ), Република Сръбска (РС), ако тя не предаде беглеца.
В интервю за сараевския ежедневник "Дневни аваз", публикувано в четвъртък (17 юни), говорителят на парламента на РС и ръководител на Сръбската демократическа партия (СДП) Драган Калинич каза, че републиката рискува да й бъдат наложени "най-сериозните до момента санкции и изолация", ако Караджич не се предаде или не бъде арестуван.
През последните години СДП, чийто основател е Караджич, се опита да се дистанцира от бившия лидер на босненските сърби и дори го изключи от редовете си. Калинич, който беше министър на здравеопазването по време на конфликта в БиХ през 1992-1995 г., каза, че не е виждал Караджич от 1996 или 1997 г.
През 1995 г. трибуналът на ООН повдигна обвинение срещу Караджич и срещу главнокомандващия въоръжените сили на босненските сърби Ратко Младич за участието им в зверства по време на войната. И двамата бяха обвинени в геноцид. Караджич е в неизвестност от 1996 г. и се смята, че се крие в източната част на БиХ и Черна гора.
Наскоро полицията на босненските сърби направи първия си сериозен опит да залови беглеца, но безуспешно. РС е единствената бивша югославска територия, която все още не е арестувала нито един заподозрян във военни престъпления.
БиХ се надява да получи покана за участие в програмата на НАТО "Партньорство за мир" (ПзМ) по време на двудневната среща на върха на алианса в Истанбул на 28 юни. Ръководители на НАТО обаче казаха, че едва ли ще бъде отправена такава покана, докато РС не започне да сътрудничи с Международния наказателен съд за бивша Югославия (МНСБЮ).
"Трябва да кажа, че се усеща напредък в РС по отношение на сътрудничеството с МНСБЮ", каза Калинич пред "Дневни аваз". "Институциите са готови да изпълнят това свое задължение във всеки един аспект и затова смятам, че един отказ от Истанбул би имал отрицателни последствия."
Но Пади Ашдаун, върховният представител на международната общност в БиХ, каза, че времето за действие вече изтича.
"Остава да се изпълни само едно условие. Трябва да покажем пълно сътрудничество", каза Ашдаун в четвъртък. "Часовникът тиктака. Остават ни 10 дена."
В коментар за възможните последствия от недопускането на страната в програмата ПзМ премиерът на БиХ Аднан Терзич каза, че това вероятно ще доведе до политически промени и оставки на министри в РС.
В коментар, също публикуван в "Дневни аваз" в четвъртък, Терзич предложи една от мерките, които Ашдаун ще предприеме при евентуален отказ, да бъде преструктурирането на полицията, "за да може държавата да увеличи, а автономните републики да изгубят част от властта (си) в тази сфера".

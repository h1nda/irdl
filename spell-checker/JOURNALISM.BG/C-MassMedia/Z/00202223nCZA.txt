Високите цени ограничават ползите от договора за свобода на придвижването 
					06/01/2012
					Договорът за свобода на придвижването между Прищина и Белград беше подписан, за да улесни живота на гражданите. Някои казват обаче, че договорът създава затруднения, най-вече финансови.
					От Мухамет Брайшори и Ивана Йованович за Southeast European Times от Прищина и Белград -- 06/01/12
 
					 
						
Цените на застраховките правят скъпо преминаването на границата между Косово и Сърбия. [Лаура Хасани/SETimes]
						Драгиша Станкович, на 49 г., живее в село близо до Гниляне, Източно Косово, и работи в търговията. Като част от работата си пътува поне веднъж седмично до Враня, Сърбия. 
						Заради наскоро влезлия в сила договор за свобода на придвижването Станкович сменя регистрационните табели на колата си всеки път, щом прекосява границата при Кончул. 
						"Не смея да шофирам в Косово със сръбски регистрационни номера и да шофирам в Сърбия с косовски номера, защото трябва да плащам големи [такси за застраховка]", каза той за SETimes. 
						Косовските граждани, които влизат в Сърбия, плащат 105 евро за застраховка на автомобил месечно, докато камионите и автобусите плащат по 236 евро на месец. Сръбските камиони, влизащи в Косово, плащат 160 евро на месец за застраховка, а сръбските леки автомобили плащат по 120 евро на месец. 
						"Сърби [и] албанци се оплакват от факта, че в бъдеще, за да се пресече административната граница, ще трябва да отделят голяма сума пари", заяви за SETimes кметът на Митровица Кръстимир Пантич. 
						Много хора смятат, че свободното им движение е ограничено, този път финансово. 
						Драган Йованович, сърбин от Грачаница, се е върнал от ваканция във Враня миналата седмица. Той каза, че договорът е направил живота му по-труден от финансова гледна точка. 
						"Казаха, че договорът ще направи живота по-добър, но кое му е по-доброто, след като трябва да плащаме най-скъпата застраховка в Европа?", каза Йованович за SETimes. Той добави, че ще трябва да намали пътуванията си до Сърбия. "Не мога да си го позволя при тези цени." 
						Все пак, въпреки цената, някои хора виждат ползите от договора за свобода на придвижването. 
						"Сега ще мога да каня приятелите си от Прищина на гости при мен в Прешево - преди не можеха да идват", каза за SETimes студентът Артон Яшари. 
						Според договора притежаващите косовски документи могат да пътуват до Сърбия за първи път от 1999 г. Преди сключването на договора на 26 декември пътуващите се нуждаеха от специални разрешителни от сръбското външно министерство, процедура, която отнемаше време. 
						Експертът по евроинтеграция Албер Гаши заяви за SETimes, че двете страни в диалога трябва да постигнат споразумение по застрахователните схеми. 
						"Мисля, че беше нереалистично да се наложи такава цена на застраховката - огромна е [в сравнение с] нивата на заплатите и в двете страни. Все пак проблемът беше решен, защото преди ставаха много катастрофи и никоя застрахователна компания не поемаше отговорност поради липсата на застрахователна схема", заяви Гаши. 
						"Когато говорим за интересите на гражданите на Косово, както за сърбите, така и за албанците, трябва да се намери адекватно решение, което да ги облекчи, а не да ги излага допълнително на риск", заяви за SETimes зам.-председателят на сръбския парламентарен комитет за Косово Деян Раденкович.
						Ръководителят на преговарящия екип на Белград Борислав Стефанович заяви, че в скоро време ще бъде постигнато техническо споразумение между компаниите в Сърбия и Косово, което би трябвало да улесни взаимното признаване на застраховките. Според условията на споразумението, например, автомобил, застрахован в Сърбия, може да бъде управляван в Косово без допълнителни такси. 
						"Целта на мерките не е да се пречи на движението на хората чрез високи цени, а напротив, да се позволи свобода на придвижването", заяви Стефанович.

Засега румънските политици са в безизходица
					08/10/2007
					Правителството на премиера Търичану не разполага с достатъчно парламентарна подкрепа да изпълни програмата си, а на опозицията й липсва политическа воля да свали правителството на малцинството. 
					От Джелу Трандафир за Southeast European Times от Букурещ - 08/10/07
 
					 
						
Румънският министър-председател Калин Попеску Търичану (вляво), външният министър Адриан Чорояну (в средата) и министърът на финанасите Варуян Восганян присъстваха миналата седмица на парламентарните дебати за вота за недоверие. [Southeast European Times] 
						След драматично тайно гласуване миналата сряда (3 октомври) предложеният вот на недоверие срещу румънското правителство се провали, като за успеха му не достигнаха 12 гласа. 
						Макар правителството да получи подкрепа само от 152-ма депутати, предложението -- внесено от опозиционната Социалдемократическа партия (СДП) -- не можа да събере необходимите за приемането му 232 гласа. 
						"Днес имаше един победител -- Румъния," каза министър-председателят Калин Попеску Търичану, след като бе обявен резултатът. "Твърде често Румъния е страдала заради политически конфликти. Старият начин на водене на политика, който се базира на личен интерес и дребни интриги, трябва да изчезне." 
						Кабинетът на Търичану все повече губи позиции, след като по-рано тази година от него излезе Демократическата партия на президента Траян Бъсеску. Управляващата Националлиберална партия (НЛП) и партньорът й, Съюзът на унгарците, заедно имат подкрепата само на 20 % от депутатите. 
						Решения по важни въпроси, като преструктуриране на правителството, се провалиха поради недостатъчна парламентарна подкрепа. Бързо наближава много важен момент -- гласуването на бюджета на Румъния. 
						В бъдеще кабинетът може да бъде принуден да прибегне до лични преговори с отделни депутати от опозицията -- както направи, за да провали внесения вот на недоверие -- или да използва извънредни постановления. 
						И двете тактики се оказаха недотам успешни. 
						Правителството вече използва извънредно постановление за изменение на закона за отговорността на министрите, с което си спечели критики от страна на Бъсеску, асоциации на съдиите и политици от ЕС. С постановленито бе разпусната съшествуващата Президентска комисия, която проверява искания за разследване на членове на правителството от страна на прокурори за борба с корупцията. В срок от 30 дни ще бъде създадена нова комисия, съставена от съдии. 
						Министърът на правосъдието Теодор Киуариу каза, че така ще се деполитизира процесът. Бъсеску е "разтревожен, защото изгуби средството, с което освобождаваше министри от Либералната партия", добави той. 
						Бъсеску обаче посочи, че комисията е била натоварена да провери исканията на прокурорите за борба с корупцията, които се отнасят до бивши и сегашни министри, включително Киуариу. Министърът на правосъдието е в ситуация на "очевиден конфликт на интереси, след като използва извънредно постановление, с която блокира собственото си досие и досиетата на свои колеги от кабинета", каза президентът. 
						Тази постъпка бе критикувана от депутатите от Европейската народна партия, най-голямата транснационална група в Европейския парламент. Немският евродепутат Маркус Фербер поиска от Европейската комисия (ЕК) да задейства предпазната клауза за правосъдието спрямо Румъния и да откаже да признава решенията на румънските съдилища в ЕС. 
						Междувременно говорител на ЕК каза, че извънредното постановление може да се отрази на оценката на ЕК за антикорупционните действия на Румъния. 
						Колкото и да е нестабилно правителството на Търичану, то оцеля отчасти поради вътрешнополитическа борба в СДП. 27 депутати от основната опозиционна партия преминаха към противниковия лагер по време на тайното гласуване. Това бе неловка ситуация за Мирча Джоана, чиито действия като лидер открито се оспорват от посткомунистическата стара гвардия в СДП. 
						Джоана обвини за провала на вота "страхливостта на някои депутати от СДП". След това четирима от тях бяха изключени от партията. 
						Въпреки това ръководството на СДП не посмя да накаже основателя и почетен президент на партията, Йон Илиеску. Той бе основният опонент на предложението за вот на недоверие, защото смяташе, че то ще даде на Бъсеску възможност или да назначи премиер, който му харесва, или да организира преждевременни избори, което няма да е в полза на социалдемократите. 
						Според проучвания на общественото мнение СДП сега има само около половината от подкрепата, която получи на последните парламентарни избори през 2004 г. 
						Много анализатори смятат, че сегашният кабинет продължава да оцелява, защото много депутати просто не искат мандатът им да свърши преждевременно. Междувременно Търичану отново доказа, че умее да оцелява. Може би най-големият победител сега обаче е политическата инерция.

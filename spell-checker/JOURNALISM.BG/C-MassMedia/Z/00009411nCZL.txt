Скандалът за трафик на хора все още разтърсва Черна Гора
22/12/2003
Макар че бе спрян от съдилищата, случаят с трафик на хора, в който се предполага, че са замесени висши държавници, не отшумява. В началото на декември бившият черногорски вътрешен министър Андрия Йовичевич обвини премиера Мило Джуканович, че се опитва да прикриe ролята си в скандала.
От Игор Йованович за Southeast European Times в Белград - 22/12/03
 
 
Макар че измина година от арестуването на заподозрените за трафик на хора в Черна Гора, скандалът продължава да предизвиква интерес. В началото на декември бившият черногорски вътрешен министър Андрия Йовичевич обвини премиера Мило Джуканович, че се опитва да прикриe ролята си в аферата.
Случаят касае молдовянка, за която се предполага, че е билa принудена да проституира от организирана престъпна групировка с връзки в най-високите етажи на властта. Според Йовичевич високопоставени фигури в черногорското правителство са използвали влиянието си, за да потулят случая.
Досега обаче Йовичевич не е представил доказателства за ролята на Джуканович в скандала, докато, от своя страна, Джуканович отправи обвинения, че на Йовичевич е било платено, за да го дискредитира политически. Той добави, че не е освободил Йовичевич от заемания пост заради скандала с трафика на хора, а поради слаба работа. Освен това Джуканович посочи, че аферата е била инсценирана, за да се дискредитира Черна Гора, въпреки че той не е представил доказателства в подкрепа на твърдението си.
Във връзка със скандала бяха арестувани четирима души, вкл. заместник-главният прокурор Зоран Пиперович. Съдилищата в Черна Гора обаче прекратиха случая поради недостатъчни доказателства и заподозрените бяха освободени от затвора. Молдовянката вече е напуснала Черна Гора.
В края на ноември експерти на ОССЕ, които проверяваха дейността на черногорската полиция и съдилища по случая, представиха свой доклад. Експертите са констатирали редица грешки и злополучни действия в работата на черногорските държавни институции, допълвайки, че тайната полиция е била замесена в целия случай. Те препоръчаха на властите в Подгорица да възобновят целия процес.
Според черногорското правителство процесът може да започне отново, ако се открият нови доказателства. Полицията обаче все още не е получила заповед за начало на повторното събиране на доказателства. Ръководителят на мисията на ОССЕ в Сърбия-Черна Гора Маурицио Масари призова черногорското правителство да приложи на практика препоръките, съдържащи се в доклада на експертите от ОССЕ.

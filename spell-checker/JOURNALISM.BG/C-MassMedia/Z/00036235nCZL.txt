Кипър празнува 50 години от своята независимост
					03/10/2010
					 
						НИКОЗИЯ, Кипър -- Страната отбеляза 50 години от независимостта си от британско колониално управление в петък (1 октомври). Кипърските гърци честват държавността си с тържества и голям военен парад в Никозия. Няколко международни лидери присъстваха на празненствата в Никозия, включително гръцкият президент Каролос Папуляс, неговите колеги от Малта и Сърбия - Джордж Абела и Борис Тадич - и белгийският премиер Ив Летерм. 
						В реч по случай годишнината кипърският президент Деметрис Христофиас заяви, че властите остават ангажирани с намирането на решение за обединение на разделения остров. Председателят на Европейската комисия Жозе Мануел Барозу призова лидерите на двете общности да постигнат бързо решение. "Много ми се иска през следващите месеци да мога да бъда с вас лично, за да празнувам успеха на преговорите и обединението на вашата страна", каза той. (Фамагуста Газет - 02/10/10; AП, Синхуа - 01/10/10)

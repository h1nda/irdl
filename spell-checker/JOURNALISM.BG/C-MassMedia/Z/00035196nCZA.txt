Председателят на Съвета на ЕС: "Интеграцията на Западните Балкани е ключ към стабилността"
					06/07/2010
					Председателят на Съвета на ЕС Херман ван Ромпой каза, че 27-членният блок продължава да бъде ангажиран с процеса на присъединяване.
					(EurActiv, РСЕ/РС - 06/07/10; АП, АФП, WAZ.Euobserver, Синхуа, Б92, Блиц, Balkans.com, Фокус - 05/07/10)
 
					 
						
Хърватският премиер Ядранка Косор (вдясно) се ръкува с председателя на Съвета на ЕС Херман ван Ромпой преди срещата им в понеделник (5 юли) в Загреб. [Гети Имиджис]
						Европейската интеграция на западнобалканските страни е от съществено значение за укрепването на региона, каза в интервю, публикувано в понеделник (5 юли), председателят на Съвета на ЕС Херман ван Ромпой. 
						"Европейското бъдеще на региона е ключ към стабилността и намерението е този процес на интеграция в ЕС да продължи определено по най-ефективния начин," каза той за хърватския всекидневник "Ютарни Лист" преди посещението си в Загреб. "Европейският съюз по различни поводи е потвърждавал своя ангажимент към процеса на разширяване и европейската перспектива на Западните Балкани."
						Ван Ромпой, който бе премиер на Белгия, преди да заеме длъжността на първия избран президент на 27-членния блок през декември, каза, че Брюксел ще продължи да работи за напредъка на стремящите се към членство в ЕС. Страните обаче трябва да положат повече усилия, за да осъществят необходимите реформи и да изпълнят критериите за членство в Съюза, подчерта той. 
						Хърватия, най-напредналата от всички страни от Западните Балкани в процеса на присъединяване към ЕС, се очаква да влезе в блока през 2012 или 2013 г. като неин 28-и член. Така тя ще стане втората бивша Югославска република, която се присъединява към Съюза, след приемането на Словения преди шест години. 
						"Успехът на Хърватия ще изпрати и положителен сигнал в региона, като докаже, че присъединяването към ЕС е постижимо," каза Ван Ромпой след разговори с хърватския премиер Ядранка Косор в Загреб, третата спирка от двудневната му обиколка в региона. 
						Той направи кратки посещения в Словения и Сърбия по-рано в понеделник. В Белград Ван Ромпой се срещна с президента Борис Тадич, който "изрази недоволството си от забавянето в процеса на европейската интеграция," според съобщение, публикувано от канцеларията му след срещата. 
						Тадич "вярва, че е от жизнено важно значение за бъдещето на Западните Балкани те да бъдат интегрирани в Европейския съюз възможно най-бързо" и че всяко друго решение би било "безполезно" за региона и за ЕС, се казва още в съобщението. 
						Тадич и Ван Ромпой обсъдиха и ситуацията в Косово, където един мъж бе убит в петък в етнически разделения град Митровица при взрив, който рани още 11 души. 
						Докато президентът на ЕС пътуваше из региона, косовският сръбски депутат Петър Милетич бе прострелян и ранен от въоръжен мъж в Митровица в понеделник. 
						Осъждайки неотдавнашните изблици на насилие в Косово, Ван Ромпой призова за "сдържаност, спокойствие, стабилност и диалог" по време на посещението си в Загреб. 
						Той завършва обиколката си в региона след посещение в Прищина във вторник (6 юли), когато трябва да се срещне с президента Фатмир Сейдиу.

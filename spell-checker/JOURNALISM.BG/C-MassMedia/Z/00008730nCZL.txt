Делова хроника
17/10/2003
Преглед на деловите и икономическите новини от Балканите след 10 октомври.
(Различни източници -- 03/10/03 - 10/17/03)
 
 
Преглед на деловите и икономическите новини от Балканите след 10 октомври:
Посещенията на чуждестранни туристи в България през първите девет месеца на 2003 г. са се увеличили с почти 17 % в сравнение със същия период на миналата година. Предварителните данни сочат, че приходите между януари и юли са достигнали почти 789 млн. евро.
***
Безработицата в Сърбия през август беше 34,7 %, малко по-ниска от тази за юли - 34,8 %. Въпреки това налице е нарастване спрямо размера за август 2002 г., който беше 32,3 %.
***
Европейската агенция за възстановяване ще предостави заем от 12,5 млн. евро, за да подпомогне органите на местното самоуправление в Сърбия. Петнадесет общини ще се възползват от програмата.
***
МВФ приключи разговорите си с турски ръководители по 6-ия преглед на стендбай споразумението на страната с фонда. Министърът на икономиката Али Бабаджан каза, че страните са постигнали неофициално съгласие по всички въпроси.
***
Съветът на МВФ одобри прегледа на изпълнението за последното тримесечие и отпускането на последния транш от 141 млн. евро по стендбай споразумението за 385 млн. евро за Румъния на 15 октомври. Споразумението, което по първоначални планове трябваше да приключи през април 2003 г., трябваше да бъде удължено, защото румънската страна не успя да приватизира местна банка. Очаква се мисията на МВФ да пристигне в Букурещ в края на октомври за разговори по по-нататъшната програма.
***
Хърватската пътностроителна компания и група от международни банки - сингапурският клон на "Дойче банк", "Банк ъф Токио Мицубиши" и "Мизухо Корпорит Банк" - подписаха споразумение за синдикиран заем за 250 млн. евро за построяване на автомагистралата Загреб-Сплит. Заемът ще се изплаща 13 години, като има 3-годишен гратисен период и лихва от 3,5 %.
***
Според съобщения гръцки бизнесмени са купили дялово участие от 53 % за 1,58 млн. евро в базирания в Скопие производител на мебели "Треска". Сделката е реализирана на македонската фондова борса. Адвокатът на фирмата Георги Димитров засега отказа да разкрие името на купувача.
***
Представители на британско-индийската компания "Испат" се срещнаха с членове на правителствата на двете автономни области на Босна и Херцеговина, за да обсъдят възможни инвестиции в стоманодобивната промишленост на страната. "Испат" е проявил интерес към сключване на споразумения за партньорство със завода за стомана в Зеница, въгледобивната мина "Любия", завода за производство на кокс в Лукавац и варовиковата мина в Добой.
***
Според ежедневника "Дневник" американски бизнесмени от македонски произход са пред финализиране на сделка за закупуването на дял от 54 % в "Инекс-Дрим Хотелс", акционерно дружество, което притежава хотелите "Дрим" и "Београд" в Струга. Акциите в момента се държат от служители на компанията, които според съобщенията са се съгласили да ги продадат за 3,4 млн. евро.

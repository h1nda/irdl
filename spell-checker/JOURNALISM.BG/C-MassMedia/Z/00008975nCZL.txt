Делова хроника
07/11/2003
Преглед на деловите и икономическите новини от Балканите след 31 октомври.
(Различни източници -- 10/31/03 - 11/07/03)
 
 
Преглед на деловите и икономическите новини от Балканите след 31 октомври:
Турският министър на икономиката Али Бабаджан каза на 30 октомври, че 100-процентовата държавна гаранция върху банковите влогове ще отпадне през юли 2004 г. Новата гаранция ще покрива депозити до 50 млрд. турски лири.
***
Япония е готова да предостави финансови средства за финансиране на проекта за строителство на железопътна връзка между България и Македония, каза българският заместник-министър на транспорта и съобщенията Анелия Крушкова по време на Икономическия форум за Югоизточна Европа, проведен в София. Общата стойност на проекта е 304 млн. евро и включва строителство на 55 нови ж.п. моста, 28 тунела, както и тунел през границата.
***
България регистрира чисти постъпления от преки чужди инвестиции в размер на 512 млн. евро през първите осем месеца на 2003 г. Очаква се тази сума значително да нарасне до края на годината благодарение на постъпленията от 280 млн. евро от банковата приватизация, които бяха преведени през октомври.
***
Европейската комисия похвали реформите в областта на външната търговия в Босна и Херцеговина и подкрепи усилията на страната за членство в СТО. Подкрепата бе изразена точно преди началото на преговорите на работната група между БиХ и СТО в Женева на 7 ноември.
***
Правителството на Република Сръбска прие стратегия за приватизиране на 65 % от машиностроителния завод "Йелсинград". Правителството отчете също, че успешно е приключило търговете за 40 от общо 60-те фирми, определени за приватизация.
***
Македонският парламент прие закон за предоставяне на държавна гаранция за заема от ЕБВР от 22,52 млн. евро, отпуснат на енергийната компания ЕСМ. Целта на финансирането е да се реализира проектът за свързване на енергийната мрежа на Македония с тази на съседна България чрез строителство на нов електропровод от 400 kV.
***
Гръцката Национална туристическа организация се подготвя за официално участие в международния панаир на туризма в Шанхай и за откриването на свое представителство в китайския град. Това става няколко седмици след като ЕС и Китай подписаха споразумение за насърчаване на туристическите посещения на китайци в европейски страни.
***
Румънското правителство одобри решение за продажба на търг на емисия държавни еврооблигации за 300 млн. евро. Дългът ще се използва за финансиране на бюджетния дефицит, който се очаква да нарасне до края на годината.
***
Проект на САЩ за развитие на предприятията и експортните пазари стартира в Албания. Целта на програмата е да се подобри качеството на албанските стоки и да се разширят външните им пазари.
***
ЕБВР предостави заем от 7 млн. евро на белградския производител на кафе "Гранд Пром". Парите ще бъдат използвани за разширяване на производството в Босна и Херцеговина.

В Македония продължават нарушенията на човешките права
					14/08/2008
					Макар че полицейските побои в Македония намаляват, по-нататъшното намаляване на нарушенията на човешките права ще изисква колективни усилия. 
					От Димитър Боцевски за Southeast European Times от Скопие -- 14/08/08
 
					 
						
"Подходящата законова рамка е от решаващо значение, но реалното подобряване на положението ще бъде факт само когато законите се спазват и когато кадровите практики и обичаи се променят,” каза Ерван Фуере, представител на ЕС в Македония. [Архив]
						През първото полугодие на 2008 г. НПО докладваха, че в повечето оплаквания за нарушаване на човешки права в Македония се сочат брутални побои, нанасяни от членове на градските звена за намеса – македонските „Алфа” и Специалния отряд за бързо разгръщане на вътрешното министерство. 
						Голям брой нарушения на човешките права от полицията остават нерегистрирани. Причините са различни и отразяват липсата на доверие на обществеността в полицията и съдебната система. 
						Най-обезкуражаващ е малкият брой на случаите, които стигат до съд, и още по-ниският брой на съдебните решения в полза на ищеца. Много жертви не желаят да отиват на съд поради лични или семейни опасения или заплаха от тормоз. Печално известната съдебна неефективност и тежката бюрокрация също отказват хората от търсене на правосъдие. 
						Коалицията „Всички за честни съдебни процеси”, Центърът за гражданска инициатива, Центърът за демократично развитие и избори и Форумът за права на ромските жени – Арка, в сътрудничество с Комитета на ООН срещу изтезанията, обаче са част от НПО, реализиращи проект за подкрепа на човешките права. 
						От 2004 г. насам те предоставят безплатна правна помощ на жертвите. Помощ при подаването на жалби в Отдела за вътрешен контрол на вътрешното министерство, срещи с държавния омбудсман, завеждане на съдебни искове, представяне на необходимата медицинска документация в съда и други дейности са начините, по които НПО помагат на жертвите. 
						"През 2006 г. 62 жалби съобщават за телесни повреди, нанесени от полицията, наред с грубо и непрофесионално поведение. През 2007 г. е имало 51 случая на полицейски злоупотреби, а през първата половина на тази година са регистрирани 27 нови случая. Макар да наблюдаваме тенденция на спад, още сме далеч от елиминиране на проблема,” каза Аница Томич Стойковска от Коалиция „Всички за честни съдебни процеси”. 
						Среща на омбудсманите на Македония и Франция, Иджет Мемети и Жан-Пол Дьольовоа, с представителя на ЕС в Македония Ерван Фуере породи някои изявления, които биха могли да послужат като насоки за защитата на човешките права в бъдеще. 
						"Прозрачността е най-ефикасното средство срещу изтезанията. Когато някой бъде арестуван, това не означава загуба на човешки права. Например във Франция омбудсманът назначава граждани, които правят ежеседмични проверки на затворите и наказателните институции,” каза Дьольовоа. 
						"В тази страна са в ход много реформи в съдебната система, свободата и сигурността, но за да настъпят истински промени, трябва да се промени отношението на полицейските служители, администрацията и персонала в затворите. Подходящата законова рамка е от решаващо значение, но действително подобрение ще настъпи едва когато законите се спазват и когато кадровите практики и обичаи се променят,” каза Фуере. 
						Отделът за вътрешен контрол на вътрешното министерство отказа няколко възможности да представи вижданията си за ситуацията с човешките права.

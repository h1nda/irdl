Хърватия, Македония и България получиха награди за реформите
					06/06/2008
					Три държави от Югоизточна Европа, които бяха включени след 10-те най-големи реформаторки в доклад на Световната банка, бяха официално приети в Клуба на реформаторите в сряда.
					(МИА, Агенция София Нюз, Dnevnik.bg, БТА, News.bg, Министерство на финансите на България - 05/06/08; Balkan Insight, Javno.hr - 04/06/08; Световна банка)
 
					 
						
"Наградата е за цялостната бизнес среда в нашата страна. Сега усещаме развитието в сравнение с 90-те години, но ни се иска да става по-бързо,” каза българският министър на финансите Пламен Орешарски. [Гети Имиджис]
						На церемонията в Ню Йорк късно в сряда (4 юни) присъстваха официални представители на правителствата на Хърватия, Македония и България, които получиха награди от Световната банка за проведените от техните държави бизнес реформи.
						В доклада “Условия за бизнес” за 2008 г., публикуван от Световната банка и Корпорацията за международно финансиране (КМФ) през септември, трите балкански държави са посочени между десетте най-големи реформаторки.
						Докладът, който класира 178 икономики въз основа на десет регулаторни показателя за улесняване на бизнеса, посочва Египет на първо място, следван от Хърватия, Гана, Македония, Грузия, Колумбия, Саудитска Арабия, Кения, Китай и България.
						На церемонията по раздаването на наградите в сряда трите балкански държави и четири от другите лидери в реформите бяха официално приети в Клуба на реформаторите.
						По-рано същия ден представители на седемте държави представиха своите успешни реформи на семинар в Нюйоркската фондова борса, който бе организиран от Световната банка и КМФ.
						“Днес приветстваме шампионите в реформите,” заяви административният директор на Световната банка Греъм Уилър. "Те дадоха своя принос за изграждането на по-силни икономики и за създаването на възможности за развитие и заетост."
						Министрите на финансите на Хърватия и България, Иван Шукер и Пламен Орешарски, и македонският заместник-премиер Зоран Ставрески направиха изказвания за реформите, благодарение на които миналата година те бяха класирани между първите десет в света.
						Хърватия е извършила реформи в четири от десетте области, изследвани в доклада “Условия за бизнес”, като е подобрила условията за стартиране и приключване на бизнес, за регистриране на собственост и за получаване на кредити.
						Въпреки много по-доброто представяне на страната, която се е изкачила от 120-о място в доклада “Условия за бизнес” за 2007 г. до 97-о място в публикувания през септември доклад, остава да бъде свършена още много работа, каза хърватският експерт.
						"Получаването на награда винаги е ласкателно, но ние трябва да работим усилено, за да повишим ефективността на хърватската икономика," заяви за хърватския уебсайт Javno.com икономическият аналазитор Юбо Юрчич. 
						Изпълняващ длъжността премиер на Македония Никола Груевски, който присъства на събитието, отбеляза още едно предимство, което неговата държава е получила благодарение на ускоряването на процедурата по създаване на дружества, облекчаването на лицензионния режим и намаляването или опростяването на данъците.
						"На Македония се гледа с повече уважение и като на интересна за инвеститорите държава," каза Груевски, чиято страна се е изкачила от 96-а до 75-а позиция в класацията на условията за бизнес. 
						България, единствената членка на ЕС от първите десет страни реформаторки, се е изкачила с девет места нагоре до 46-а позиция благодарение на реформите, които облекчиха данъчната тежест върху бизнеса и улесниха плащането на данъците онлайн, подобриха изпълнението на съдебните решения и намалиха трудностите при провеждането на строителни инспекции.
						"В резултат от тези реформи бюджетните приходи се повишиха, заяви Орешарски пред участниците във форума. "След реформите бизнесът се радва на по-благоприятна инвестиционна среда, а разполагаемият доход на всички данъкоплатци се повиши."

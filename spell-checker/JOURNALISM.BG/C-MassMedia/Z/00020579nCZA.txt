Турция предприема действия за подобряване на имуществените права на немюсюлманските малцинства, но някои ограничения остават
					10/11/2006
					Закон, приет от турския парламент в четвъртък, ще разреши на немюсюлмански фондации в страната да си върнат някои, но не всички имоти, конфискувани от държавата преди повече от 30 години.
					(AФП, AП, Ройтерс, EUobserver, Дойче Веле, Заман - 09/11/06; EUROPA, EurActiv - 08/11/06)
 
					 
						
Парламентът одобри закона за религиозните фондации с 241 на 31 гласа след няколкомесечни и понякога бурни дебати и след много преработки на текста на закона. [Гети Имиджис]
						В четвъртък (9 ноември) турският парламент прие изисквания от ЕС закон, целящ подобряване на имуществените права на немюсюлманските религиозни малцинства в страната. Законът за религиозните фондации, който трябва да бъде подписан от президента Ахмет Недждет Сезер, за да влезе в сила, ще позволи предимно на гръцки, арменски и еврейски фондации да си върнат имоти, конфискувани от държавата през 1974 г. 
						Законът, който определя 18-месечен срок за предявяване на имотните искове, предвижда също и създаване на специална комисия, натоварена със задачата да определи кои имоти да бъдат върнати. 
						Според съобщенията обаче законопроектът не се отнася до всички видове конфискувани имоти. Например той не предвижда компенсации за имоти, които вече са били продадени на трети страни. АФП съобщи в четвъртък, че някои от засегнатите са предупредили, че могат да съдят Турция в Европейския съд по правата на човека. 
						По силата на закона фондациите могат да развиват дейност зад граница и да получават финансови средства от чужбина, при условие че международната дейност е предвидена в уставите им. Някои критикуваха това ограничение в закона с аргумента, че на практика то изключва немюсюлманските институции. 
						Законопроектът бе приет около два месеца след включването му в дневния ред на парламента и един ден, след като в сряда бе оповестен редовният доклад на Европейската комисия (ЕК) за напредъка на Турция в процеса на присъединяване към ЕС. Докладът критикува Анкара, че е постигнала малък или никакъв напредък в реализирането на реформите в няколко области, включително свободата на изразяване, религиозната свобода, правата на жените и на профсъюзите. 
						Макар че свободата на вероизповеданията в Турция "по принцип се спазва", "немюсюлманските религиозни общности не могат да бъдат юридически лица и продължават да се сблъскват с ограничени имуществени права," посочва докладът на ЕК. "Те се сблъскват с проблеми в управлението на своите фондации и при възстановяването на имотите си по съдебен път." 
						Докладът призовава Турция да премахне ограниченията, които пречат на свободната дейност на всички религиозни общности, чрез приемане на рамково законодателство, което да съответства на основаната върху прецеденти съдебна практика на Европейския съд по правата на човека. 
						През септември турските законодатели гласуваха за предложение, което разширява административните права на малцинствените училища, но премахнаха клаузата, която щеше да им позволи да записват чуждестранни ученици. Според съобщенията те са се опитали по този начин да елиминират възможността за откриването наново на гръцка православна семинария - нещо, за което настоява и ЕС. 
						По силата на закона от 1971 г., който постави под държавен контрол религиозното и военното обучение, Духовната семинария с вековна история на остров Халки (Хейбелиада) край Истанбул спря да приема нови ученици, с което лиши източноправославната църква от важно учебно заведение за подготовка на църковни служители. Последните петима възпитаници на семинарията завършиха през 1985 г., след което тя затвори вратите си. 
						Докладът на ЕК от сряда предупреждава Турция, че може да се стигне до отлагане на присъединителните преговори, ако страната не покаже по-голям напредък в областта на човешките права и до средата на декември не отвори пристанищата и летищата си за кипърски гръцки кораби и самолети.

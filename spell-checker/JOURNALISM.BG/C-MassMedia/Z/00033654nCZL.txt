Румънски кмет беше арестуван за подкупи
					04/03/2010
					 
						БУКУРЕЩ, Румъния -- Кметът на Крайова Антоние Соломон беше арестуван в сряда (3 март) за подправяне на документи и вземане на подкупи. Местните медии съобщиха, че Соломон е взел 50 000 евро подкуп от местен бизнесмен за строително разрешение за изграждането на супермаркет. Соломон твърди, че разрешението е било издадено в съответствие със закона. 
						Други новини -- Във вторник бившият депутат Нати Меир беше осъден на четири години затвор за укриване на данъци и измама. Меир беше осъден за това, че е вземал пари от хора, за да им намира несъществуващи работни места в Израел. Меир, който има двойно румънско и израелско гражданство, беше признат за виновен в измама на повече от 100 румънци в периода 2000-2005 г. Той е обвинен в укриване на около 600 000 евро дължими данъци. Съдебните процедури срещу Меир, който беше представител на националистическата партия „Велика Румъния”, започнаха през 2008 г., след като той напусна парламента. Той беше арестуван през октомври. (Финанчиарул - 04/03/10; АП, Реалитатя, Hotnews.ro, Адевърул, Зиаре - 03/03/10)

БиХ е в челната двадесетица в новата класация на медийна група за свобода на пресата
					24/10/2006
					Босна и Херцеговина е единствената страна от Югоизточна Европа, наредила се сред първите 20, според последната класация за свобода на пресата в света на "Репортери без граници", публикувана във вторник.
					(Репортери без граници, Ройтерс, Агенция София Нюз - 24/10/06; AП - 23/10/06)
 
					 
						
Последната годишна Световна класация за свобода на пресата установи подобрения в няколко страни от Югоизточна Европа. [Гети Имиджис]
						Свободата на пресата се е повишила в много части на Югоизточна Европа (ЮИЕ) през последните 12 месеца, според ново проучване, публикувано във вторник (24 октомври). Босна и Херцеговина (БиХ) обаче е единствената страна, класирала се сред челните 20 държави в света по този признак. 
						Това са някои от констатациите в петата годишна Световна класация за свобода на пресата, съставена от "Репортери без граници". 
						Продължавайки постепенния си възход, БиХ сега дели 19-то място с Дания, Нова Зеландия и Тринидад и Тобаго. Балканската нация се е придвижила с 14 места нагоре от 33-ото си място в класацията на групата за 2005 г., оставяйки след себе си страни, членки на ЕС, като Гърция (32-а) и Италия (40-а). 
						"Всяка година нови страни от по-слабо развити райони на света се придвижват нагоре в класацията до позиции над някои европейски страни или Съединените щати," заявиха от "Репортери без граници". "Това е добра новина и още веднъж показва, че дори и много бедните страни могат да се съобразяват доста добре със свободата на словото." 
						Класацията за 2006 г. измерва състоянието на свободата на пресата в 168 държави в света за 12-месечен период, завършващ на 1 септември 2006 г., и отразява степента на свобода, на която се радват журналистите и медийните организации във всяка от проучваните страни. Всяка страна получава място в ранглистата и оценка между 0,50 и 109,0. 
						За съставянето на класацията "Репортери без граници" са поискали от 14 организации за защита на свободата на изразяване, от собствената си мрежа от 130 кореспонденти, както и от журналисти, учени, юристи и активисти за човешки права, да отговорят на 50 въпроса относно свободата на пресата в техните страни. Въпросникът обхваща всички видове нарушения, засягащи работата на журналистите, в т. ч. убийства, лишаване от свобода, физически нападения и заплахи, а на новинарските медии, като цензура, обиски и тормоз. 
						С оценка от 0,50 Финландия, Ирландия, Исландия и Холандия си поделят 1-ото място в класацията, докато Еритрея (97,50), Туркменистан (98,50) и Северна Корея (109,00) са на опашката. 
						Сравнено с миналата година, четири други страни от ЮИЕ, както и Косово, са се придвижили нагоре в ранглистата - подобно на БиХ. 
						България се е придвижила с 13 места напред до 35-о място, заедно с Австралия, Франция и Мали. Румъния, която бе на 70-о място миналата година, сега е на 58-о, заедно с Фиджи, Хонконг и Полша. На 1 януари 2007 г. България и Румъния ще се присъединят към ЕС. 
						Бившата Сърбия и Черна гора се е изкачила с 20 места нагоре от миналата година. Сега тя дели 45-о място с Кабо Верде, Мозамбик и Македония, която в сравнение с миналата година е с две места по-надолу. 
						Хърватия, чиято оценка от 12,83 я постави на 56-о място в класацията за 2005 г., сега дели 53-о място с Ботсвана, Тонга и Съедниените щати. Нейната оценка обаче е леко спаднала до 13,00 
						Косово е скочило от 100-тно място миналата година на 70-о място в класацията за 2006 г., което дели с Буркина Фасо и Лесото. 
						С 98-ото си място Турция е запазила както рейтинга си, така и оценката от 25,00. 
						Кипър, кипърската турска общност, Гърция и Албания са класирани по-ниско от миналата година. Кипър е спаднал с пет места до 30-о място тази година, докато Гърция сега дели 32-о място с Мавриций, с 14 места по-ниско от миналата година. 
						Свободата на пресата в северната част на Кипър, която е под турско управление, изглежда също се е влошила през изминалите 12 месеца. Сега тя е на 62-о място, с девет места по-ниско. Албания, която бе на 62-о място в класацията за 2005 г., сега е на 80-о, заедно с Катар.

ЕК предложи Хърватия да се присъедини към ЕС през юли 2013 г.
					10/06/2011
					Хърватия е на път да стане втората бивша югославска република, присъединила се към ЕС. 
					(Европейска комисия, АФП, ДПА, АП, Би Би Си, Дойче Веле, Блумбърг - 10/06/11; AФП, Юръпиън Войс - 09/06/11)
 
					 
						
Председателят на ЕК Жозе Мануел Барозу каза, че ще препоръча страните от ЕС да се подготвят да приемат Хърватия като негова 28-а членка. [Ройтерс]
						Хърватия е изпълнила изискванията за затваряне на последните четири глави от преговорите си за членство в ЕС, заяви в петък (10 юни) Европейската комисия (ЕК), предлагайки 1 юли 2013 г. като ориентировъчна дата за приемането на балканската страна в ЕС като негова 28-а членка. 
						"Днес е исторически ден за Хърватия и за ЕК," каза в изявление председателят на ЕК Жозе Мануел Барозу, като похвали хърватските власти и особено "сегашното правителство" за "усърдната им работа" в постигането на тази цел. 
						 Хърватия, която започна присъединителни преговори с Брюксел през октомври 2005 г., вече е на път да стане втората бивша югославска република, присъединила се към ЕС, след влизането на Словения като част от голямото разширяване на блока през 2004 г. 
						 От 35 глави единствените четири, които са все още отворени в преговорите на Загреб след условното затваряне в понеделник на глава "Рибно стопанство", са тези за конкуренцията, съдебната система и основните права, финансовите и бюджетни разпоредби и "други въпроси". 
						Съдебната реформа по традиция е една от най-трудните области в преговорите за членство на балканските страни с ЕС. На България и Румъния, последните членки на ЕС от региона, бе наложен безпрецедентен Механизъм за сътрудничество и проверка при влизането им през 2007 г., по силата на който и досега напредъкът им в борбата срещу корупцията и организираната престъпност се наблюдава от ЕК. 
						 Решена да не допусне повторение на същия неудобен сценарий, ЕК следи отблизо усилията на Хърватия за прилагането на необходимите съдебни реформи. 
						"Последният препъникамък бе съдебната система," каза в четвъртък еврокомисарят по правосъдието Вивиан Рединг, преди да се присъедини към министрите на правосъдието и вътрешните работи от блока на двудневна среща в Люксембург. 
						"Миналата година не вярвах, че хърватите ще се справят. Но за една година те напълно реформираха съдебната си система и го направиха необратимо," добави тя. "Те са на прав път и ние можем да дадем много спокойно и добросърдечно нашето "да" на Хърватия." 
						 Независимо от всичко ЕК ще продължи да следи напредъка на реформите в страната по време на процеса на ратифициране на договора за присъединяването на Хърватия от всички страни членки, което обикновено отнема до две години и се очаква да приключи до юли 2013 г. 
						На 23 и 24 юни ще има среща на върха на ЕС, на която лидерите на 27-членния блок се очаква да дадат своето одобрение за приключването на преговорите за членство. 
						Препоръката на ЕК е не само голямо събитие за Хърватия, но и за целия регион, отбеляза Барозу в петък, изразявайки надежда, че случилото се ще послужи като стимул за по-нататъшни реформи в други балкански страни. 
						 "Тази важна крачка напред към членството на Хърватия е също и сигнал за останалата част от Югоизточна Европа: тя показва, че разширяването работи, че ЕС гледа сериозно на ангажимента си и че структурните европейски реформи в страните се отплащат," подчерта той. 
						Помолен да коментира очакваното развитие, хърватският президент Иво Йосипович каза в четвъртък за АФП, че то ще отвори "нова страница" в историята на страната му. 
						Той обаче предупреди също, че следващите 24 месеца до приемането на Хърватия като пълноправен член на Съюза няма да бъдат леки, тъй като страната ще трябва да положи още усилия за постигането на стандартите на ЕС.

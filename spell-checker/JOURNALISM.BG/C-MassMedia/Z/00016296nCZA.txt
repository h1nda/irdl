Македония ще въведе мита върху екологично вредните вносни стоки 
					18/10/2005
					От следващата година македонците ще плащат допълнителен данък върху вносните стоки, считани за вредни за околната среда. Много граждани, които и сега страдат от нисък жизнен стандарт, са недоволни от новия "еконалог".
					От Зоран Николовски за Southeast European Times от Скопие – 18/10/05
 
					 
						
От следващата година производителите и вносителите на цигари ще трябва да заплащат по 0,016 евро на пакет цигари или 1,6 евро за 100 пакета. [AФП]
						Според нова наредба, която трябва да влезе в сила на 1 януари 2006 г., македонците ще заплащат допълнително мито върху вносните стоки, считани вредни за околната среда. Данъкът се налага основно върху употребявани изделия -- автомобили и гуми втора употреба, стари акумулатори, използвани фризери, смазочни материали от петрол и битум с процентно съдържание на олово и сяра над допустимите нива. 
						Някои нови изделия обаче -- като цигари, бутилки и найлонови торбички -- също ще бъдат облагани с еконалога. Това ще даде допълнителен тласък на кампанията, започнала това лято по инициатива на министерството на околната среда, целяща да популяризира употребата на платнени вместо на найлонови торбички. Като цяло министерството се надява, че новите правила ще доведат до намаляване на употребата на екологично замърсяващи продукти. 
						Представители на обществеността обаче изразиха недоволство, твърдейки, че новото финансово бреме се налага в условията на и без това нисък жизнен стандарт. Местните таксиметрови шофьори например твърдят, че новите коли са малко. Те разчитат основно на вносни автомоили, които и така трудно могат да си позволят и които сега ще се оскъпят допълнително. 
						Съгласно наредбата екологичният налог върху вносните употребявани пътнически дизелови автомобили ще бъде между 65 и 98 евро, в зависимост от мощността на двигателя. Налозите за употребяваните бензинови автомобили ще са по-ниски и ще бъдат между 41 и 82 евро. За употребяваните автомобили за превоз на десет или повече пътника ще има допълнителна такса от 100 евро. Еконалогът върху използваните дизелови камиони с товароносимост 20 тона ще бъде 203 евро. 
						Едно евро на гума ще се заплаща за вносните употребявани гуми за пътнически автомобили, а за камиони и автобуси сумата ще бъде 2,5 евро на гума. Вносните употребявани акумулатори ще се облагат с 3,2 евро на тон. Със същата сума ще се облагат и употребяваните фризери до 250 литра, а фризерите от 340 до 900 литра ще се облагат с данък от 6,5 евро. 
						Производителите и вносителите на цигари ще заплащат по 0,016 евро на пакет или 1,6 евро за 100 пакета. Еконалогът за найлоновите торбички ще бъде 1,5 евро за килограм. Произведените или внесени пластмасови бутилки ще се облагат с 0,16 евро за килограм.

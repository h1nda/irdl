Глобални проблеми помрачават туристическия сезон в Хърватия
					27/04/2009
					Тъй като туризмът е опора на хърватската икономика, празните хотели и плажове могат да донесат проблеми на страната.
					От Наташа Радич за Southeast European Times в Загреб --27/04/09 
 
					 
						
Tуризмът има голям принос за хърватската икономика. [Гети Имиджис]
						Хърватите са разтревожени за туристическия сезон това лято. Световната икономическа криза се очаква да даде отражение върху промишлеността, въпреки различните прогнози. Министерството на туризма прогнозира спад от около 3 %, докато независими икономически експерти се опасяват, че спадът може да достигне 15%. Туризмът е жизненоважен сектор и страната може да понесе загуби в приходите до 1 милиард в сравнение с 2007 г.. 
						Тези мрачни перспективи вече тревожат хърватското правителство. На 9 април министърът на туризма Дамир Байс съобщи, че подава оставка, тъй като е разочарован от усилията на правителството да укрепи сектора. 
						 Байс, който е член на по-малкия коалиционен партньор, Хърватска селска партия (ХСП), представи пакет от оздравителни мерки, които ще намалят ДДС в туризма от 22% до 10% тази година. Но планът бе отхвърлен от главната управляваща партия, Хърватски демократически съюз (ХДЗ). 
						Възмутеният Байс заяви, че ще напусне поста си. След дискусии с лидера на ХСП Йосип Фришич обаче министърът промени решението си и сега възнамерява да остане. 
						Един разочароващ летен сезон не само би намалил приходите, но също може да увеличи и безработицата. Безработицата през март бе около 15,2%, което е увеличение с 1% в сравнение с 2008 г. Повече от 267 000 души са регистрирани в Хърватската служба по заетостта (ХСЗ) - с 1,7% повече, отколкото през февруари 2009 г. и с 4,6% повече, отколкото през март миналата година. 
						
Безработицата в строителния сектор в Хърватия се увеличи с 11,4% тази година. [Гети Имиджис] 
						Според Анкица Паун Ярала, директор на Хърватската служба по заетостта (ХСЗ), месец март обикновено е смятан за индикатор за бъдещи тенденции. Низходящата тенденция не предвещава добро за бъдещия сезон. 
						Туризмът не е единственият застрашен сектор. Най-голямото месечно увеличение на безработицата бе регистрирано в промишления сектор (25%), следвано от производството. В сторителството увеличението е 11,4% в сравнение с 11% в сферата на услугите. Безработицата сред жените е значително по-висока от тази сред мъжете. 
						Хърватската организация на работодателите (ХОР) предупреждава, че спешните мерки трябва да бъде координирани на национално равнище, за да се избегне нарастването на безработицата. През февруари президентът на "Кролиндустрие", клон на групата ХОР, Владимир Фердели заяви, че ако не бъде направено нищо за спиране на рецесията, до лятото в страната може да бъдат съкращавани по 150 работни места дневно. 
						Статистиката на ХСЗ показва, че безработицата се увеличава във всеки окръг на страната с изключение на Лика и Подравина. В тези две области тя е нараснала едва с 0,2%. 
						Председателят на Хърватската асоциация на профсъюзите Озрен Матиашевич се безпокои, че картината ще продължи да се влошава през идните месеци, поради онова, което той твърди, че е липса на антирецесионни мерки. 
						Матиашевич, чиято организация има около 50 000 членове, заяви, че страната има нужда от ясна стратегия, която да помогне на туризма да оцелее тази сезон. 
						
Много работни места могат да бъдат открити в сектора на услугите според проучване на ХСЗ. [Гети Имиджис]
						 "Въпреки че летният сезон може да не даде очакваните резултати, туризмът и строителството ще продължат да тласкат напред икономиката и да осигуряват изход от кризата", твърди друг представител на профсъюзите, лидерът на Независимия профсъюз (НП) Кресимир Север. 
						Не всички новини обаче са мрачни. Проучване, проведено от ХСЗ през януари и февруари показва, че работодателите планират да открият повече работни места тази година, твърди Ярала. Според проучването ще бъдат открити 66 353 работни места. Ако всички бъдат запълнени, безработицата ще намалее до 9,2%. 
						Около 45% от новите работни места ще бъдат в туризма - рецепционисти, сервитьори, готвачи и камериерки. Очаква се да бъдат открити и работни места в горската промишленост, земеделието, строителството, икономиката, медицината и електротехниката. 
						Междувременно панаирът на заетостта, проведен в 22 хърватски градове в края на март, привлече огромен брой хора, надминавайки очакванията на организаторите. Само в Загреб хиляди посетиха събитието, за да научат повече за тенденциите в заетостта. Работодателите получиха рекорден брой CV-та и молби за работа.

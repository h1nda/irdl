Сърбите се опитват да свържат двата края
					07/03/2011
					Заради високата безработица, неизплатените работни заплати и покачването на цените много хора изнемогват, за да имат храна на масата.
					От Игор Йованович за Southeast European Times от Белград – 07/03/11
 
					 
						
Скокът на цените в началото на януари засегна много основни хранителни стоки, включително хляба, млякото, захарта и олиото. [Ройтерс]
						Това беше драматичен и болезнен начин да се осъзнае реалността. 
						На Халко Друстинац и Зоран Булатович, и двамата работници в Нови Пазар, им е омръзнало да не получават заплатите си. Фирмата, в която работят, им дължи заплати за две години назад. 
						В опит да привлекат вниманието към своето положение – и към трудностите, пред които са изправени сръбските работници като цяло – всеки от тях заби пирон в ръката си. 
						Това предизвика обществен гняв и още повече подчерта тревогата на много сърби за състоянието на икономиката. В днешно време да имаш работа, не е гаранция, че ще можеш да свържеш двата края – не и когато закъсалите за пари фирми издават документи за дължими суми, вместо да плащат заплати. 
						По данни на Асоциацията на свободните и независими синдикати в Сърбия само 17 % от частните работодатели плащат редовно заплати на своите служители. 
						И докато работници като Друстинац и Булатович се борят, за да получат заплатите си, много други сърби въобще нямат работа. 
						Бобан, на 37 г., бивш охранител във фирма в Белград, е един от тях. „Загубих работата си в края на миналата година”, каза той за SETimes. „Сега не знам как ще си намеря друга, а всеки месец има сметки за плащане. Няма много обяви, на които да отговоря, а когато се появи свободно работно място, кандидатстват стотици хора.“ 
						Нивото на безработица в момента е около 20 %. Междувременно повишението на цените през януари увеличи още повече разходите за издръжка на живота на сърбите, които и без това изнемогваха. Засегнати бяха много основни стоки – хляб, мляко, захар и олио. 
						Предстои ли икономическа промяна? Някои анализатори имат такива надежди. 
						Юри Баец, белградски икономист и съветник на министър-председателя, прогнозира, че през 2011 г. ще има подобрение, включително умерено повишаване на броя на заетите в публичния сектор. Той допълни, че чуждестранните инвестиции вероятно ще се увеличат. 
						„Може да се очаква заетостта в Сърбия да започне да се повишава в края на годината, тъй като очакваният през тази година икономически растеж от 3 % гарантира края на нарастващата безработица”, заяви той за белградските медии. 
						 Не всички икономисти обаче са толкова оптимистично настроени. 
						„Трудно можем да очакваме тези, които ни вкараха в тази криза, да ни измъкнат от нея. Кризата в Сърбия не е просто следствие на световната икономическа криза, а по-скоро има много местни характеристики. Не виждам сериозна политическа воля за извършване на необходимите промени”, заяви анализаторът Махмуд Бусатлия за SETimes. 
						По-нататъшно влошаване на положението може сериозно да дестабилизира Сърбия, допълни той. 
						„Не мисля, че е възможно да настъпят резки политически промени, тъй като всички големи партии имат един и същи приоритет – членството в ЕС. Възможно е обаче да има сериозни социални трусове, които ще засилят натиска върху правителството да подобри стандарта на живот на гражданите”, заяви Бусатлия. 
						В същото време пенсионерите, като 76-годишната Вера, гледат втренчено празните си шкафове за провизии. 
						„Най-трудно е за нас, пенсионерите, защото не можем да получим нищо друго освен пенсиите си”, каза тя. „Какво можем да си купим с една пенсия? Иска ми се цените на хляба, млякото, захарта и олиото да не се бяха повишили толкова много”, каза тя за SETimes.

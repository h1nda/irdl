Тачи търси подкрепа от САЩ за продължаване на диалога
					09/04/2012
					Косовският премиер Хашим Тачи заяви пред официални лица във Вашингтон, че Западните Балкани все още се нуждаят от вниманието и силното присъствие на САЩ и ЕС.
					От Линда Карадаку за Southeast European Times от Прищина -- 09/04/12
 
					 
						
Макар че Хашим Тачи не се срещна с президента на САЩ Барак Обама, анализаторите смятат, че посещението на премиера във Вашингтон миналата седмица ще помогне САЩ да останат ангажирани с дискусиите със Сърбия. [Ройтерс]
						Анализаторите в Косово смятат, че посещението на премиера Хашим Тачи в САЩ миналата седмица е било важна стъпка към това, САЩ да останат ангажирани с оказването на помощ за успокояване на напрежението със Сърбия, а Косово да продължи по пътя към евроинтеграцията. 
						Тачи посети Вашингтон, за да обсъди ролята на Косово на Балканите. В сряда (4 април) той се срещна с държавния секретар на САЩ Хилари Клинтън, а в четвъртък - с вицепрезидента на САЩ Джо Байдън. 
						Тачи помоли САЩ да продължат ролята си не само в Косово, но и в целия район на Западните Балкани. 
						"Премиерът Тачи помоли вицепрезидента Байдън САЩ да продължат да играят тази решаваща роля и да продължат да стимулират интеграционните процеси на Косово в евро-атлантическите структури," се казва в изявление на канцеларията на премиера. 
						В изявление Белият дом заяви, че Байдън отново е потвърдил подкрепата на САЩ за суверенитета на Косово и е поздравил Тачи за напредъка в диалога между Прищина и Белград. "Съединените щати твърдо подкрепят диалога и очакват пълното приложение на споразуменията, постигнати между Косово и Сърбия, които ще облагодетелстват хората от двете страни." 
						След срещата си с Клинтън Тачи каза, че всички страни от региона споделят една и съща цел и виждане за европейската интеграция и членството в НАТО. 
						"Но за да може това да се случи, все още се нуждаем от силното внимание и присъствие на Съединените американски щати и ЕС, не само в Косово но и в останалата част от Западните Балкани," добави той. 
						Косово и Сърбия неотдавна се съгласиха на компромис, който дава възможност на Косово да се представлява на регионални дискусии под името "Косово*", като бележката под линия гласи: "Това наименование не засяга становищата за статута и е в съответствие с Резолюция 1244 на Съвета за сигурност на ООН и Мнението на МС за обявяването на независимостта на Косово." 
						Първоначално споразумението бе оценено високо като преломен момент, който позволи също Сърбия да получи кандидатски статут за ЕС, но само няколко дни по-късно представители от двете страни напуснаха демонстративно срещи заради несъгласия относно името, под което да се представя Косово. 
						Сърбия също така обяви президентски, парламентарни и местни избори на 6 май, в които смята да включи и Косово. Прищина заплаши да спре гласуването в своите граници, ако е необходимо и чрез сила. 
						Илир Ибрахими, вицепрезидент и главен изпълнителен директор на Американския университет в Косово, каза, че САЩ продължават да държат на запазването на териториалната цялост на Косово. 
						"Мисля, че проблемът на север трябва да се реши от Косово с помощта на чуждестранните му приятели и чрез гарантиране на сръбските граждани на север на всички права, предвидени в конституцията на Република Косово," каза Ибрахими за SETimes. 
						Рамадан Илази, съучредител на косовското движение "Фол" ("Изкажи се!"), каза, че косовските политици винаги са били скептично настроени към външната политика на ЕС и особено към неговата роля на посредник в отношенията между Косово и Сърбия. 
						"Затова Косово настояваше за роля на САЩ в последните преговори. Посещението има за цел да потвърди подкрепата на САЩ за Косово, подкрепата за споразуменията, постигнати в диалога между Прищина и Белград, както и да насърчи Тачи да продължи процеса," каза Илази за SETimes. 
						Илази каза, че ситуацията в Северно Косово е нестабилна и че трябва да се намери нов modus vivendi (временно споразумение), "което би трябвало да бъде процес, водещ към внедряването на паралелната система на север в общата система на държавата Косово, както бе направено с общините Грачаница и Щиме." 
					
				
			
					 
					
 
 

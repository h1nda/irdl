Наблюдатели на ЕС призоваха Косово да укрепи демокрацията 
					11/01/2011
					 
						ПРИЩИНА, Косово -- Представители на Европейския парламент заявиха, че Косово трябва да положи повече усилия за изграждането на демокрация. Препоръката бе изказана във връзка с необходимостта от частично прегласуване на извънредните общи избори от 12 декември. Депутатите от Европейския парламент Улрике Луначек и Юта Щайнрук заявиха в понеделник (10 януари), че и двете гласувания (на 12 декември и на 9 януари) са били белязани от манипулации и че изборите сериозно са накърнили имиджа на Косово. „Тези избори не съответстваха на международните стандарти”, заяви Луначек. 
						Депутатите от Европейския парламент изразиха загриженост във връзка с това, на което са станали свидетели в Сърбица и Глоговац, включително сплашването на гласоподаватели. На пресконференция в Прищина те отправиха призив за спешна и сериозна избирателна реформа и наказателно преследване на всички, за които е установено, че са извършили изборни измами. 
						Министър-председателят в оставка Хашим Тачи изрази различно мнение, заявявайки в понеделник, че процесът е бил мирен и в съответствие с изискванията за свободни и демократични избори. (Коха Диторе, Зъри, Косова Сот, Експрес, Лайм - 11/01/11)

Швеция коментира пълното сътрудничество на Сърбия с Хагския трибунал
					01/02/2009
					 
						БЕЛГРАД, Сърбия -- Пълното сътрудничество с Трибунала за военни престъпления на ООН не означава непременно арестуването и екстрадирането на бившия босненски сръбски командир Ратко Младич, заяви в събота (31 януари) шведският външен министър Карл Билд за всекидневника "Вечерне Новости". Сърбия първо трябва да постигне пълно сътрудничество, което ще доведе до пълен успех - залавянето на Младич - независимо дали това стане скоро или след известно време, каза Билд. Той също потвърди, че няма да има допълнителни условия за присъединяването на Сърбия към ЕС, включително и признаването на независимостта на Косово. Швеция поема ротационното председателство на ЕС през юли. (Вечерне Новости, Бета, Б92 - 31/01/09)

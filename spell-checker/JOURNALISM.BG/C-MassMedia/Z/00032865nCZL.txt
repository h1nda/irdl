Taдич заяви, че Сърбия не трябва да бърза с делото за геноцид срещу Хърватия
					27/12/2009
					 
						БЕЛГРАД, Сърбия -- Президентът Борис Тадич заяви в четвъртък (24 декември), че Сърбия не трябва да бърза със завеждането на дело за геноцид срещу Хърватия в Международния съд. Изявлението бе направено след съобщения в медиите, според които екип от експерти в Белград е завършил работата си по делото като контрамярка срещу делото, което Хърватия възбуди преди около десет години. 
						Заглеб иска компенсации от Сърбия и Черна гора за човешките жертви и материалните щети по време на конфликтите през 1991-1995 г. между бившите югославски републики. Хърватия твърди, че сръбската армия е убила повече от 20 000 хървати по време на кампаниите за етническо прочистване. Тадич заяви в петък: "По мое мнение би било по-добре, ако въпросите, свързани с гражданските права както на хърватски, така и на сръбски граждани, могат да се решават в процеси, които да нямат толкова дълбоки последици."
						От своя страна в четвъртък лидерът на Независима демократическа сръбска партия в Хърватия Милорад Пуповац заяви в Белград, че той вече е поискал от хърватския президент Стипе Месич да оттегли делото, заведено срещу Сърбия преди изтичането на мандата му през февруари. "Последното нещо, от което сърбите, живеещи в Хърватия се нуждаят, е възобновяването на дебата за геноцида", заяви Пуповац и добави, че вместо да се съдят, двете страни трябва да преговарят. (Би Би Си, ЮПИ - 25/12/09; Б92 - 24/12/09)

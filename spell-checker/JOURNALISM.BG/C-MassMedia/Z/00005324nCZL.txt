ОССЕ прие Харта за борба срещу тероризма
10/12/2002
Десетата среща на Съвета на външните министри на страните от ОССЕ приключи в събота (7 декември) с приемането на редица документи, включително Харта за борба срещу тероризма и декларация за незаконния трафик на хора.
(АФП, Novinite.com - 08/12/02; ОССЕ, ФТ, БТА - 07/12/02; ОССЕ - 06/12/02)
 
 
Десетата среща на Съвета на външните министри на страните от ОССЕ приключи в събота (7 декември) с приемането на редица документи, включително Харта за борба срещу тероризма и декларация за нелегалния трафик на хора. С оглед на бъдещата роля на организацията, министрите се споразумяха за водещите насоки в стратегията на ОССЕ за посрещане на предизвикателствата на 21-ви век. Окончателната декларация затвърди ангажимента на страните-участнички "да работят заедно за защитата на народите си от съществуващите и бъдещи заплахи за сигурността".
"Бяха приети важни решения, а ангажиментът на ОССЕ към бъдещия мир и стабилност бе здраво утвърден", заяви действащият председател на ОССЕ, Министърът на външните работи на Португалия Антонио Мартинс да Круз. Понастоящем едногодишното ротационно председателство на организацията, в която участват 55 държави, се държи от Португалия.
Представители от Ванкувър до Владивосток пристигнаха в Португалия, за да вземат участие в двудневната среща, която се проведе между срещата в Прага за трансформация и разширяване на НАТО, и предстоящата среща на върха в Копенхаген за разширяване на ЕС. ОССЕ работи в постоянно сътрудничество с НАТО и ЕС, както и с ООН и Съвета на Европа.
Да Круз подчерта важността на регионалното и глобално сътрудничество за подкрепата на антитерористичната стратегия на ООН. "Никоя организация или държава не може да посрещне сама това предизвикателство", каза той. АФП, цитирайки проекта на антитерористичната харта, приета на срещата, казва, че тя призовава за засилване на контрола по границите и за сътрудничество при проследяването на "връзките между тероризма и транснационалната организирана престъпност, прането на пари, трафика на хора, наркотици и оръжия".
Участниците приеха и декларация, призоваваща страните-членки към активизиране на усилията, както в самите страни, така и навън, за пресичане на търговията с хора. Да Круз заяви, че въпросът засяга всички страни от ОССЕ, независимо дали са отправни точки ... транзитни страни или страни на крайна дестинация".
Заместник-държавният секретар на САЩ Елизабет Джоунс от своя страна, наблегна на връзката между трафика и тероризма. "Ако преследвате трафикантите, вероятно ще се натъкнете и на терористи и престъпници", каза тя. "Вие можете да установите кой кого познава и какво преминава през вашите граници. Когато търсите кой финансира престъпността, вие търсите също и кой финансира терористите".
Министрите решиха всяка година да провеждат конференции по въпросите на сигурността, започвайки през 2003 г. Те одобриха и кандидатурата на България за председател на президентството на ОССЕ през 2004 г. България ще бъде следващата страна след Холандия, която ще поеме председателското място от 1 януари.

Либийският консул „бунтовник” ще бъде експулсиран от България
					27/07/2011
					В понеделник на либийския дипломат в София бяха дадени 24 часа да напусне България. Той обаче отказва да направи това.
					(24 часа – 27/07/11; Ройтерс, Агенция София нюз, София ехо, Dnevnik.bg, Capital.bg, Медиапул – 26/07/11; ДПА, Араб Нюз, Capital.bg, Агенция София нюз – 25/07/11)
 
					 
						
Служител на либийското посолство къса портрет на либийския лидер Муамар Кадафи в понеделник (25 юли) в София. [Ройтерс]
						Генералният консул на Либия Ибрахим ал Фурис ще бъде експулсиран от България, съобщи във вторник (26 юли) Министерството на външните работи в София, след като един ден по-рано даде на дипломата 24 часа да напусне страната. 
						След като Ал Фурис беше обявен за персона нон грата в България, водена от него група либийци щурмува и завзе дипломатическата мисия на северноафриканската държава в София. Според съобщения те са взели печата и сейфа на посолството, а видеокадри от инцидента показват как групата разбива статуя и чупи портрети на либийския лидер Муамар Кадафи. 
						Групата също така е заменила националния зелен флаг със знамето, прието от бунтовническия Преходен национален съвет (ПНС) в Бенгази, като е заявила, че се присъединява към бунтовниците. 
						Задържани са били управляващият либийската мисия Мохамед Милад и най-малко още един служител, които обаче по-късно са били освободени. 
						 Ал Фурис трябваше да напусне страната в 24-часов срок, който изтече в 10 ч. сутринта във вторник. Дипломатът обаче отказа да напусне и остана в сградата на посолството, където българските власти не могат да влязат, тъй като съгласно международното право тя се смята за либийска територия. 
						Българският министър на външните работи Николай Младенов е посочил член 9 от Виенската конвенция за дипломатическите отношения като основание за решението на министерството да експулсира Ал Фурис от страната. 
						Този член гласи, че приемащата държава може „във всяко време, без да е длъжна да мотивира своето решение, да уведоми изпращащата държава, че шефът на представителството или кой да е от членовете на дипломатическия персонал на представителството е персона нон грата или че кой да е друг член от персонала на представителството е неприемлив”. 
						Според съобщения в българските медии във вторник Ал Фурис е изпратил писмо до външното министерство, като е посочил, че очаква скоро да бъде назначен за посланик на Либия, представляващ ПНС. 
						България, която в края на юни заедно с Хърватия призна политическия орган със седалище в Бенгази за единствения легитимен представител на либийския народ, поиска това да бъде потвърдено от Съвета. 
						Заместник-министърът на външните работи на ПНС Салахедин Бишари изпрати отговор във вторник, в който настоя София да експулсира Ал Фурис. 
						„ПНС би желал да (ви) информира..., че посоченото във вашия имейл лице не е член на ПНС”, пише дипломатът в писмо до българското външно министерство, цитирано от „Ройтерс”. „Освен това препоръчваме той да бъде депортиран съгласно взетото от българското правителство решение.” 
						Статия на онлайн изданието на софийския седмичник „Капитал” от вторник цитира изявление на Ал Фурис, че той не знае за съобщението от Бенгази и че се опитва да се свърже с представителите на бунтовниците там. Ако ПНС не го признае за свой официален представител в София, той ще потърси политическо убежище в България, е добавил Ал Фурис.

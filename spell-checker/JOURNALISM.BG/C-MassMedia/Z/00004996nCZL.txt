САЩ и ЕС са готови да работят с новото турско правителство
05/11/2002
 
ВАШИНГТОН, САЩ -- Американското правителство и висши европейски дипломати заявиха в понеделник (4 ноември), че са готови да сътрудничат на Партията за справедливост и развитие (ПСР), която спечели общите избори в Турция в неделя с голяма преднина. Заместник-държавният секретар по политическите въпроси, Марк Гросман, изрази готовността на САЩ да поддържа близки отношения с Турция и настоя ЕС да насрочи дата за започване на преговори по приемането на Турция. Британският министър-председател Тони Блеър каза, че е окуражен от сигналите, които получава от ПСР и обеща да продължи да работи за приближаването й към ЕС. Германия и Европейската комисия също изразиха задоволство от посланията от Анкара. Върховният представител по сигурността към ООН Хавиер Солана отбеляза, че следващото турско правителство ще бъде оценявано по действията си.
Междувременно, лидерът на ПСР Реджеп Тайип Ердоган отново изрази желанието на неговата партия за присъединяване към ЕС и обяви плановете си да посети Гърция и няколко европейски столици през следващите седмици. Ръководството на партията ще се срещне във вторник, за да обсъди избора на министър-председател. Ердоган не може да бъде избран поради получена през 1999 г. присъда за подстрекаване към религиозна омраза. (Aнадолска агенция - 05/11/02; AП, AФП, NTV-MSNBC, AНA, AФП - 04/11/02)

Екипажи от цял свят се носят по бързеите в БиХ
					23/06/2009
					Екипажите споделиха, че природата в БиХ е изключително красива.
					От Антонио Пърленда за Southeast European Times от Сараево – 23/06/09
 
					 
						
Мъжкият отбор на Великобритания взе бронзов медал. [СШР]
						Най-добрите екипажи по рафтинг от цял свят се срещнаха миналия месец на реките Върбас и Тара в Босна и Херцеговина (БиХ) на Световния шампионат по рафтинг. 
						Върбас и Тара са бързотечащи планински реки с много бързеи и прагове. 
						Състезанието бе разделено на четири части: дълга гонка, паралелен спринт (H2H), квалификация и слалом, или зигзагообразен маршрут. 
						Екипажът на Канада взе първото място в състезанието при жените от общо 21 отбора, а Япония и Чехия завършиха съответно на второ и трето място.
						"Не очаквахме златото, но успяхме,” каза Елен Д'Астус от канадския женски екипаж. 
						Бразилия финишира първа в състезанието при мъжете, като победи 31 национални екипажа. Подобно на сънародничките си, мъжете от Япония взеха среброто, следвани от Великобритания на третото място. 
						"Успяхме да защитим световната си титла, която спечелихме преди две години,” каза бразилският треньор Жан-Клод Разел. 
						"БиХ бе голямо преживяване за нас. Вярвам, че духът на рафтинга може да накара хора с различни вероизповедания и други различия да се обединят,” добави той.
						И двата национални екипажа на БиХ се класираха в средата на таблицата в състезанието, организирано от Рафтинг клуб „Каньон”. 
						Няколко хиляди зрители присъстваха на проявата в Баня Лука и в гр. Фоча 
						"Тези седем дни бяха чудесни,” каза кметът на Баня Лука Драголюб Давидович, който присъства на събитието. 
						"Наистина показахме богатото си разнообразие и ще запазим тази проява в сърцата и душите си още дълго време. Всички бяха победители тук – град Баня Лука, Република Сръбска и държавата Босна и Херцеговина”. 
						Красивата природа и топлотата на местните жители нарисуваха доста различна картина за участниците, които може би са чували за страната само от информационните бюлетини, наблягащи на политическите и икономически трудности. 
						"Бяхме особено изненадани от цветовете на реките тук. Каньонът е прекрасен, също и планините наоколо. Но най-вече ми харесаха хората,” каза Д’Астус. 
						БиХ бе домакин на Европейския шампионат по рафтинг през 2005 г.

Премиерите на Албания и Косово се срещнаха в Тирана
					25/10/2005
					 
						ТИРАНА, Албания -- Премиерът Сали Бериша се срещна в понеделник (24 октомври) в Тирана с косовския премиер Байрам Косуми. На съвместна пресконференция след срещата Бериша потвърди позицията си, че Косово трябва да получи независимост, като в същото време се гарантират правата на сръбското малцинство и на другите малцинства. Той подчерта също, че е важно да има сериозен и непрекъснат диалог между Прищина и Белград. От своя страна Косуми каза, че лидерите на косовските албанци смятат независимостта за единственото дългосрочно решение на проблемите в провинцията. (Албейниън нюз - 25/10/05; KosovaLive - 24/10/05)

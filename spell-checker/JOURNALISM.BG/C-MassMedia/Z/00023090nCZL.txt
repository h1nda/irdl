Буш и Путин се срещнаха в понеделник, за да обсъдят Косово и други въпроси
					02/07/2007
					 
						КЕНЕБЪНКПОРТ, Съединени щати -- Очаква се окончателният статут на Косово да бъде основна тема на разговорите между американския президент Джордж Буш и руския му колега Владимир Путин в Кенебънкпорт, щата Мейн, в понеделник (2 юли). Русия настоява организираните от ООН преговори между Белград и Прищина да продължат, без да се предрешава техният изход. САЩ се застъпват за резолюция на ООН, основана на плана на бившия финландски президент Марти Ахтисаари за контролирана независимост на провинцията. 
						В края на миналата седмица сръбският министър за Косово и Метохия Слободан Самарджич каза, че Белград храни надежда, че Португалия, която пое в неделя ротационното председателство на ЕС, ще допринесе за единна позиция на ЕС за Косово, основана на "международното право, Хартата на ООН и Резолюция 1244".
						Генералният секретар на Съвета на Европа (СЕ) Тери Дейвис заяви в интервю, публикувано в съботния брой на "Вечерне новости", че СЕ подкрепя териториалната цялост на всички свои страни членки, включително и на Сърбия, но че въпросът за статута на Косово е от компетенцията на ООН и следователно СЕ ще подкрепи всяко решение на Съвета за сигурност. Президентът Борис Тадич е на посещение в понеделник в СЕ в Страсбург, Франция. (AФП - 02/07/07; Танюг, РТС, ФоНет, РТК, Телеграфи - 01/07/07; Вечерне новости - 30/06/07)

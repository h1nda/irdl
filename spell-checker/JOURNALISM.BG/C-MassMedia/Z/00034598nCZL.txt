Турция призова за уреждане на конфликта в Нагорни Карабах
					18/05/2010
					 
						БАКУ, Азербайджан -- Намиращият се на посещение турски министър-председател Реджеп Тайип Ердоган призова в понеделник (17 май) за намиране на решение на отдавнашния спор за Нагорни Карабах, заявявайки, че неговата страна няма да ратифицира два документа за нормализиране на отношенията с Армения, докато той не бъде уреден. Двата протокола, проправящи пътя за отваряне на границата и възстановяване на дипломатическите отношения между Турция и Армения, бяха подписани през октомври, но до момента никоя от страните не ги е ратифицирала. В Азербайджан Ердоган се срещна с президента Илхам Алиев, за да обсъди двустранното сътрудничество, включително въпроса за износа на азербайджански газ за Турция. Сделката се обсъжда вече две години. Церемонията по подписването, която се очакваше в понеделник, беше отложена за юни, когато Алиев ще посети Турция. (АП, Синхуа, Ройтерс, Радио Свободна Европа, Си Ен Ен Тюрк - 17/05/10)

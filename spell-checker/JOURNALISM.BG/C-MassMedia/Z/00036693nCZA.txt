Според ЕК Албания трябва да ускори реформите
					12/11/2010
					Албания празнува либерализирането на визовия режим, но все още й предстои да извърви дълъг път до ЕС.
					От Линда Карадаку за Southeast European Times от Тирана – 12/11/10
 
					 
						
Албания трябва да извърви дълъг път до присъединяването си към ЕС. [Ройтерс]
						На фона на празненствата в цялата страна по повод получаването на безвизов статут по-рано тази седмица във вторник (9 ноември) Пиер Мирел, директор по разширяването за Западните Балкани, представи пред премиера Сали Бериша доклада на ЕС за напредъка на Албания. 
						Докладът признава извършената от страната работа в областта на законодателството, икономиката и прилагането на Споразумението за стабилизация и асоцииране. 
						Докладът също така дава висока оценка на конструктивната роля на Албания за „поддържане на стабилността в региона и насърчаване на добросъседските отношения с останалите страни от Западните Балкани и държавите от ЕС”. 
						 ЕС обаче не даде на Албания статут на кандидатка, като се обоснова с редица слабости и проблеми, които страната трябва да реши. 
						По-специално е необходим по-голям напредък в спазването на политическите критерии от Копенхаген. Според доклада една от проблемните области е „ефективността и стабилността на демократичните институции на Албания, по-специално на парламента”. 
						В доклада се отбелязва конфронтационният характер на политическия диалог в момента и необходимостта от избирателна и съдебна реформа. Трябва да се подобри и „прилагането на законодателството и инструментите на политиката в областта на правата на човека и защитата на малцинствата”. 
						Сред другите конкретни действия, които трябва да бъдат предприети, са приемането на спрените законопроекти, за които е необходимо по-голямо парламентарно мнозинство, назначаването на омбудсман, въвеждането на нормално функциониращ процес на изслушване и гласуване в парламента при назначения в конституционния и върховния съд и поддържане на национална стратегия за правата на собственост. 
						Борбата срещу корупцията и организираната престъпност също трябва да бъде по-ефективна. 
						Едно от изтъкнатите от Мирел непосредствени предизвикателства е политическата криза след оспорените общи избори от юни 2009 г. Социалистическата опозиция ясно заяви, че ако не бъде решен въпросът с прозрачността на изборите, няма да гласува по никоя правителствена инициатива във връзка с доклада на ЕС. 
						 Анализаторите са единодушни, че правителството и опозицията трябва да се концентрират върху постигането на консенсус по парламентарната криза. 
						„Искам да гарантирам на албанците, че ще направя всичко възможно, за да работя в сътрудничество с опозицията”, заяви Бериша във вторник. „За албанските граждани е жизнено важно да изградят европейския идеал в Албания... [Всички] определени приоритети и всички отбелязани в доклада слабости ще станат приоритет на моето правителство през предстоящите месеци... и през следващата година.” 
						 Ермелинда Мекси, член на социалистическата опозиция, бивш министър на интеграцията и председател на парламентарната комисия по въпросите на интеграцията, изглежда скептично настроена. 
						 „Как може да се получи кандидатски статут, без да бъдат изпълнени критериите от Копенхаген?", попита тя, като добави, че албанците не трябва да забравят това, докато празнуват либерализирането на визовия режим. 
						Еврокомисарят по разширяването Щефан Фюле отбеляза, че основните предизвикателства във връзка с интегрирането в Съюза се намират в самата Албания. Надявам се, че Албания ще намери необходимата политическа воля, за да... изгради истинско демократично общество със силна пазарна икономика и нормативна уредба, хармонизирана изцяло със законодателството на ЕС”, заяви той. 
						Налице ли е обаче политическа воля? „Страните, които искат да станат членки, трябва да развият способността да поемат изцяло задълженията на членството, като изпълнят необходимите политически и икономически критерии. Това не подлежи на преговори”, каза за SETimes в Тирана Аталанта Паско, издател и журналист. 
						Въпреки това политиците в Албания не желаят да се променят, заяви Паско. Те се занимават с политика с очакването да станат „изключително богати. Това е реалността, в която живеем всеки ден. Те не могат да тласнат страната напред и да отговорят на потребностите й със създаване и прилагане на закони.”

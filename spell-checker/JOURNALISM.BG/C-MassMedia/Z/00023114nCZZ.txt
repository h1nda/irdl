Дипломатически дневник: Представител на Ватикана потвърди подкрепата на Светия престол за кандидатурата на Македония за членство в ЕС
					03/07/2007
					Секретарят на Ватикана за отношенията с държавите архиепископ Доминик Мамберти е в Скопие. Още в дипломатическите новини от седмицата: премиерите на Румъния и Молдова обсъдиха двустранното сътрудничество.
					 
						
Секретарят на Ватикана за отношенията с държавите архиепископ Доминик Мамберти (вдясно) посети стаята музей на майка Тереза във Феодалната (Беговата) кула в Скопие. [Томислав Георгиев]
						Секретарят на Ватикана за отношенията с държавите архиепископ Доминик Мамберти е на официално посещение в Скопие до вторник (3 юли). Архиепископ Мамберти се срещна в понеделник с македонския външен министър Антонио Милошоски и потвърди подкрепата на Ватикана за кандидатурата на Македония за членство в ЕС. Той се срещна и с президента Бранко Цървенковски, премиера Никола Груевски и председателя на парламента Любиша Георгиевски. 
						*** 
						Делегация на македонското правителство, ръководена от премиера Никола Груевски, пристигна в Италия в понеделник (2 юли) в рамките на кампанията "Отбор Македония". Целта на делегацията е да популяризира страната като привлекателно място за инвестиране. През следващите пет-шест месеца представители на правителството ще посетят няколко страни от ЕС, както и Съединените щати, Австралия и Израел, за да представят възможностите за инвестиции в Македония. 
						*** 
						
Черна гора и Австрия подписаха споразумения за сътрудничество по време на посещение на черногорския външен министър Милан Рочен във Виена в понеделник (2 юли). Документите бяха подписани по време на среща между Рочен и колегата му от австрийска страна Урсула Пласник. Едно от споразуменията предвижда Австрия да финансира построяването на ж.п. връзка между Котор и Ловчен, а другото е за двустранно икономическо сътрудничество. Пласник потвърди подкрепата на страната си за плановете на Черна гора за интеграция в ЕС и каза, че очаква страната да подпише Споразумение за стабилизация и асоцииране със Съюза през септември. 
						*** 
						
Румънският премиер Калин Попеску Търичану и молдoвският му колега Василе Тарлев обсъдиха начините за засилване на двустранните връзки по време на официалното посещение на Търичану в Кишинев в петък (29 юни). В центъра на разговорите, които бяха определени като "приятелски" и "конструктивни", бе подобряването на двустранното сътрудничество и интеграцията на Молдова в ЕС. Това бе първото посещение на румънски премиер в страната от 1999 г. 
						*** 
						Министрите на културата на Гърция и Кипър, Евангелос Вулгаракис и Акис Клеантос, се срещнаха в Атина в понеделник (2 юли) и подписаха меморандум за културно сътрудничество за 2007-2009 г. Те обсъдиха и опазването на културното наследство и културната дипломация като средство за насърчаване на международното сътрудничество. 
						*** 
						
Хърватският президент Стипе Месич пристигна в четвъртък (28 юни) в Кипър, където се срещна с колегата си Тасос Пападопулос и с външния министър Йоргос Лиликас. В центъра на разговорите бяха стремежите на Хърватия за евроатлантическа интеграция, застоят в усилията за обединяване на Кипър и регионални въпроси, включително бъдещият статут на Косово. 
						*** 
						Президентите на България, Румъния и Сърбия - Георги Първанов, Траян Бъсеску и Борис Тадич - присъстваха на основната част от тристранното военно учение "Дунавски страж 07" в общата гранична зона на река Дунав в сряда (27 юни). Проведена бе симулация на антитерористична операция, в която участваха войски на трите страни. На съвместна пресконференция по-късно президентите подчертаха, че учението, което е първото по рода си, е било успешно и е доказало, че регионалната сигурност е приоритет за трите държави. 
						*** 
						Премиерът на Босна и Херцеговина (БиХ) Никола Спирич и гостуващият в страната естонски премиер Андрус Ансип се споразумяха на 26 юни в Сараево да засилят икономическото сътрудничество и да подпишат няколко споразумения за регламентиране на инвестициите, железопътния и речния транспорт и избягване на двойното данъчно облагане. Спирич и Ансип обсъдиха и стремежите на БиХ за евроатлантическа интеграция. 
						
(Различни източници 26/06/07-03/07/07)

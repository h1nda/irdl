Румъния се стреми да учетвори усвояването на еврофондове
					25/11/2011
					Може ли страната да направи големи подобрения в начина, по който оползотворява еврофондовете? Леонард Орбан, глава на ново министерство, натоварено с тази задача, обяснява какво се има предвид.
					От Паул Чокою Southeast European Times от Букурещ -- 25/11/11
 
					 
						
Министър Леонард Орбан (вляво) разговаря с кореспондента на SETimes Паул Чокою. [Виктор Барбу/SETimes]
						Бившият еврокомисар Леонард Орбан бе избран неотдавна да оглави новосъздаденото министерство на европейските въпроси в Румъния, което трябва да работи по ефективното използване на наличните еврофондове. Румъния се озова на опашката сред членките от блока в това отношение. 
						Кореспондентът на SETimes Паул Чокою разговаря с Орбан за предизвикателствата, които стоят пред него. 
						
						SETimes: Не е ли закъсняло решението за създаване на министерство, специално натоварено с тегленето на еврофондове? 
						
						Леонард Орбан: Най-просто мога да отговоря така: по-добре късно, отколкото никога. 
						
						SETimes: Направихте ли оценка на проблемите, довели до лошото усвояване на еврофондовете? Къде бяха допуснати грешки? 
						
						Орбан: Разбира се, че направихме оценка, включително и на това, какво се случва в структурите и дирекциите, управляващи еврофондовете. Въз основа на тази оценка решихме да предприемем редица мерки, предназначени да увеличим най-после коефициента на усвояване. 
						Съществуват множество проблеми и трудности - недостатъчен административен капацитет и известна липса на опит в тази област. Забелязахме различия между държавните институции и че държавните структури, които са се справили по-добре, са онези, които са управлявали фондове, преди Румъния да стане членка на ЕС, а именно предприсъединителните фондове. 
						Другите са се сблъскали с много трудности в управлението на тези фондове. Същевременно установихме трудности, с които се сблъскват получателите, докато подготвят и след това прилагат своите проекти. Тези трудности са свързани с процедурите, които са по-сложни от обикновено. Също така трудности, свързани с колебливото участие на частния сектор, като например банковия сектор, в тази област. 
						Но нека да кажа ясно: изправени сме и пред, да го кажа по-дипломатично, известни нередности в системата. 
						
						SETimes: Разполагате ли със статистика относно фалшивите проекти ? 
						
						Орбан: Ние не, по-скоро онези, които се занимават с подобни случаи. Отделът за борба с измамите има ясна представа за проектите, които разследва, или онези, по които е заведено съдебно дело. Но ако те съществуват, броят им не е съществен. 
						
						SETimes: Все пак намалява ли този брой? 
						Нямаме реални условия за сравнение тук, защото колкото повече предлагаме, за да привличаме по-големи средства, толкова по-голям е рискът да се натъкваме и на такива случаи. Налице са проблеми, свързани с обществените поръчки, за които Европейската комисия е установила, че са системни. Затова сме променили тази система радикално. 
						
						SETimes: В какво се състои системата за обществени поръчки и кои са основните мерки, взети за коригирането й? 
						
						Орбан: Мерките са в ход - както законодателни промени, които вече са налице, така и промени в системата. Последните включват двете държавни структури, които се занимават с обществените поръчки в механизма за управление на еврофондовете. Това означава, че двете институции от сега нататък ще бъдат държани отговорни. Досега, независимо от решенията, които са вземали, от тях не е била търсена отговорност. 
						Сега те са част от системата и дейността им е предмет на одит и трябва да се коригира, ако се открият дефекти, така че тези институции да станат отговорни. За да се постигнат тези промени, ние рискувахме да ни бъдат спрени плащанията по еврофондовете за шест месеца, ход, който би блокирал дейността за първото тримесечие на следващата година. По тази причина системата за обществени поръчки е наш първостепенен приоритет далеч пред останалите. 
						
						SETimes: Какви са основните ви цели през вашия мандат? 
						По отношение на усвояването на еврофондовете съм си поставил за цел постигането на усвояемост от минимум 20 % до 2013 г. Това означава реално да похарчим 3,1 милиарда евро от този момент до края на 2012 г. Сравнете това число с 716 милиона евро, похарчени досега. 
						
						SETimes: Някои в ЕС смятат, че онези страни, които не успяват да привлекат значителни суми от фондовете, предназначени за тях от бюджета на ЕС за 2007-2013 г., трябва да получат по-малко от бюджета за 2014-2020. 
						
						Орбан: Да, това е довод, който се излага от онези членки, нетни платци, които искат да намалят своя дял в европейския бюджет. Защо да се дават на Румъния, България и други държави толкова много пари, когато усвояемостта им е толкова ниска? 
						Ние на свой ред трябва да приведем два контрааргумента. Първо, трябва да подобрим вътрешната ситуация, като повишим усвояемостта; и второ, именно бедните държави в ЕС се нуждаят най-много от парите, отпускани чрез политиката за сближаване. В интерес на ЕС е да заличи разликите между развитите и по-малко развитите страни. Без сближаване ЕС не може да се движи напред. 
						
						SETimes: Смятате ли, че Румъния би устояла на икономическата криза по-добре, ако можеше да тегли повече еврофондове? 
						
						Орбан: Абсолютно! Наблюдавам Полша, която е успяла да поддържа високо равнище на усвояемост на еврофондовете. Те признаха, че постигнатият икономически ръст е бил по-голям от очаквания. А те не са инвестирали само в инфраструктура, но в проекти, които генерират икономически ръст. Разбира се, за страна като Румъния инфраструктурата е от съществено значение. Тя е предварително условие. Успоредно с това трябва да инвестираме в области, които създават развитие, които имат мултиплицираща роля за икономиката. 
						
						SETimes: Румънците разглеждат сферата на еврофондовете като много заплетена и бюрократична. Обмисляли ли сте облекчаване на процедурите и критериите за подбор на проекти? 
						
						Орбан: Не беше лесно да се теглят тези фондове. Занимаваме се със сложни процедури и много други затруднения, които се премахват трудно. Но аз лично съм забелязал подобрение и перспектива на по-бърз напредък в тази област, поне по отношение на пътната инфраструктура. 
						Процедурите, изисквани по европейските правилници, са също сложни. Но понякога ние сме усложнявали тези процедури повече от необходимото. Един от приоритетите ни е те да се опростят и ние анализираме това. 
						Вървим по тънък лед, защото трябва да бъдем едновременно по-гъвкави, но и стриктни. Първото условие е да се гарантира стриктно финансово управление. Следователно няма да опростяваме повече, отколкото даден случай позволява, тъй че да застрашим или хвърлим съмнение върху това стриктно финансово управление. 
						
						SETimes: Води се дебат за ново административно разделение на Румъния. Един от аргументите в полза на тази мярка е, че то ще доведе до по-добро усвояване на еврофондовете. 
						
						Орбан: Понякога сме наблюдавали липса на системен подход, такъв, при който проектите се внасят от различни окръжни съвети, които се противопоставят едни на други. 
						Забелязали сме още липса на взаимовръзка между финансирани проекти, дори и когато са от един и същи окръг. 
						Създаването на по-големи единици, области, може да доведе до системен подход и да помогне да се идентифицират онези приоритети, които могат да се финансират с еврофондове. Липсата на взаимна зависимост доведе до случаи, при които проект за пътно строителство е последван от проект за изграждане на канализация, при което новопостроеният път трябва да се прокопае. 
						Такива примери изобилстват, където има много идеи и възможности - понякога продиктувани от различни интереси - и не може да се постигне споразумение. В резултат на това понякога ни се налага да оттегляме финансирането на проекти, които не могат да бъдат реализирани навреме.

Италианският премиер Проди посети Атина и призова ЕС да остави вратите си отворени за Турция
					05/12/2006
					 
						АТИНА, Гърция -- ЕС трябва да остави вратите си отворени за Турция, каза италианският премиер Романо Проди по време на посещение в Атина в понеделник (4 декември). Той се обяви против поставянето на каквито и да е нови условия за присъединяването на Турция, но подчерта, че Анкара "трябва да разбере, че напредъкът в присъединителните преговори зависи от напредъка в изпълнението на критериите и условията, договорени с ЕС".
						Проди каза също,че проблемите в присъединителния процес трябва да се решават чрез преговори, като добави, че подкрепя усилията на Европейската комисия (ЕК) за преодоляване на кризата около Кипър. Миналата седмица ЕК препоръча частично блокиране на присъединителните преговори след отказа на Анкара да отвори морското и въздушното си пространство за транспортни средства от Кипър, който е член на ЕС.
						Междувременно гръцкият премиер Костас Караманлис подчерта, че страната му подкрепя кандидатурата на Турция за членство в ЕС. Анкара обаче не е изпълнила задълженията си, добави той. (Катимерини, Сабах - 05/12/06; АНСА, ЕРТ, АНА-МПА, АФП - 04/12/06)

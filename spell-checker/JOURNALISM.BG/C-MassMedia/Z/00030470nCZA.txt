Визовите ограничения в Македония може да зависят от съседите
					03/06/2009
					Македония е изпълнила критериите за безвизови пътувания, но дали ограниченията ще бъдат вдигнати, зависи от други основни играчи в райони.
					От Горан Трайков за Southeast European Times от Скопие - 03/06/09
 
					 
						
Македонците се надяват до 2010 г. да могат да пътуват без визи в страните от ЕС. [Томислав Георгиев]
						Въпреки че Македония получи висока оценка в неотдавнашен доклад на Европейската комисия (ЕК), има спекулации, че безвизовите пътувания може да се отложат заради други западнобалкански страни. Според репортажи от миналата седмица ЕС се колебае дали да либерализира пътуванията само за една държава, тъй като това може да наруши равновесието в региона. 
						Македония е изпълнила необходимите критерии – получила е единица по скалата за оценяване на ЕК. Сърбия и Черна гора не са далеч зад нея – с оценка 1,75 – докато Албания и Босна и Херцеговина са получили четворки и все още се нуждаят от сериозни реформи. 
						Източници твърдят, че ЕС може да задържи вдигането на визовите ограничения за Македония, докато Сърбия и Черна гора бъдат готови да се изравнят с нея. 
						Еврокомисарят по разширяването Оли Рен и заместник-председателят на ЕК Жак Баро са на противоположни мнения по въпроса. 
						Според македонската телевизия А1 Рен иска Сърбия да бъде включена в доклада за либерализиране на визите, който ще бъде представен по-късно този месец, докато Баро казва, че само Македония е изпълнила необходимите критерии за безвизови пътувания. 
						"Аз съм готов до края на юни, преди лятната ваканция, да дам препоръка за либерализация на визите. Комисията подготвя доклада, който ще бъде представен на страните членки, и след това ще очакваме обратна информация от тях,” каза Рен. 
						Окончателното решение се очаква по-късно този месец, е казал високопоставен представител на ЕС за информационната агенция „Макфакс”. Разговорите трябва да продължат след изборите за Европейски парламент. 
						Македонският вицепремиер Ивица Боцевски каза, че следващата година е „реалистичен срок” за премахване на визовите изисквания. 
						"Македония е готова за либерализиране на визите. Цяло едно поколение млади хора в Македония израсна зад шенгенската стена. Две трети от младите хора никога не са посещавали нито една страна, която е част от шенгенската зона,” каза Боцевски, който също така оглавява програмата за европейска интеграция на Македония. 
						Премиерът Никола Груевски се съмнява, че изоставащите балкански страни могат да бъдат пречка. 
						"Според съобщенията на ЕС всеки случай се оценява самостоятелно. Ако други страни, борещи се за либерализация на визите, не са готови, не смятам, че Македония трябва да изчаква останалите да станат готови,” каза Груевски.

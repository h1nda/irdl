Министрите от ХДС доминират в новото правителство на Хърватия 
					14/01/2008
					Хърватия е на крачка от постигането на своите стратегически цели, каза пред депутатите премиерът Иво Санадер, след като парламентът одобри неговия нов кабинет. Почти всички министерства бяха заети от управляващия Хърватски демократичен съюз (ХДС).
					От Наташа Радич за Southeast European Times от Загреб -- 14/01/08
 
					 
						
Хърватският премиер Иво Санадер говори пред новоизбрания парламент на страната в събота (12 януари) в Загреб. [Гети Имиджис]
						Провеждайки своето първо заседание след изборите на 25 ноември, парламентът даде в събота (12 януари) одобрението си за новото коалиционно правителство на премиера Иво Санадер. 82-ма депутати подкрепиха кабинета на Санадер, а 62-ма гласуваха срещу него. 
						"Ние сме в началото на период, през който Хърватия ще постигне своите стратегически цели," каза Санадер пред законодателите. Той заяви, че негови приоритети ще бъдат икономическия растеж, влизане на Хърватия в ЕС и НАТО и изпълнение на реформите. 
						В новото правителство участват 15 министри – с двама повече от преди – и четирима заместник-премиери. Повечето от министрите от предишния кабинет на Санадер запазват своите постове. Всъщност управляващият Хърватски демократичен съюз (ХДС) държи всички портфейли с изключение на две министерства и двама заместник-премиери. След повече от месец преговори Санадер се оказа в сравнително силна позиция. 
						Въпреки това намиращите се в опозиция социалдемократи (СДП) остро разкритикуваха така наречените от тях “явни политически сделки за постове и министерски кресла". 
						За първи път за заместник-премиер е назначен етнически сърбин. Това е Слободан Узелац от Независимата демократическа сръбска партия (НДСП). Узелац ще отговаря за икономическото развитие, възстановяването и завръщането на бежанците. 
						Джурджа Адлешич, лидер на социаллибералите, е сред заместник-премиерите. Социаллибералите получиха още и министерството на туризма, което ще се оглавява от Дамир Байс. Божидар Панкретич от Хърватската селска партия ще бъде новия министър на земеделието. 
						Бившият външен министър Колинда Грабар Китарович не получи втори мандат. Тя е заменена от изгряващата звезда в ХДС Горан Яндрокович. 
						Анализаторите са единодушни, че вероятно Санадер ще бъде изправен пред по-труден втори мандат. Опозицията е по-силна и действа по-съгласувано, отколкото по време на предишния му мандат. Новият лидер на СДП, Зоран Миланович, е млад, пламенен и красноречив. Неговата партия контролира една трета от гласовете в парламента. 
						Миланович отвърна веднага на встъпителното слово на премиера. Той каза, че ЕС вече е отправил няколко предупреждения към Хърватия, че процесът на реформи в страната не протича достатъчно гладко и че съществуват пропуски, особено в съдебната реформа и в борбата с корупцията, с които страната трябва да се справи. 
						Санадер и неговото правителство витаят в сферата на "пожеланията", каза лидерът на СДП.

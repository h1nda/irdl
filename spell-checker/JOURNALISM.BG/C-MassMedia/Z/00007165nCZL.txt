Лидерите на Западните Балкани призовават към засилена програма за присъединяване към ЕС
03/06/2003
По време на среща в Скопие, където бе обсъдена обща стратегия преди предстоящата среща на върха на ЕС, президентите на петте държави от Западните Балкани призоваха Съюза да изпрати "силно политическо послание", че той е ангажиран с интеграцията на техните страни.
(АФП, Радио Свободна Европа/ Радио Свобода, ХИНА, Радио Б92, Македонска информационна агенция - 02/06/03)
 
 
Процесът на разширяване на ЕС няма да е завършен без пълното интегриране на Западните Балкани, заявиха президентите на пет държави от региона в понеделник (2 юни). След среща в Охрид, Македония, те призоваха към засилена програма за интеграция в ЕС и за облекчаване на визовите ограничения.
"Както регионът, така и ЕС могат да подпомогнат значително процеса на пълна интеграция, като предложат искрена надежда на нашите граждани, че скоро те ще могат да пътуват свободно в цяла Европа, " посочват ръководителите в съвместна декларация, която ще бъде представена по време на срещата на върха на ЕС в Солун на 21 юни.
Срещата събра албанския президент Алфрес Моисиу, президентът на Босна и Херцеговина Борислав Паравац, хърватския президент Стипе Месич, македонския президент Борис Трайковски и сръбско-черногорския президент Светозар Марович. Петимата призоваха ЕС да изпрати "силно политическо послание", че е ангажиран с интеграцията на техните държави.
Гръцкият външен министър Георгиос Папандреу, чията страна понастоящем председателства ЕС за шест месеца, също присъства на срещата. Като изрази подкрепата на Гърция, Папандреу каза, че важността на срещата на върха в Охрид се състои в това, че петимата ръководители са се събрали на едно място, преодолели са историческите проблеми и демонстрират политическа решимост да работят заедно и да се посветят на процеса на европейска интеграция.
Много окуражаващо е "че страните, които допреди няколко години бяха в конфликт, сега обсъждат задълбочаването на своето сътрудничество", посочи Папандреу.
В съвместната си декларация лидерите на Западните Балкани заявяват, че регионът е отбелязал съществен напредък чрез провеждане на широкообхватни политически, икономически и социални реформи. Правителствата и обществата разглеждат интеграцията в ЕС и НАТО като приоритет, посочиха лидерите. Те също обаче признаха, че страните им не са в еднаква степен готови за членство в ЕС.
Хърватия, единствена сред петте държави, която е подала молба за членство в ЕС, се надява да се присъедини към Съюза заедно с България и Румъния в началото на 2007 година и призовава ЕС да преценява кандидатите въз основа на техните индивидуални достойнства и постижения.
Петимата президенти казаха, че ще работят заедно за засилване на регионалното сътрудничество, както и за икономически и политически реформи с цел повишаване на шансовете им за интеграция в ЕС. Те поеха ангажимент да продължат борбата срещу организираната престъпност и да се съсредоточат върху увеличение на местните и чуждестранни инвестиции и върху свободното движение на хора и услуги. Подкрепата на ЕС и други важни организации би било " незаменима", посочиха лидерите, като добавиха, че се надяват тази подкрепа да стане "по-видима".

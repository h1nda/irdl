ЕС ще улесни процедурата по издаване на виза за турски граждани
					24/04/2012
					Турция е единствената страна, която води преговори за присъединяване към ЕС без да се възползва от шенгенска визова либерализация
					От Менекше Токяй за Southeast European Times от Истанбул -- 24/04/12
 
					 
						
Нова рамка ще улесни процеса на кандидатстване за виза за ЕС и ще намали разходите за турските граждани. [Reuters]
						ЕС одобри рамка за улесняване на визовия процес преди срещата на Съвета по вътрешните работи на 26 април, когато ще бъдат взети решения по визовите процедури за турските граждани. Турски официални лица обаче заявиха, че скоро очакват премахване на визовия режим, което да послужи като механизъм за изграждане на доверие с цел стартиране на процеса на присъединяване на Турция към ЕС. 
						Според европейската рамка, която ще бъде приложена най-късно до юли тази година, процесът на получаване на виза ще бъде съкратен до две седмици, а таксите ще бъдат намалени от 60 евро на 35 евро. 
						Пенсионери, директори на неправителствени организации, журналисти и деца под 12-годишна възраст вече няма да заплащат визови такси, а за определени групи лица като артисти, бизнесмени, спортисти и журналисти ще могат да бъдат издавани визи, които да важат за срок между две и пет години. 
						Но облекчаването на условията за кандидатстване за виза е временна стъпка, а не самоцел, казва турският министър по европейските въпроси Егемен Багъш. 
						"Турция иска от ЕС Европейската комисия да започне [веднага] диалог за визова либерализация със страната ни, за да се възползват турските граждани от безвизово пътуване", каза Багъш за SETimes. 
						Той обясни, че страните от ЕС, които в момента преживяват сериозна икономическа криза, ще спечелят много от по-големите възможности, които ще произтекат от посещението на турски граждани.
						По-лесното пътуване до страните от ЕС ще има голяма символична значимост за Турция. Тя е единствената държава, която води преговори за членство в ЕС, без да се възползва от шенгенска визова либерализация, която ЕС даде на страните от Западните Балкани през 2009 г. и 2010 година. 
						Сам по себе си визовият диалог няма да изглади отношенията между ЕС и Турция и няма да премахне другите пречки в процеса на присъединяване, смята Натали Точи, заместник-директор на Института по международни отношения в Рим.
						"Той обаче може да възстанови доверието в отношенията, което е необходимо условие за нов положителен тласък във връзките между ЕС и Турция", каза Точи за SETimes. 
						ЕС постави началото на облекчаване на визовия процес, тъй като съществува тревога от пропускливостта на границата между Турция и ЕС. Блокът е обединен относно установяването на нови механизми за връщането на незаконните имигранти, което намеква за нуждата от ефективно прилагане на Споразумението за реадмисия между Турция и ЕС, смята Емилиано Алесандри, сътрудник на Германския фонд "Маршал". 
						Доскоро подписването на споразумението за реадмисия се считаше за значима пречка пред облекчаването на визовия режим. Миналия февруари, след дълги преговори, текстът на споразумението най-накрая беше одобрен и той само повърхностно споменава "визовия диалог и мобилността на турските граждани". 
						Турция обаче отказва да подпише споразумението, докато ЕС не поеме ясно ангажимента за визова либерализация. 
						Тази най-нова стъпка, предприета от ЕС, се опитва да "продаде" споразумението за реадмисия на Турция, като предлага набор от ясно дефинирани правила, водещи към визова либерализация, смята Зейнеп Юзлер, старши изследовател във Фондацията за икономическо развитие.
						"Неясно споменаване на визовия диалог не е достатъчно да накара турските политици и официални лица да извършат скъпи реформи", каза Юзлер за SETimes. 
						Той обясни, че просто жестове и реторика, посочващи слабата светлина в края на тунела, вече няма да бъдат достатъчни и е дошло време ЕС да действа. 
						"Не само е неизбежно Турция да бъде допусната по-близо до ЕС, но това е и единственият реалистичен начин да се осигури особено важното сътрудничество на Турция по отношение на миграцията и справянето с бежанците, които ЕС се опитва да постигне в момента", заключва Юзлер.
					
				
			
					 
					
 
 

Гърция подкрепи мерките за по-строги икономии, но с цената на насилие
					13/02/2012
					Засега огънят е потушен, но гърците се страхуват, че пламъците могат отново да избухнат
					От Анди Дабилис за Southeast European Times от Атина – 13/02/12
 
					 
						
Демонстранти бягат от полицията по време на яростните протести срещу мерките за строги икономии в центъра на Атина в неделя (12 февруари). [Анди Дабилис/SETimes]
						След нощ на протести, гняв и пламъци, които не спряха депутатите да приемат изискваните от международните кредитори допълнителни мерки за икономии в замяна на жизнено необходимите заеми, които трябва да спасят страната от банкрут, в понеделник (13 февруари) сутринта гърците осъмнаха, като установиха, че части от центъра на Атина са разрушени, икономиката все още е на ръба на фалита, а повече от един милион души са без работа. 
						Докато анархисти водеха улични схватки с полицията за борба с безредиците, която използва сълзотворен газ и шокови гранати в отговор на хвърляните от демонстрантите „коктейли Молотов“ и парчета от мрамор, в неделя парламентът лесно прие пакет, предвиждащ намаляване на минималната работна заплата с 22-32%, възможности за понижаване на заплатите в частния сектор и съкращаване на 150 000 държавни служители през следващите три години. 
						През нощта разединението взе връх в нестабилната коалиция на премиера Лукас Пападимос, който предупреди, че е възможно да се стигне до хаос, недостиг на гориво, храна и лекарства и срив на гръцката банкова система, ако не бъдат изпълнени изискванията, поставени от "Тройката" ЕС, МВФ и ЕЦБ за одобряването на втори спасителен пакет от 130 млрд. евро, и ако не бъдат отписани 70 % от дълга на страната. 
						Според "Тройката" мерките за строги икономии са необходими, за да се намали публичният сектор, който поколения политически партии са раздували, за да си осигурят гласове в замяна на държавни постове. 
						Действащият в момента първи спасителен пакет от 109 млрд. евро не успя да забави плъзгането на страната към фалита, който може да застраши еврозоната от държави, избрали еврото за своя валута. Без тези средства Гърция няма да може да извършва плащанията към своите работници и пенсионери, нито да направи погасителната вноска от 14,2 млрд. евро, дължима на 20 март. 
						Министрите на финансите от еврозоната ще се срещнат в сряда в Брюксел, за да решат дали ще отпуснат още средства. За да изпълни исканията на "Тройката" и да защити пенсиите обаче, правителството трябва да намери начин да намали разходите с още 325 млн. евро, а гърците се страхуват, че провокираната от мерките за строги икономии рецесия ще доведе до още намаления на заплатите и повишаване на данъците. 
						Костас Ифантис, доцент в катедрата по политология в Атинския университет, каза за SETimes: „Не мисля, че сме извън опасност. Гласуването беше сериозна първа стъпка, защото това трябваше да се направи, и тя беше първото истинско двупартийно действие на подкрепа към "Тройката". Изпълнението обаче ще бъде още по-трудно.“ 
						Както много гърци, и той посочва, че е бил потресен от нивото на насилие. Властите заявиха, че е имало повече от 40 палежа, при които са унищожени банки, предприятия и емблематичен киносалон. 
						Преди гласуването Димитрис Сотиропулос, преподавател по икономика в Атинския университет, заяви, че е бил убеден, че мерките ще бъдат приети, защото алтернативата е била по-лоша. „Ако Гърция излезе от еврозоната, цената би била по-висока, отколкото тя да получи средства, за да остане на краката си“, каза той за SETimes. 
						Работническата класа в Гърция, включително държавните служители, вече плащат за това – след намалените с 30 % заплати и понижените пенсии хората се борят, за да се справят с лавината от повишени данъци, и губят доверие в правителството. 
						Пападимос, бивш заместник-председател на ЕЦБ, беше избран през ноември, за да оглави нестабилна коалиция от служебни министри от предишната управляваща Социалистическа партия ПАСОК и техния непримирим съперник, консервативната „Нова демокрация“, която изключи 43-ма от своите членове, защото гласуваха против пакета. Същевременно дясната партия ЛАОС излезе от правителството. 
						Манолис Хрисакис, директор на Националния център за социални изследвания, заяви, че правителството трябва да включи клаузи за социална справедливост, за да защити нарастващия брой безработни в Гърция, където нивото на безработица достигна 20,9 %, както и да обложи богатите. 
						„Гръцкият народ не може да продължи да приема понижаване на своя стандарт на живот“, заяви той за SETimes. Въпреки това, добави той, гласуването дава надежда, че страната все още може да бъде спасена. „За нас би било много опасно, ако се стигне да неконтролиран банкрут, както в Аржентина“, каза той. 
						Застанала сред своите състуденти в централната част на града непосредствено преди сблъсъците, Васо Мудацаки, на 23 г., каза, че съчувства на работниците в Гърция. 
						„Моята страна вече не е за мен. Аз нямам бъдеще тук“, заяви тя. 
						Заедно със съпругата си и хилядите други протестиращи, опитващи се да се скрият от облаците сълзотворен газ, Ставрос Кулурис, на 38 г., изглежда отчаян. Той каза, че заплатата му е била намалена от 1 100 на 700 евро, а съпругата му е била освободена от фризьорския салон, където е работела, защото жените са започнали сами да се грижат за косите си у дома. 
						„Искаме Европа да си тръгне, не искаме еврото“, заяви той. „Нямаме надежда, нямаме работа, нямаме бъдеще“, каза той за SETimes, изразявайки мнението на все повече гърци, които твърдят, че строгите мерки за икономии са разбили живота им. 
						Георгия Калогеропулу, на 32 г., промишлен дизайнер, споделя, че заплатата й вече е била намалена с 25 % преди "Тройката" да поиска заплатите в частния сектор да бъдат намалени. Тя посочи, че не вярва на предупрежденията за срив на страната и недостиг на храна, ако не бъдат наложени по-строги икономии. 
						„Ако продуктът е на пазара и нямам пари да го купя, каква е разликата?", каза тя за SETimes пред кафене от веригата „Старбъкс“ близо до Атинския университет няколко часа преди то да бъде опожарено. 
						Антонис Клапсис, който отговаря за научните изследвания в Института за демокрация „Костас Караманлис“ в Атина, твърди, че страховете са оправдани. Ако парламентът не беше приел пакета, заяви той, гърците щяха да се събудят в по-лоша ситуация. 
						„Пред всяка банка щяха да се наредят стотици хора", за да изтеглят средствата си, заяви той. „По един или друг начин", каза той за SETimes, „икономиката щеше да се срине."

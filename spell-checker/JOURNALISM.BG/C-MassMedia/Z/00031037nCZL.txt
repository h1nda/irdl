Косор обсъди в Брюксел граничния спор между Хърватия и Словения
					24/07/2009
					 
						БРЮКСЕЛ, Белгия -- Новият премиер на Хърватия Ядранка Косор се срещна в четвъртък (23 юли) с представители на ЕС в Брюксел, първото й пътуване извън страната след избирането й по-рано този месец. Председателят на Европейската комисия Жозе Мануел Барозу и председателят на Европейския парламент Йежи Бузек отново повториха, че Хърватия и Словения трябва сами да решат дългогодишния си спор за морската граница. Спорът се оказа препятствие пред кандидатурата на Хърватия за членство в ЕС през последните няколко месеца. ЕС се опита за кратко да посредничи, но миналия месец реши да остави въпроса на Хърватия и Словения.
						Също в четвъртък Барозу се срещна с черногорския премиер Мило Джуканович, за да обсъди по-нататъшните стъпки в евроинтеграцията на страната. Посещението на Джуканович бе направено ден след като еврокомисарят по разширяването Оли Рен предаде въпросник за готовността на страната да се присъедини към блока. Барозу похвали напредъка на Черна гора в постигането на изискваните от ЕС стандарти и подчерта, че сега приоритетът трябва да бъде „ефективното прилагане на законите”. (ХРТ, ХИНА, Вестник, Кроейшън Таймс, Дневник, Пословни, Ройтерс, РТЧГ, Танюг - 23/07/09)

Балканските страни откликват на катастрофата в Япония
					21/03/2011
					Граждани и правителства правят, каквото могат, за да помогнат на стар приятел и дарител, който е в нужда.
					От Биляна Пекушич от Белград, Бедрана Калетович от Сараево, Наташа Радич от Загреб, Клаудия Лутовска от Скопие, Линда Карадаку от Тирана – 21/03/11
 
					 
						
Граждани на балканските страни изразяват своето съчувствие и солидарност към Япония. [Никола Барбутов/SETimes]
						В продължение на години Япония е един от най-големите донори на помощи за държавите от бивша Югославия. Сега хората в региона отговарят на тази щедрост, като се опитват да помогнат на Япония да се възстанови от едно от най-тежките бедствия в нейната история. 
						На 11 март островната държава беше поразена от земетресение с магнитуд 9,0, последвано от цунами, което разруши жилища и сгради. Властите все още се борят да избегнат заплахата от разтапяне на реактори в атомната електроцентрала във Фукушима, разположена близо до епицентъра на земетресението. 
						Катастрофата предизвика незабавна реакция на Балканите. Само в Сърбия събраната помощ е над 200 млн. евро, като средствата се насочват към жизнено важни услуги – училища, болници, водоснабдителна и пътна инфраструктура. 
						Прокупле, един от най-бедните градове в Сърбия, изпрати на Япония повече от 7 000 евро под формата на помощи. Япония финансира ремонта на училище и здравен център в града, възлизащи на повече от 200 000 евро. 
						„Детето ми посещава училище, което беше ремонтирано с техни дарения, и аз съм им много благодарна, защото знам как изглеждаше училището преди”, казва Нина Джорджевич, жителка на района. 
						Жителите на град Кралево, който също не се е възстановил напълно от силното земетресение преди четири месеца, събраха финансова помощ. 
						„Знаем най-добре, че в този момент всяка малка помощ означава много. Всеки знак на признателност и солидарност показва, че не си сам”, каза кметът Любиша Симович. Япония е предоставила 62 000 евро за ремонт на основното училище в града. 
						Междувременно сръбското правителство отпусна 50 млн. динара, или около 485 000 евро, като помощ. 
						„Ние сме много благодарни на всички, които показаха готовност да помогнат за спасяването на хора в Япония. За нас в този момент всяка помощ е ценна”, каза за сръбския всекидневник „Блиц” главният секретар на японското посолство Тецуя Цубота. 
						В съседна Македония правителството изпрати 100 000 евро под формата на помощи, а град Скопие дари още 25 000. В Албания, която осигури около 70 000 евро, премиерът Сали Бериша изрази своето уважение към смелостта на японския народ. 
						„Следим с голяма загриженост, но също така и с огромно възхищение изключителния потенциал на тази страна да посрещне катастрофата”, заяви той. 
						В Загреб участници в антиправителствен протест се отправиха към посолството на Япония, за да оставят цветя и запалят свещи. 
						„Моментът беше много емоционален. Ние сме тук, защото искаме да се справим с проблемите в страната ни, но трагедията в Япония е по-важна от всичко това. Исках да оставя цвете, само за да направя този малък жест..., трябва да показваме солидарност един към друг. Обичаме те, Япония! Дръж се!“, каза 23-годишният участник Марин Ф.
						Президентът Иво Йосипович, министърът на външните работи Гордан Яндрокович и министърът на отбраната Давор Божинович подписаха книгата за съболезнования в японското посолство. Хърватското правителство ще предостави 500 000 евро за подпомагане на семействата, които са загубили домовете си, а Медицински център „Ребро” в Загреб е предложил да помогне на пострадали от излагане на радиация хора. 
						В Босна и Херцеговина (БиХ) ученици от училища, изградени с финансова помощ от Япония, организираха представления за набиране на средства за пострадалите от земетресението и вълните цунами. От края на конфликта в БиХ Япония предостави стотици милиони евро под формата на помощи за ремонтиране на училища, мерки за разчистване на мини, изграждане на здравни заведения и подобряване на водоснабдяването.

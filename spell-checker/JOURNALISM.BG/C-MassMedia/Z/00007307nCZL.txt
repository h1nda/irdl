Балканските медии и организираната престъпност: как да се противодейства срещу банализирането на компроматните войни		16/06/2003		Въпреки че медиите в посткомунистическа ЮИЕ са допринесли много за изобличаване на организираната престъпност и корупцията, необходимо е нещо повече от законови гаранции за свободата на словото, за да се насърчат разследващите журналисти и добросъвестността на редакторите.		Анализ на Емил Ценков за Southeast Europe Times в София - 16/06/03
 		 			Никой не може да отрече достойнствата на свободната преса в държавите от ЮИЕ или тяхната роля при изобличаване на организираната престъпност и корупцията пред обществеността през последните години. Въпреки това, в среда, която е пропита от сива икономика, безработица и насилие, е необходимо нещо повече от законови гаранции за свободата на словото, за да се насърчат разследващите журналисти и добросъвестността на редакторите.			Страхът от отмъщението на мафията е широко разпространен сред местните журналисти. В допълнение към липсата на достатъчни финансови стимули и насърчителни знаци от собствениците на медиите и техните редактори, някои твърдят, че журналистите просто нямат интерес към сериозни разследвания.			По време на конференция в Атина, посветена на начините, по които регионалните медии отразяват организираната престъпност, белгийският журналист на свободна практика Салваторе ди Роса посочи, че колегите му в София са демонстрирали липса на ангажираност, когато той е потърсил съдействие за разследване, отнасящо се до България.			Според Ремзи Лани, директор на Албанския институт за медиите, балканските медии представят в много случаи непълна и ограничена картина на феномена организирана престъпност. Освен това, предубедени вестници злоупотребяват с твърдения за корупция.			Медиите разчитат на два основни източника на информация за престъпления и корупция: полицейски информатори и бизнесмени-конкуренти. Надеждността и на двата източника е съмнителна, тъй като те обикновено разкриват само част от картината и използват медиите за оклеветяване и за политически цели.
			Корупционните скандали обикновено играят ролята на бумеранг, заявява Иван Кръстев, директор на софийския Център за либерални стратегии. Обектите на скандала обикновено използват медиите за разпространение на компромати, слухове или обвинения, срещу своите обвинители.			В анализа си на четири неотдавнашни скандала, отразени от българските медии, изследователите са достигнали до заключението, че "войната на компроматите" води до загуба на доверие както в медиите, така и в официалните институции. Същото е валидно и за други балкански държави. Проведено наскоро в Албания изследване на общественото мнение, например, показва, че 62 % от всички анкетирани виждат медиите като генератори на проблеми, докато само 23 % считат, че ролята им е конструктивна.			Според Сашо Ордански, програмен директор на ФОРУМ в Скопие, ключът към сериозната журналистика е преминаването от свобода на пресата към свобода на прес индустрията. Според Орданоски стабилизирането на пресата от гледна точка на деловата й дейност е решаващо за нейната независимост, тъй като местните финансови ограничения подтикват собствениците на медии да приемат мръсни пари и да понасят последствията от зависимостта от местната мафия и субектите от сивата икономика. Намаляването на данъците, налагани на медиите, борбата срещу новите монополи в информационната индустрия и оказването на обществена подкрепа на независимата журналистика са сред мерките, които препоръчват медийните експерти.			По-доброто сътрудничество между разследващите журналисти и НПО, които следят и се борят срещу корупцията, може също да окаже благотворно влияние върху ограничаването на "високата смъртност" на корупционните скандали и публикациите срещу организираната престъпност. Енергичната и фокусирана подкрепа от страна на ЕС за свободната преса в държавите от ЮИЕ би била приветствана както от журналистите, така и от собствениците на медии.

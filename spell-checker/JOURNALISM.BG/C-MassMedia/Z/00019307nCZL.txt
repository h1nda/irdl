Прокуратурата на МНСБЮ: "Планът за действие на Белград ще е успешен, ако доведе до откриването на Младич"
					19/07/2006
					 
						БЕЛГРАД, Сърбия -- Планът за действие на Белград за сътрудничество с Трибунала на ООН ще се смята за успешен, ако осигури сведения за местонахождението на Ратко Младич, заяви във вторник (18 юли) говорителят на прокуратурата на Трибунала Антон Никифоров. Той очерта сценарий, подобен на хърватския, който осигури на съда информация за движението на Анте Готовина, с което даде възможност за арестуването на беглеца. В резултат на това бе размразена кандидатурата на Хърватия за членство в ЕС. 
						Във вторник председателят на Европейската комисия Жозе Мануел Барозу каза в Брюксел на сръбския президент Борис Тадич, че Споразумението за стабилизация и асоцииране между Сърбия и ЕС може да бъде подписано до края на годината, ако Белград приложи плана за действие с удовлетворяващи резултати. (Блиц, Данас, Политика - 19/07/06; Танюг, Бета - 18/07/06)

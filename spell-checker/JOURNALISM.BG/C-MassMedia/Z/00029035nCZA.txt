Избран е новият министър на вътрешните работи на Румъния
					20/01/2009
					Макар че изборът на социалдемократите изненада мнозина, техните лидери настояват, че Ливиу Драгня е подходящият човек за поста.
					От Паул Чокою за Southeast European Times от Букурещ -- 20/01/09
 
					 
						
Ливиу Драгня ще положи клетва във вторник (20 януари) в двореца "Котрочени". [Габриел Петереску]
						Ливиу Драгня, заместник-председател на Социалдемократическата партия (СДП), бе избран за нов вътрешен министър на Румъния. Изпълнителният комитет на СДП единодушно одобри неговата номинация в понеделник (19 януари).
						Изборът на Драгня изненада мнозина. Медийни репортажи предвиждаха, че Дан Ника, заместник-премиер и временен вътрешен министър, ще получи портфейла. Нещо повече, според слуховете Драгня бил загубил благосклонността на президента Траян Бъсеску, след като напусна неговата Демократична либерална партия и се присъедини към СДП. Държавният глава трябва да даде окончателно съгласие за всеки предложен министър.
						След среща с Драгня през март 2007 г., добила скандална известност, президентът го нарече „терорист”. 
						Лидерът на СДП Мирча Джоана обаче твърди, че е обсъдил номинацията с Бъсеску и с премиера Емил Бок, преди Драгня да бъде посочен за поста. Той каза, че Бъсеску е получил предложението на СДП „коректно и по институционния ред”, посочвайки, че не желае да подкопава новосформираната управляваща коалиция. 
						Драгня „притежава всички качества и всички правилни инстинкти за тази важна длъжност. Той е застъпник на децентрализацията,” каза Джоана. „Неговото присъствие ще бъде гаранция, че този пространен процес на демократизация на Румъния ще продължи с постоянен ритъм." 
						"Всички бяха съгласни с тази номинация. Нямаше нито въздържали се, нито възражения,” каза почетният председател на СДП Йон Илиеску. Той добави, че опитът на Драгня като трикратен председател на Окръжния съвет на Телеорман ще се окаже „много полезен” във вътрешното министерство.
						Номинацията затвърждава принципа, че вътрешните министри трябва да идват от гражданския, а не от военния сектор, каза Илиеску. 
						Драгня заяви, че основните му цели ще бъдат да подобри обществената сигурност, включително в училищата, както и да децентрализира и реформира администрацията. Въпреки че ще трябва да се откаже от мястото си в окръжния съвет, той ще продължи да отговаря за местните организации на СДП в окръзите Гюргево и Кълъраш. 
						Бившият премиер Калин Попеску Търичану, който оглавява опозиционната Националлиберална партия (НЛП), посрещна избора скептично, заявявайки, че той показва, че СДП страда от остра липса на кадри. 
						Според съобщенията Драгня е бил разследван от Националния отдел за борба с корупцията във връзка със случай на усвояване на еврофондове, но отделът впоследствие е закрил досието му. През 2000 г. той напусна Демократическата партия, която по-късно се преобразува в ДЛП, и се присъедини към СДП. През 2005 г. той бе повишен в заместник-председател на партията. 
						Той идва на мястото на Габриел Опря, чиято собствена партия го принуди да подаде оставка заради избора на Виргил Арделян за ръководител на разузнавателните служби на страната.

Рекордно ниското ниво на Дунав блокира речния трафик
20/08/2003
Спедиторски компании понасят загуби, възлизащи на хиляди евро, съществува риск от пробиви в енергоснабдяването, както и се появява заплаха за една уникална екосистема, населявана от редки водни птици и други видове, поради ниското ниво на водата по една от най-големите европейски артерии.
(АФП, БНН, Новините, Медиапул, Дневник - 19/08/03; БТА- 18/08/03; ЮПИ - 06/08/03; АП- 28/07/03; АФП - 26/07/03)
 
 
Трафикът по река Дунав е блокиран на места поради критично ниското ниво, причинено от топлинната вълна, връхлетяла върху Европа през това лято. Много товарни съдове се пълнят значително под техния капацитет, за да не заседнат. Оплаквайки се от загуби на стойност хиляди евро, българските спедиторски компании заявяват, че за тях би било по-евтино да преустановят временно превозите си.
Според официални представители в град Вуковар,Източна Хърватия, речният трафик по Дунав е спрял във вторник (19 август) след като прекомерно натоварен украински кораб е заседнал близо до град Апатин на границата със съседна Сърбия.
"Засега не знаем кога ще се възстанови трафикът по Дунав," цитира агенция Франс Прес думите на капитана на кораба Иван Миич.
Миналия петък украинска баржа и румънски конвой са заседнали близо до източно-българското пристанище Силистра, блокирайки навигацията по реката. Пет български влекача с конвой баржи остават блокирани в Хърватия, Унгария и Австрия поради ниското ниво на водата и в тези участъци.
Предупреждавайки за възможно временно прекратяване на навигацията по Дунав, Българското речно плаване заяви в понеделник, че общо 18 бързея са се появили в отсечката, маркираща общата граница между България и Румъния.
Дунав, втората по дължина река в Европа след Волга, извира в Германия, пресича Австрия, Словакия и Унгария, образува сърбо-хърватската граница и границата между България и Румъния. Накрая тя навлиза в Украйна, вливайки се в Черно море през голяма блатиста делта.
В Хърватия,преживяваща най-острата суша през последните 50 години, е бил регистриран рекорден спад в нивото на други големи реки, което предизвиква опасения от възможен недостиг на електроенергия. Подобни притеснения са се появили и в Сърбия, където се твърди, че водното ниво на Дунав и други големи реки в края на юли е било в най-ниската си точка за последните 100 години.
В края на юли директорът на румънския Резерват в делтата на Дунав Григоре Бабояну предупреди за възможно природно бедствие. Той заяви пред Асосиейтид Прес, че 10 % от уникалните мочурища по делтата, населявани от редки водни птици и други животни, са пресъхнали, а 40 % от водата в делтата се е изпарила.
Спадащите води на Дунав показаха на повърхността останки, датиращи от времето на Втората световна война. В понеделник германски танк, два джипа и камион са се появили отново на мястото на бойни действия през 1943 година близо до Осиек. По-рано два кораба, потънали по време на Втората световна война, се изплуваха отново в румънския сектор на реката.

Водената от Джуканович коалиция спечели още една изборна победа в Черна гора
					30/03/2009
					Управляващата коалиция в Черна гора, която все още не е губила властта, спечели пореден мандат в неделя.
					От Неделко Рудович за Southeast European Times от Подгорица -- 30/03/09
 
					 
						
Черногорският премиер Мило Джуканович от управляващата Демократична партия на социалистите направи обръщение към медиите в неделя (29 март) в Подгорица. [Гети Имиджис]
						Водената от министър-председателя Мило Джуканович коалиция „За европейска Черна гора“ надделя на предсрочните парламентарни избори в неделя (29 март) с малко под 51 % от гласовете. Джуканович ще започне шести мандат като министър-председател в страната, която той ръководи без прекъсване от 1991 г. насам. Демократичната партия на социалистите (ДПС) на Джуканович и нейните по-малки коалиционни партньори - Социалдемократическата партия, Партията на бошнаците и Хърватската гражданска инициатива - печелят от 47 до 49 места в 81-членния парламент, според различните източници. 
						Управляващата коалиция се връща дори още по-силна, отколкото след последните избори през септември 2006 г. Сега тя ще има поне още шест места в парламента. 
						Представянето на партията до голяма степен отговаря на предварителните изборни прогнози. Водеща опозиционна партия в парламента ще бъде Социалистическата народна партия (СНП) на Сърджан Милич, която получи около 16,2 % от гласовете. Тя е следвана от Нова сръбска демокрация на Андрия Мандич (9 %) и Движението за промяна на Небойша Медоевич (прибл. 6,1 %). Партиите, представляващи етническото албанско малцинство, съгласно прилаганите само по отношение на тях правила също ще имат места в парламента. 
						Около 65 % (324 850) от регистрираните гласоподаватели в страната са пуснали своите бюлетини пред очите на повече от 1 200 чуждестранни и местни наблюдатели на изборите. 
						Джуканович се кандидатира с платформа, която предвиждаше влизане в ЕС и НАТО и привличане на чуждестранни инвестиции в отраслите туризъм и енергетика. Той обеща да изведе страната от световната икономическа криза. 
						"Ще направим всичко възможно да съставим скоро отговорно и компетентно правителство, което ще ... помогне на Черна гора да се доближи бързо до своите европейски и евро-атлантически цели," заяви Джуканович пред аплодиращите го привърженици, които в неделя вечерта запалиха фойерверки пред централата на ДПС. 
						Дори Медоевич, чието Движение за промяна завърши четвърто, определи представянето му като „голям успех, защото в Черна гора означава много да имаш 20 000 привърженици, които са готови да се изправят срещу организираната престъпност и магнатите“. 
						Той заяви, че ако опозицията беше последвала неговото предложение и бе сформирала обща листа, тя щеше да победи коалицията на Джуканович, която спечели около 60 % от местата в парламента с по-малко от 51 % от гласовете.

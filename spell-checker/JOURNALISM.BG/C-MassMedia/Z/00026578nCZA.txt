Бащите на славянската писменост бяха почетени в Рим
					28/05/2008
					България и Македония изпратиха свои държавни и църковни делегации в Рим за ежегодните чествания на светите братя Кирил и Методий. Изказване на македонския архиепископ Стефан обаче предизвика скандал с Гърция.
					От Горан Трайков за Southeast European Times от Скопие – 28/05/08
 
					 
						
Гърция реагира срещу изказването на архиепископ Стефан, направено в Рим в събота (24 май). [Гети Имиджис]
						Официални представители на двете балкански страни посетиха Рим за годишните чествания на св. Кирил и Методий. Двамата братя, живели в девети век, създават раннославянска азбука, която по-късно става основа за кирилицата. 
						Отбелязвайки събитието, папа Бенедикт XVI даде в събота (24 май) частни аудиенции на българския външен министър Ивайло Калфин и на македонския премиер Никола Груевски. Папата заяви, че светците служат за пример на модерния свят, и призова вярващите да ценят повече своето религиозно наследство. 
						За Македония тържествата стават по време на предизборна кампания и на фона на подновен международен натиск за решаване на спора за името с Гърция. По време на посещението Груевски отново подчерта позицията на страната си по въпроса. 
						„Ние сме твърдо решени да станем част от европейската интеграция като македонци и нищо различно от това,” каза той. Не можем да се откажем от идентичността, културата и книжовността си, тъй като това са най-важните предпоставки за бъдещето на цялата нация.” 
						„Няма заместител на идентичността и по тази причина ние ще станем част от ЕС като македонци и само като македонци,” добави Груевски. 
						Междувременно изказване на главата на македонската православна църква предизвика гневна реакция в Атина. 
						"Свети Кириле, всичко онова, което ти създаде в твоя и нашия Солун, днес е мъртво," каза архиепископ Стефан. "Твоят роден град е станал на прах и пепел, нито една буква от твоята и нашата азбука не е останала.” 
						„В Солун имаше хора, които говореха твоя и нашия език, а сега е забранено този език да се говори и да съществува. За съжаление всичко, свързано с Македония, се забранява и преследва. Името на страната ни, църквата и всичко наше се оспорва,” каза той 
						 Думите му станаха водеща новина в Гърция, където мнозина ги изтълкуваха като териториални претенции. Изразявайки безпокойството на страната си, гръцкият външен министър Дора Бакоянис призова македонското правителство да осъди изявленията. 
						"Случилото се потвърждава аргументите, позицията и политиката на Гърция и подчертава необходимостта от решаване на спора за името,” каза Бакоянис, предупреждавайки, че въпросът е послужил като инструмент за „иредентизъм”. 
						В изявление от понеделник обаче македонската православна църква заяви, че Гърция тълкува думите на духовника извън контекста им. „Нито в миналото, нито сега някой може да отрече, че Солун е родното място на нашата и на всички славянски народи азбука, чиито корени са в езика на неговите някогашни граждани,” заяви тя. „Именно по тази причина Солун винаги е принадлежал – в духовен и културен смисъл – на нас и на всички славянски народи.” 
						Светите братя Кирил и Методий са родени в Солун през IX в. Двамата братя стават мисионери на християнството и създават глаголицата, първата азбука, използвана за записване на старославянския църковен език. В източноправославната църква те се почитат като светци със званието равноапостоли. 
						В България, която започва да чества наследството на светите братя Кирил и Методий по време на османското владичество, 24 май е национален празник, известен като Ден на българската просвета и култура и на славянската писменост.
						Денят на св. Кирил бе отбелязан също и в Москва и Белград. Македонска делегация, водена от посланика в Руската федерация Златко Лечевски, положи цветя пред паметника на светите братя Кирил и Методий на "Славянския площад" в Москва. 
						В Белград македонският посланик в Сърбия Александър Василевски положи цветя пред паметника на братята в Студентския парк. 
						
						
Светла Димитрова участва в изготвянето на този репортаж.

Нов натиск на ЕС вдъхва надежди за бързото освобождаване на медиците от затвора
					23/07/2007
					Еврокомисарят по външните отношения Бенита Фереро-Валднер и първата дама на Франция Сесилия Саркози пристигнаха в Либия в неделя в стремеж за ускоряване на прехвърлянето на петте български медицински сестри и палестинския лекар в България.
					(AФП, АП, Ройтерс, ДПА, Гардиън, Би Би Си, Си Ен Ен, Гласът на Америка - 23/07/07; ДПА, РСЕ/РС, Агенция София Нюз - 22/07/07)
 
					 
						
Еврокомисарят по външните отношения Бенита Фереро-Валднер разговаря с репортери за шестимата медици, затворени в Либия. [Гети Имиджис]
						В понеделник (23 юли) надеждите, че нов натиск на ЕС ще ускори освобождаването на петте български медицински сестри и палестинския лекар, затворени в Либия вече повече от осем години, нараснаха. 
						В София представители на властите и роднини на медиците следиха с внимание новините за визитата на френската първа дама Сесилия Саркози и еврокомисаря по външните отношения Бенита Фереро-Валднер в Триполи. Те пристигнаха в либийската столица в неделя, придружени от генералния секретар на френското президентство Клод Геан. 
						Посещението бе направено в "рамките на усилията за освобождаване на българските медицински сестри и палестинския лекар", се казва в кратко изявление на Европейската комисия (ЕК), в което се изразява надежда, че "ситуацията, която е толкова болезнена и е продължила толкова дълго, може да бъде решена в дух на хуманност." 
						Петте медицински сестри и палестинският лекар -- който неотдавна получи българско гражданство -- бяха затворени през февруари 1999 г. по обвинения в умишлено заразяване на 438 либийски деца с ХИВ. Те бяха признати за виновни и осъдени за първи път на смърт чрез разстрел през май 2004 г. Същата присъда бе издадена в края на повторния процес срещу тях през декември 2006 г. Въпреки доказателствата, че заразата в детската болница "Ал Фатех" в Бенгази през 1988 г. най-вероятно е била причинена от лоша хигиена и е настъпила най-малко една година преди постъпването на медиците на работа там, Върховният съд на Либия потвърди смъртните присъди по-рано този месец. 
						В продължение на години вече България, ЕС и Съединените щати призовават Либия да освободи медиците, които твърдят, че са невинни и настояват, че признанията, които някои от тях са направили, са били изтръгнати с мъчения. 
						Перспективите за освобождаването им станаха по-оптимистични миналата седмица, когато върховният юридически орган на Либия взе решение да замени смъртните присъди с доживотен затвор. Решението дойде след постигнато споразумение със семействата на 438-те деца, по силата на което всяко от тях получи компенсации в размер на 1 млн. щатски долара. 
						Въз основа на двустранното споразумение за размяна на затворници от 1984 г. София изпрати в четвъртък официално искане до Триполи, в което настоява за репатриране на шестимата медици в България, където да излежат присъдите си.
						"На етап сме, в който решението вече е чисто политическо," каза в понеделник българският външен министър Ивайло Калфин преди срещата с първите дипломати на страните от ЕС в Брюксел. "Надявам се, че от либийска страна ще има достатъчно воля за финализиране на преговорите ... Ако тя покаже такава воля, прехвърлянето може да бъде извършено много бързо." 
						Той направи изявлението си след публикуван във френския седмичник "Поан" репортаж, че Сесилия Саркози и Геан са се срещнали с либийския лидер полковник Муамар Кадафи късно в неделя за уточняване на "окончателните подробности" по репратрирането на медиците. 
						Този нов натиск за освобождаването на медиците е част от добре координирана инициатива между Париж и ЕС. Съгласно изявление на говорителя на френския президент Давид Мартинон Саркози и председателят на ЕК Жозе Мануел Барозу са разговаряли няколко пъти по телефона в неделя, "за да обсъдят графика на споразумението за освобождаване на петте български медицински сестри и палестинския лекар и незабавното им репатриране". 
						Роднини на медицинските сестри изразиха в понеделник предпазлив оптимизъм. 
						"Надеждата е по-голяма днес, когато виждаме [президента] Саркози толкова ангажиран със случая," цитира АФП думите на Ивайло Николчовски, син на медицинската сестра Снежана Димитрова. "Част от мен вярва, но сме били мамени и преди."

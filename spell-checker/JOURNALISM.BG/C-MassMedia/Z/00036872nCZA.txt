Изборните резултати в Косово са под въпрос
					15/12/2010
					Въпреки надеждите на мнозина изборите в неделя да сложат край на институционалната криза в Косово, вотът може да доведе до точно обратното.
					От Мухамет Брайшори за Southeast European Times от Прищина – 15/12/10
 
					 
						
Много партии посочват, че няма да приемат резултатите от изборите в неделя. [Ройтерс]
						Първите общи избори в Косово от обявяването на независимостта на страната през 2008 г., които се проведоха в неделя (12 декември), бяха опорочени заради нередности. Делегацията на Европейския парламент (ЕП) за наблюдение на изборите изрази в понеделник съмнения по отношение на гласуването в две от 37-те общини в Косово. 
						 „Става дума за две общини, Глоговац и Сърбица, заяви евродепутатката Дорис Пак. И двете са крепости на Демократическата партия на Косово на настоящия премиер (ДПК) Хашим Тачи. И на двете места избирателната активност е два пъти по-висока от средната. Сред другите отбелязани проблеми бяха поставяне на нередовни бюлетини в урните, многократно гласуване и дефектни ултравиолетови лампи за проверка. 
						Поради това много партии заявяват, че отказват да приемат резултатите. 
						 „Хашим Тачи застраши сигурността на гражданите с преждевременните си изявления, че е победител. Това е нарушение на изборните правила и можеше да доведе до сблъсъци между привърженици на двете партии”, заяви лидерът на Демократичната лига на Косово (ДЛК) Иса Мустафа. Той посочи, че неговата партия няма да приеме резултатите в Дреница, Глоговац, Малишево, Митровица, Призрен и Щиме. 
						Според предварителните резултати, които Централната избирателна комисия (ЦИК) оповести в понеделник, ДПК е получила 33,5 % от гласовете, ДЛК 23,6 %, „Ветевендосе” 12,2 %, Алианс за бъдещето на Косово (АБК) 10,8% и Алианс за ново Косово (АНК) 7,1 %. Изпълнителният директор на Косовската инициатива за стабилност Енджелуше Морина каза за SETimes, че по закон партията с най-много гласове има право да сформира правителство, в случая това е ДПК. 
						Класиралата се на второ място ДЛК обаче заяви, че няма да участва в коалиция с ДПК. Следователно ДПК трябва да обмисли възможността да се коалира с двама или трима партньори – АБК и/или АНК и малцинствените партии. 
						 Заместник-председателят на АБК Ахмет Исуфи обаче посочи, че неговата партия също няма да се присъедини към коалиция с участието на ДПК. 
						Ибрахим Маколи от АНК беше категоричен по отношение на нарушенията на избирателния процес и спазването на международните стандарти. 
						„Не можем да говорим за напълно демократичен процес [на тези избори]. ЦИК не гарантира честността на изборите. Косово няма механизми за защита на гласовете и отдавна настояваме за монтирането на камери в избирателните секции.” 
						Неговата партия обяви, че не е взела окончателно решение по отношение на евентуална коалиция, но ще изчака решението на ЦИК за Дреница и други общини. 
						Според Себ Бютючи, изпълнителен директор на Института за балканска политика, изборите са създали нова политическа ситуация в Косово и са отворили нова глава в отношенията на страната с албанските и сръбските политически партии. 
						Той прогнозира, че в спорните райони и избирателни секции ще се наложи да бъдат проведени повторни избори и че в бъдещото правителство вероятно ще участват ДПК и Сръбската либерална партия. Бютючи смята, че АНК, най-малката албанска партия, вероятно ще се коалира с партии, представляващи малцинствата. 
						Заместник-министърът на външните работи Вльора Читаку беше склонна да се съгласи, като заяви, че е възможно ДПК да включи малка партия и малцинствата в бъдещата коалиция.

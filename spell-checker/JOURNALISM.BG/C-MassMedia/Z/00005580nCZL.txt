Посланикът на ОССЕ: Македония може да предложи много на международната общност
10/01/2003
Посланикът Крейг Дженес беше избран през август 2001 г. за ръководител на мисията на ОССЕ в Скопие. В интервюто си за кореспондента на Southeast European Times Валентин Нешовски, той коментира политическата ситуация и сигурността в Македония.
Валентин Нешовски за Southeast European Times от Скопие - 10/01/03
 
 
Southeast European Times: Г-н Посланик, ОССЕ и международната общност имаха значителна роля в разрешаването на конфликта в Македония миналата година и установяването на мир в тази страна. Доволен ли сте от резултата от своята работа?
Дженес: Доволен съм от напредъка на Рамковото споразумение и мисля, че международната общност и ОССЕ изиграха положителна роля, но разбира се, Рамковото споразумение и напредъкът са свързани с успеха на политиците и гражданите на тази страна. Но ние изиграхме роля и мисля, че направихме най-доброто, което можахме, за да дадем своя принос. Аз съм щастлив от развитието на процеса и разполагането на полицейските части, ръководено от ОССЕ; доволен съм от подготовката на мултиетническата полиция, което е също наша отговорност и считам, че ежедневните ни усилия да изградим доверие в бившите кризисни региони дават резултати. Ясно е, че още много трябва да се направи за да се установи законово управление в тези региони и заедно с полицията и властите работим в тази посока.
SE Times: Миналата година Македония взе няколко важни решения за своето бъдеще. Какви са вашите очаквания за тази година?
Дженес: Ясно е че вече се придвижихме от периода на криза към период на по-голяма стабилност и продължаваме напред към период на реформи, които ще доведат Македония по-близо до ЕС. Мисля, че правителството и страната се изправят пред много предизвикателства и някои много трудни решения. Имам предвид прехода от социалистически тип управление към по-демократична, отворена, пазарно-ориентирана страна. Изборът за правителството е не какви реформи са необходими; а по-скоро скоростта на реформите. Считам, че хората в тази страна трябва да бъдат търпеливи, защото в определен аспект някои от икономическите реформи няма да бъдат лесни в близко бъдеще.
SE Times: Албанската национална армия обяви, че тази година ще започне нов въоръжен конфликт за отделяне на западните части от страната и за обединяване на всички албански територии в една държава. Приема ли ОССЕ тази информация сериозно?
Дженес: Нашата позиция е, че няма групировка в тази страна, която да изразява екстремистки политически възгледи и няма въоръжен конфликт, който да има широка политическа подкрепа. Екстремисти има във всяко общество. Въпросът е дали този екстремизъм има някаква подкрепа на по-широка основа и ние сме твърди в мнението си, че въпреки съществуването на няколко екстремисти тук, без значение каква е тяхната етническа принадлежност, те нямат широка подкрепа в нито един сегмент на населението. Преобладаващото мнозинство в тази страна подкрепя мира.
SE Times: ВМРО-ДПМНЕ заяви, че ще преразгледа участието си в по-нататъшни дейности по осъществяването на Охридското споразумение. Какво е вашето мнение?
Дженес: Ние вярваме, че ВМРО много ясно изрази подкрепата си за Рамковото споразумение и ще продължи да го подкрепя. Партията даде такова обещание на своите избиратели в последните избори и в някаква степен е длъжна да продължи да работи за осъществяването на Рамковото споразумение. Тя го подкрепи, работеше конструктивно за неговото осъществяване преди и се очаква направи същото и в бъдеще.
SE Times: ОССЕ играе значителна роля във възстановяването на доверието между етническите общности в тази страна. Според вас, кои области от междуетническите отношения трябва да се подобрят?
Дженес: Всеки в тази страна трябва да разбере, че ще има несъответствия във възгледите и понякога ще има сериозни различия в мненията върху много сериозни проблеми. Това е световната действителност и това е в частност действителността в страни като тази, в които са представени много различни етнически групи. Според мен, това, което хората трябва да разберат в допълнение е, че разногласия като това са в рамките на общоприетото. Това е същността на демокрацията. Това, което е неприемливо е опитът да бъдат разрешавани тези различия извън конституционната рамка, особено чрез използването на сила. Най-важното за страната, особено в процеса на европейската интеграция е укрепването на институциите, в които хората провеждат тези спорове и ги разрешават. Имам предвид парламента и съдилищата. И именно това очаквам. Хората тук трябва да разберат, че различията в мненията са нещо добро, но те трябва да се разрешават по демократичен път в законните институции на държавата.
SE Times: Около 6 000 души, прогонени от домовете си по време на конфликта, все още не са се завърнали. Има няколко случая, в които престъпни групи разрушават и ограбват новопостроените къщи в бившите кризисни райони. Не мислите ли, че това е вид етническо прочистване?
Дженес: Според мен, твърде много проблеми в тази страна се политизират и това е един от тях. Въпроса, който повдигнахте има хуманни измерения и предизвиква въпроси, свързани с функционирането на полицията и съдебната система. Разбира се ние подкрепяме и искаме да видим как хората се завръщат в домовете си в условия на сигурност. Също така искаме да видим как всеки, който руши чиято и да е къща, независимо от етническата му принадлежност, как всеки, който нарушава закона е задържан и изправен пред съда в един честен процес. Етническото прочистване е много емоционален термин и мисля, че трябва да се внимава с неговото използване, защото това наистина е термин, който предизвиква емоции и разногласия. Бих казал, че точно в този период от историческото развитие на страната, използването на език, който възбужда или евентуално би възбудил страсти, трябва да става много внимателно и обмислено.
SE Times: Какви са вашите предвиждания за бъдещето на Македония и региона като цяло? Мислите ли, че този район може да бъде част от евроатлантическите структури?
Дженес: Мисля, че най-подходящото място за този регион е като част от Европейското семейство и евроатлантическите структури. Така че въпросът не е точно дали те могат да бъдат, аз мисля, че те трябва да бъдат и ще изиграят много важна и положителна роля в тези структури. Важно е за стабилността на региона и Европа. Само няколко други страни в света и Европа се сблъскват с подобни предизвикателства като тези на македонското общество - управление на мултиетническа държава от такъв характер. Затова, според мен тази страна може много да предложи като опит и съвети на другите членове на международната общност.

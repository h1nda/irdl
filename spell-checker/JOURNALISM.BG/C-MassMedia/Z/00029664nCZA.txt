Стачкуващи косовски сръбски полицаи са в центъра на дискусии в Прищина и Белград
					20/03/2009
					Работна група преразглежда статута на косовските сръбски полицаи. В доклад ще бъде определена тяхната професионална съдба.
					От Беса Бекири за Southeast European Times в Прищина -- 20/03/09
 
					 
						
КПС иска да привлече сръбски полицейски служители под своето командване. [Гети Имиджис]
						Съвместна работна група на вътрешното министерство и Косовската полицейска служба (КПС) ще подготви препоръки за действие по отношение на сръбски полицаи, които са на щат в КПС, но отказват да работят вече повече от година. 
						Приблизително 300 сръбски служители на КПС отказват да бъдат под командването на КПС и смятат, че трябва да се подчиняват на ЮНМИК. Те напуснаха работа след обявяването на независимостта на Косово на 17 февруари и поискаха от международната общност да възложи на ЮНМИК да отговаря за полицейските управления в районите с преимуществено сръбско население в Косово. 
						КПС все още плаща на стачкуващите служители, които са около 300, с надеждата, че те в крайна сметка ще се върнат на работа в КПС. "Решението е да продължи изплащането на заплатите бе политическо решение... тъй като искахме да изразим готовността си за тяхното завръщане", радио "Свободна Европа" цитира министъра на вътрешните работи Зенун Паязитит. 
						Търпението в Прищина обаче е на изчерпване, тъй като спорът не се решава. Паязитит заяви, че ще започне процес на наемане на нови служители, ако стачкуващите не се върнат на работа. 
						Преди Белград бе предупредил, че всеки подобен ход ще застраши преговорите за сигурността с ЮНМИК и ЮЛЕКС. 
						Шефът на ЮЛЕКС Ив дьо Кермабон поиска от косовското правителство в сряда (18 март) да се въздържа от уволнения на сръбски полицаи, съобщиха местните медии. Той посети Белград в четвъртък, за да обсъди проблема. 
						След разговорите Дьо Кермабон заяви в петък, че ЮЛЕКС се стреми да намери "прагматично" решение на положението в Северно Косово и че той е "готов да обмисли всички предложения", според белградската телевизия Б92. 
						Два дни преди посещението му Дьо Кермабон потвърди в Прищина, че официални представители на Брюксел призовават Сърбия да реши проблема. 
						Прищина и ЮЛЕКС се борят да установят правомощия за прилагане на законите в районите с преимуществено сръбско население в Северно Косово. На 5 март началникът на косовската полиция Шеремет Ахмети и началникът на полицията на ЮЛЕКС Райнер Куен планираха да инспектират два гранични пункта и полицейски управления в Лепосавич, Свечани и Зубин Поток. Протести на местни сърби обаче попречиха на инспекциите.

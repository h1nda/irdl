Турски съд реши, че Гюл трябва да бъде съден
					19/05/2009
					 
						АНКАРА, Турция -- В понеделник (18 май) съд реши, че президентът Абдула Гюл трябва да бъде съден по дело за измама, свързано с изчезнали парични фондове на партията, въпреки неговия имунитет като държавен глава. Предполагаемият случай на измама е от края на 90-те години на 20-и век, когато Партията на благоденствието, предшественик на сегашната управляваща Партия на справедливостта и развитието (ПСР), според твърденията е злоупотребила с милиони евро държавни фондове. По-късно Гюл и други членове на партията напуснаха Партията на благоденствието и основаха ПСР, а през 2007 г. той беше избран за президент. Решението на съда от понеделник отменя по-раншно решение на държавната прокуратура в Анкара за прекратяване на съдебните действия. Съдът се позова на конституционен текст, който позволява съдебното преследване на действащ президент за престъпления, извършени преди избирането му на поста. В свое изявление обаче канцеларията на президента отбелязва, че според конституцията президентът може да бъде подведен под съдебна отговорност само за държавна измяна. (Милиет, Ватан - 19/05/09; НТВ, Анадолска информационна агенция, Хюриет, Ройтерс - 18/05/09)

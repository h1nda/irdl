Множеството показания затрудняват разследването на убийството на Джинджич
04/12/2003
Дни преди началото на процеса срещу обвиняемия в убийството на премиера Зоран Джинджич съмнения продължават да съпътстват подробностите около убийството.
От Давор Конкушич за Southeast European Times от Белград - 04/12/03
 
 
Наскоро приключилото изчерпателно разследване на убийството на сръбския премиер Зоран Джинджич през март предизвика обществени дебати по един от най-съществените детайли от престъплението - накъде е бил обърнат Джинджич, когато е улучен от първия куршум? Дали е бил обърнат към паркираната кола или е гледал в обратна посока, към страничния вход на правителствената сграда?
Според доклада от аутопсията куршумът е дошъл отдясно, преминал е през тялото на Джинджич, излязъл е отляво под ребрата и вероятно е причинил одраскването, открито на лявата му ръка. Премиерът е получил смъртоносни рани на сърцето и други органи. Фактът, че по тялото и дрехите няма следи от барут, потвърждава, че Джинджич е застрелян от разстояние.
Докладът обаче не посочва накъде е бил обърнат Джинджич. Според съдебните експерти при изстрелването на първия куршум той е стоял пред входа на сградата, обърнат към колата.
Но това противоречи на показанията, дадени от шефа на охраната на Джинджич, Милан Веруович, и още седем други свидетели, които твърдят, че премиерът е гледал към сградата на правителството. В такъв случай куршумът е трябвало да дойде откъм близката улица "Бирчанивнова" - отделно от другия куршум, който е бил изстрелян от сградата на улица "Адмирал Гепрата", която се намира в противоположната посока.
Веруович, който бе ранен по време на нападението, твърди, че няколко изстрела са дошли от района на улица "Бирчанивнова", макар че за тях не се споменава нито по време на разследването, нито в заключенията на експертите. За разлика от сръбските експерти обаче съдебни експерти от Висбаден, Германия стигнаха до заключения, които са по-близки до твърденията на Веруович.
Междувременно Ненад Вушканович, адвокат на заподозрения за убийството Звездан Йованович, отправи публични обвинения за изфабрикувани доказателства във връзка с пробите от кръв и урина, взети от клиента му. Потоците обвинения и контраобвинения се изливат дни преди началото на самия процес, който трябва да започне следващата седмица.

ЕС отрече да има закъснение в изплащането на сумите от заема за Гърция 
					18/11/2010
					 
						БРЮКСЕЛ, Белгия -- Няма да има забавяне в изплащането на следващия транш от огромния спасителен заем за Гърция, каза в сряда (17 ноември) еврокомисарят по валутните и икономическите въпроси Оли Рен. Решението за изплащането на третия транш от заема от 110 милиарда евро, който Европейската комисия, Европейската централна банка и МВФ предоставиха на Гърция, се очаква през декември. Фактическата трансакция обаче ще бъде извършена през януари, обясни Рен. Той направи този коментар, след като австрийският финансов министър Йозеф Прьол каза по-рано в сряда, че страните, членки на еврозоната, са решили да отложат до януари пращането на транша. Във вторник Прьол каза, че Австрия няма да осигури своя дял от 190 милиона евро от транша, тъй като според нея Гърция не е изпълнила своите задължения. (AP, Бизнесуик, Ройтерс, АНА-МПА - 17/11/10)

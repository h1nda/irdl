Турция отхвърли доклада на Израел относно проверката на флотилията за Газа
					24/01/2011
					 
						АНКАРА, Турция -- Премиерът Реджеп Тайип Ердоган разкритикува в неделя (23 януари) доклад на Израел за проверката на водената от турски кораби флотилия с помощи за Газа през май, при която загинаха девет турски активисти. В доклада се заключава, че проверката не е нарушила международното право. "Как може доклад, поръчан и изготвен в същата страна [Израел], да има някаква стойност," отбеляза Ердоган. "Ние ще продължим да се занимаваме със случая. На този доклад не може да се вярва," добави той. Израелският му колега Беняамин Нетаняху междувременно похвали констатациите в документа. "Надявам се, че всички онези, които си направиха прибързани заключения за Израел и неговите войници, ще прочетат този доклад и научат истината за това, което се е случило," каза той. Турция създаде собствена комисия за разследване на инцидента, която заключи в предварителен доклад, че "силата, използвана при спирането на "Мави Мармара", е превишавала границите на приетото и необходимото." Анкара настоява за официално извинение от Израел и за компенсация на семействата на загиналите. (Анадолска информационна агенция, АФП, АП, Хюриет - 23/01/11)

Американският министър на отбраната се срещна с хърватски представители в Загреб
10/02/2004
Военният министър на САЩ Доналд Ръмсфелд направи кратко посещение в Загреб в края на седмицата, където се срещна с висши правителствени представители.
От Наташа Радич за Southeast European Times в Загреб - 10/02/04
 
 
Министърът на отбраната на САЩ Доналд Ръмсфелд направи кратка визита в Хърватия в неделя (8 февруари), за да даде открито подкрепата си за стремежа на страната да се присъедини към НАТО възможно най-скоро, посочвайки, че очаква " деня, в който Хърватия ще стане пълноправен член на Алианса." По време на пресконференция след срещите си в Загреб той каза, че е впечатлен от стандартите, които Хърватия е достигнала в отбранителния сектор през последните години, добавяйки, че страната може да служи като образец за други държави в региона.
Според премиера Иво Санадер Хърватия желае да бъде част от глобалната антитерористична коалиция и правителството му подкрепя външната политика на САЩ. Хърватски части са включени в седем мироопазващи операции по целия свят, вкл. мисия в Афганистан. Хърватия не е изпратила войски в Ирак поради противопоставянето на тази идея от страна на предишното правителство и на президента Стипе Месич.
По време на разговорите с Ръмсфелд обаче Санадер остави открита възможността хърватски сили да се присъединят към операциите в Ирак. "Тъй като желаем да бъдем част от антитерористичната коалиция, този въпрос остава открит. След като се вземе решение, ще се концентрираме върху хуманитарните аспекти на операцията и върху оказването на медицинска помощ," каза той.
Решението да се изпратят мироопазващи части в Ирак ще трябва да получи одобрението на парламента, както и това на Месич, който като президент е и върховен главнокомандващ на въоръжените сили. Месич се срещна първи с Ръмсфелд в неделя. Според съобщение от президентството Ръмсфелд е предложил на Хърватия да вземе участие в иракските операции, но по начин, който отговаря на хърватските национални интереси.
В понеделник военният министър Берислав Рончевич заяви пред репортери, че армията е подготвена за изпращане на миротворци и че може да се предприеме разширение на мисията в Афганистан. "САЩ ни дават възможност да намерим най-доброто решение самостоятелно и правителството ще обсъди това," посочи той.
Друг открит въпрос в двустранните отношения е член 98 - предложението за двустранно споразумение, което би предотвратило екстрадирането на хърватски и американски граждани към Международния наказателен съд. Предишното правителство в Загреб не бе склонно да подпише такова споразумение, но Санадер каза, че новата политическа конфигурация разбира по-добре американското искане.
"Факт е, че САЩ биват често призовани да помагат. Ето защо е нужно да разберем техните мотиви, когато искат да защитят войниците си," посочи Санадер. Той освен това отбеляза, че Вашингтон е готов да възбуди наказателно преследване в САЩ срещу всеки, който е обвинен във военни престъпления или в нарушаване на конвенциите за водене на война.

Гърция е с ново правителство
					07/10/2009
					Заедно с оповестяването на състава на новия кабинет бяха извършени зашеметяващи промени в различни министерства.
					От Х. К. Цанис за Southeast European Times от Атина -- 07/10/09
 
					 
						
Току-що положилият клетва нов гръцки премиер Георгиос Папандреу (вляво) бе поздравен от предшественика си Костас Караманлис в канцеларията на премиера в Атина в четвъртък (6 октомври). [Гети Имиджис]
						Георгиос Папандреу положи клетва като нов премиер на страната и обяви състава на своето ново правителство във вторник (6 октомври). Папандреу, чиято социалистическа партия ПАСОК спечели предсрочните общи избори в неделя, ще бъде също и външен министър, пост, който заемаше между 1999 и 2004 г. в кабинета на премиера Костас Симитис. 
						Въведен е нов пост - на вицепремиер, който ще бъде поет от Теодорос Пангалос, който изпълняваше длъжността външен министър между 1996 и 1999 г. 
						Лука Кацели ще бъде министър на икономиката. Тя бе специален икономически съветник на бащата на Папандреу - Андреас Папандреу - между 1993 и 1996 г., когато той бе премиер. 
						Георгиос Папаконстантину, депутат в Европейския парламент, е новият финансов министър. Папаконстантину има ясна задача пред себе си, изразяваща се най-вече в овладяване на раздуващия се бюджетен дефицит, който според прогнозите ще превиши 6 % за 2009 г., свиващата се икономика и увеличаващия се държавен дълг. 
						Евангелос Венизелос ще бъде министър на националната отбрана, а Тина Бирбили - министър на околната среда, енергетиката и климатичните промени. 
						Новото правителство ще има 16 министерства, пет от които ще бъдат оглавявани от жени. 
						"Този кабинет носи печата [на одобрение] на Георгиос Папандреу от край до край, той използва всички свои близки сътрудници и създава значително подобрена резиденция "Максимос", каза в сряда дългогодишният кореспондент от Вашингтон и редактор на "Катимерини" Тим Елис, имайки предвид официалната резиденция и главно работно място на премиера. 
						Елис казва, че както изглежда, гръцкият премиер създава администрация "в стил Белия дом" в центъра на правителството, "която е способна да проследява в положителен смисъл какво правят министрите и министерствата." 
						Заедно с оповестяването на състава на новия кабинет бяха извършени зашеметяващи промени в названията на различни министерства и сливания на портфейли. 
						Полицията и противопожарната охрана, които по-рано бяха под шапката на вътрешното министерство, бяха прехвърлени към "Министерството на гражданската защита", към което се присъединиха и бреговата охрана и пристанищният корпус. 
						Културата е една от най-големите индустрии на Гърция, което бе подчертано при реорганизацията. Предишното министерство на културата бе слято с портфейла за развитие на туризма, който регулира големия туристически сектор на Гърция. 
						Министерството за Македония и Тракия, което бе създадено, за да балансира по-добре развитието на северните провинции, бе на практика понижено. То бе преобразувано в генерален секретариат и погълнато от вътрешното министерство. 
						В съзвучие с влечението на Папандреу към социализъм от скандинавски тип министерството на правосъдието добави към своето название думите "прозрачност" и "права на човека". 
						ПАСОК, най-голямата опозиционна партия в миналото, спечели убедителна победа на извънредните избори в неделя, като привлече 45 % от гласовете и постигна абсолютно мнозинство от 160 места в 300-местния парламент. 
						Очаква се правителството да положи клетва в сряда.

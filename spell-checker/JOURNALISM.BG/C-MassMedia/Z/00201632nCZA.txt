Сърбия си има нов герой 
					13/07/2011
					За страната, търсеща начин да преодолее жестокостта на миналото, триумфът на Новак Джокович на "Уимбълдън" отекна и извън арената на спорта. 
					От Бояна Милованович за Southeast European Times от Белград – 11.07.2011 г.
 
					 
						
Джокович беше наречен „посланик на Сърбия по света”. [Никола Барбутов/SETimes]
						Имиджът на Сърбия в очите на света се промени. 
						Ако бяхте изрекли името на балканската държава преди двадесет години, възникващата в съзнанието ви представа щеше да има много общо с национализъм, етническа омраза и война. Въпреки че паметта за тези жестоки времена не е изчезнала, Сърбия вече не е това, което хората автоматично мислят за нея. 
						На преден план дойдоха други, по-положителни представи. Сърбия е родината на фестивала „Exit”, който приключи в понеделник (11 юли). Събитието е магнит за младежи от целия регион и света. 
						Перспективите за присъединяване на страната към ЕС се проясниха и нейните задължения към МТБЮ са почти приключени. Народът й може да се гордее и с друго - спорта. Най-известното име сега в Сърбия не е това на диктатор мегаломан или на укриващ се от правосъдието военнопрестъпник, а на тенисист, оглавяващ световната ранглиста. 
						
За мнозина сърби залогът беше по-голям от победа в тениса. [Никола Барбутов/SETimes]
						Сърбите се намираха в колективно състояние на еуфория след победата на "Уимбълдън" на Новак Джокович на 3 юли. Шампионът по тенис в индивидуалния турнир сега редовно е наричан с епитети като „сръбски герой”, „най-добрата сръбска търговска марка” и „посланик на Сърбия по света”. 
						Популярността му е такава, че граждани са подели инициатива, призоваваща държавата да пусне банкнота от 2 000 динара с неговия образ. 
						„Той постигна огромен успех, а идва от страна, където успехът е рядкост”, обяснява експертът по маркетинг и проучвания на общественото мнение Сърджан Богосавлевич. 
						Социологът Владимир Гоати се съгласява, че Сърбия като държава, достигнала най-ниската си оценка след конфликтите в бивша Югославия, обстрела на Дубровник и престъпленията в Сребреница, преживява преображение. 
						„Постиженията в спорта, като това на Новак Джокович, могат да подобрят имиджа на Сърбия и да я превърнат в страна, достойна за сравнение с другите в региона”, заяви Гоати за SETimes. 
						Германия след Втората световна война също трябваше да поправи своя имидж, каза той, и тя направи това по различни начини - като например предлагайки на света евтини и икономични леки коли. 
						
[Никола Барбутов/SETimes]
						Усилията за промяна на търговската марка „не се случват съзнателно и преднамерено” в Сърбия, твърди той, но независимо от това положителното отражение е несъмнено. 
						Президентът Борис Тадич беше в Лондон, за да наблюдава срещата. След това той се появи, за да намекне, че тенис звездата може да има бъдеще и на различно поприще в Сърбия. 
						„Бих позволил на Новак да стане веднага президент”, декларира той. 
						Джокович има в Сърбия фенове от всички възрасти, но най-въодушевените от тях са младежите, които го виждат в ролята на пример и въплъщение на успеха, идващ след усилена работа. 
						„Гордеем се с него, целият свят научи за нас чрез него. Надявам се да продължи да побеждава и да спечели златото в Лондон и следващата година”, каза пред SETimes 14-годишната Анджелия Милованович.

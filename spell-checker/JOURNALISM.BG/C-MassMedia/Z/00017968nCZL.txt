Турция затегна мерките за сигурност във връзка с кюрдските новогодишни празници
					20/03/2006
					 
						ИСТАНБУЛ, Турция -- В няколко града в страната кюрдската общност празнува в неделя (19 март) своята Нова година при засилени мерки за сигурност. Десетки хиляди излязоха по улиците на Истанбул и палиха огньове по случай началото на пролетта в новогодишната церемония, известна като Невруз. Празненствата бяха общо взето мирни. Все пак на места полицията бе спорадично замервана с камъни, а някои хора в тълпата развяваха сепаратистки знамена. В югоизточния град Шанлиурфа 27 демонстранти бяха задържани за разпит след сблъсъци с полицията. В егейския пристанищен град Измир, където се събраха близо 5000 души, полицията се е намесила, когато демонстранти издигнали плакати с лика на терористичния лидер Абдула Йоджалан, който е в затвора. (Фокус - 20/03/06; АФП, РСЕ, АП - 19/03/06)

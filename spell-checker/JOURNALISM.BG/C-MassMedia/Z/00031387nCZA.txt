Учителската стачка може да удължи лятната ваканция
					24/08/2009
					Началото на учебната година наближава, а сръбските учители имат списък с оплаквания, за които искат да бъде намерено решение, преди да влязат в класните стаи.
					От Игор Йованович за Southeast European Times от Белград -- 24/08/09
 
					 
						
Според министъра на образованието Жарко Обрадович новият закон ще "подобри качеството на образованието" в Сърбия. [Гети Имиджис]
						За Сърбия 90-те години на 20-и век бяха бурно десетилетие, през което училищата често затваряха врати заради опасностите на войната или не толкова страшните учителски стачки.
						Сега, около 15 години по-късно, началото на още една учебна година може да бъде отложено.
						Миналата седмица учителските синдикати заявиха, че започват стачка от 1 септември, ако 5 000-те учители не получат заплатите си за месец юли.
						Синдикатите се противопоставят и на новия законопроект за образованието, който, ако бъде приет, ще промени начина на финансиране на училищата, като предостави повече правомощия на директорите, както и на правителственото предложение за увеличаване на седмичното натоварване с учебни занятия.
						"Това означава, че ще бъдат съкратени 30 % от учителите и ние не можем да се съгласим с това", заяви Миодраг Протич, заместник-председател на синдиката на учителите.
						Парламентът трябва да гласува законопроекта за образованието на 31 август.
						Педагозите се страхуват, че бюджетните съкращения заради финансовата криза ще доведат до вълна от уволнения. В сръбската образователна система работят повече от 100 000 души.
						Според синдикатите, ако се налагат съкращения, е необходимо да се осигурят подходящи обезщетения за освободените служители.
						Министърът на образованието Жарко Обрадович нарече съкращенията "стратегически въпрос" и добави, че правителството ще провери дали разполага с достатъчно средства за обезщетения за съкратените.
						Обрадович заяви, че синдикатите не трябва да се страхуват за новия начин на разпределяне на финансирането, тъй като правителството ще следи отблизо как се изразходват парите.
						Министърът се опита да успокои напрежението в синдиката, посочвайки също, че законопроектът е в унисон с европейските норми и има за цел "да увеличи степента на участие на децата в образователната система, да подобри качеството на образованието и да доведе до по-голяма ефективност".
						Въпреки положителната гледна точка на Обрадович, други членове на правителството не са толкова оптимистично настроени.
						За да отговори на изискванията на МВФ и да вземе мерки срещу икономическата криза, Сърбия трябваше да намали разходите.
						В понеделник (24 август) започва посещението на делегацията на МВФ, която ще определи дали страната е изпълнила критериите, които ще й позволят да получи втория транш от заема от 2,9 млрд. евро.
						Според анонимен източник на белградския всекидневник “Блиц” много служители в секторите на държавната администрация, образованието и здравеопазването ще загубят работата си заради предприетите от правителството мерки за бюджетни съкращения.

Ръководителят на ООН покани лидерите на кипърските гърци и турци на разговори
05/02/2004
Генералният секретар на ООН Кофи Анан покани лидерите на кипърските гърци и турци в Ню Йорк за провеждане на разговори относно обединяването на страната.
(АП, Ройтерс, АФП, Гласът на Америка, Информационен център на ООН, Македонска информационна агенция, Анадолската агенция - 04/02/04)
 
 
Генералният секретар на ООН Кофи Анан изпрати писма на лидерите на кипърските гърци и турци, с които ги кани в Ню Йорк на 10 февруари за подновяване на разговорите за обединяването на страната. Преговорите ще се основават на предложението на Анан за разрешаване на проблема на разделения вече от 30 години остров.
"Целта на преговорите ще бъде да се изготви един завършен текст, който да се гласува на референдуми през април 2004 г., за да може обединеният отново Кипър да се присъедини към ЕС на 1 май", каза говорител на ООН в изявление в сряда (4 февруари), с което бе съобщено за отправените покани.
Кипър трябва да се присъедини към ЕС на 1 май. Брюксел заяви, че ако до тази дата не бъде постигнато споразумение, това ще означава, че управляваната от турците северна част на острова, чието правителство е признато само от Анкара, няма да получи членство в ЕС. Европейски ръководители предупредиха също, че подобно развитие на нещата ще окаже въздействие и върху кандидатурата на Турция за ЕС.
Анан е писал и на премиерите на трите страни гаранти -- Гърция, Турция и Великобритания - с молба да осигурят свои представители по време на разговорите в Ню Йорк следващата седмица.
В изявлението на ООН се казва, че "неотдавнашните окуражаващи контакти" са накарали Анан да вземе решение за подновяване на разговорите и в писмото си до кипърските лидери той ги насърчава да "демонстрират необходимата политическа воля за постигане на желания резултат в краткия останал период от време".
Планът на Анан предвижда създаването на хлабава конфедерация, състояща се от две "съставни държави", които ще имат равностоен статут, докато правителството на "общата държава" ще представлява Кипър в ЕС и на международната сцена.
Разговорите бяха прекъснати през март, когато президентът на кипърските турци Рауф Денкташ отхвърли плана и отказа да го подложи на гласуване от референдум в контролираната от турците част от острова.
Твърди се, обаче, че мнозинството от кипърските турци искат бързо разрешаване на въпроса, каквото е и желанието на премиера Мехмет Али Талат.
Денкташ, Талат и неговият заместник, Сердар Денкташ, се срещнаха с турския премиер Реджеп Тайъп Ердоган и с министъра на външните работи Абдула Гюл в Анкара в сряда и изразиха подкрепата си за усилията на Анан.
"Турция и Севернокипърската турска република се споразумяха да дадат своя съвместен принос и да подкрепят усилията на генералния секретар", се казва в изявление, направено след разговорите.
Също в сряда гръцкият министър на външните работи Георгиос Папандреу обсъди по телефона последния развой на събитията в Кипър с президента на кипърските гърци Тасос Пападопулос. Македонската информационна агенция съобщи, че двамата лидери отново са потвърдили готовността си да подновят преговорите на базата на плана на Анан.
"Нямаме много време", каза Анан преди изпращането на поканите. "Ако искаме да спазим крайния срок 1 май, трябва да действаме доста бързо."

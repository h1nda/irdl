Заместник-председателят на ЕК Баро подкрепи либерализирането на визовия режим с Албания
					02/12/2009
					 
						ТИРАНА, Албания -- В телефонен разговор във вторник (1 декември) заместник-председателят на Европейската комисия (ЕК) Жак Баро е казал на министър-председателя Сали Бериша, че подкрепя процеса на либерализиране на визовия режим с Албания. Бериша е информирал Баро за полаганите усилия за изпълнение на критериите на ЕК за премахване на визовия режим, съобщиха официални източници, близки до правителството.
						В понеделник на церемония в Брюксел за отбелязване на либерализирането на визовия режим за гражданите на Македония, Сърбия и Черна гора албанският вътрешен министър Лулзим Баша каза, че неговата страна скоро ще стане част от безвизовия режим, защото е изпълнила много от изискванията. Той отбеляза, че само за шест месеца Албания е издала 300 000 биометрични паспорта и е изградила контролни системи на граничните пропускателни пунктове в съответствие с европейските стандарти за сигурност. (Шекули, Ора Нюз, Топ Нюз - 02/12/09; Лайме, НОА, Телеграфи, МИА - 01/12/09)

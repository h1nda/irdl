Босненски съдебномедицински експерти идентифицираха 10 000-ната жертва на войната
					28/08/2007
					 
						САРАЕВО, Босна и Херцеговина (БиХ) -- Съдебномедицинските експерти по ДНК-анализ идентифицираха 10 000-ния човек, изчезнал в страната по време на конфликта от 1992-1995 г., съобщиха властите в понеделник (27 август). Международната комисия за изчезналите лица (МКИЛ) посочи в изявление, че жертвата е мъж, убит по време на клането в Сребреница през юли 1995 г. Двете ДНК-лаборатории на организацията в БиХ до момента са извършили повече от 12 000 сравнителни изследвания на тленни останки, открити в бивша Югославия. Директорът на МКИЛ Катрин Бомбъргър каза, че други 9 000 проби чакат да бъдат изследвани. (АФП, ОНАСА - 27/08/07)

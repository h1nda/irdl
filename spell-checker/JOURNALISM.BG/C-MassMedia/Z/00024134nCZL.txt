Кощуница отбеляза годишнината от свалянето на Милошевич и потвърди позицията на Сърбия за Косово 
					07/10/2007
					 
						БЕЛГРАД, Сърбия -- В изявление, отбелязващо 7-мата годишнина от свалянето на режима на Слободан Милошевич, сръбският премиер Воислав Кощуница заяви в петък (5 октомври), че Сърбия е придобила свободата си и е станала демократична, законова държава със стабилно икономическо развитие. Той обаче добави, че сега страната "е изправена пред най-голямото предизвикателство след 5 октомври 2000 г." във връзка с проблема за Косово. Той настоя, че Косово не може да обяви едностранно независимост от Сърбия и че всеки сърбин в Косово ще остане гражданин на Сърбия. Той също обвини НАТО, че се опитва да наложи военните си интереси в региона. 
						Генералният секретар на НАТО Яп де Хоп Схефер направи изявление в петък, подчертавайки, че действията на Алианса в Косово по никакъв начин не са свързани с желание да се управлява провинцията. НАТО е в Косово, за да гарантира стабилността и сигурността на цялото население и за да защитава както мнозинството, така и малцинството, заяви той. (Б92 - 06/10/07; FoNet, AП, БМРР, Танюг - 05/10/07)

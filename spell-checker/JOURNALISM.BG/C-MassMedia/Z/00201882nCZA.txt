МВФ понижава прогнозата си за глобален растеж
					21/09/2011
					Според новия "Световен икономически обзор" на МВФ турската икономика ще отбележи ръст от 6,6% тази година, докато икономиката на съседна Гърция ще отбележи спад от 5%. 
					(МВФ, Ройтерс, Уол Стрийт Джърнъл, Блумбърг, АП, АФП, Би Би Си, Dnevnik.bg - 20/09/11)
 
					 
						
Във вторник (20 септември) МВФ понижи прогнозата си за глобален растеж през 2011 и 2012 г. [Ройтерс]
						Във вторник (20 септември) МВФ понижи прогнозата си за глобален растеж през 2011 и 2012 г., заявявайки, че възстановяването на икономиката изглежда много по-несигурно от очакваното по-рано през годината. 
						"Световната икономика се намира в нова опасна фаза", обяви в последния си доклад "Световен икономически обзор" (СИО) базираната в Лондон международна финансова институция. 
						През юни МВФ обяви, че се очаква световната икономика да нарасне с 4,3% през 2011 г. и с 4,5% през 2012 г. Във вторник Фондът понижи прогнозите си до 4% и за двете години, което е спад с 5% в сравнение с 2010 г. 
						Световната икономика е повлияна от две противоположни развития - много по-бавно възстановяване на напредналите икономики тази година и голямо увеличение на данъчната и финансовата несигурност, особено през последните месеци. Комбинацията и взаимодействието между тези два противоположни фактора прави ситуацията още по-лоша, се казва в доклада на МВФ. 
						"Силните политики трябва спешно да подобрят прогнозите и да намалят рисковете", предупреди главният икономист на МВФ Оливие Бланшар на представянето на новия доклад СИО във вторник. "Единствено ако правителствата предприемат решителни действия по отношение на фискалната политика, финансовите подобрения и външното ребалансиране, можем да се надяваме на по-силно и енергично възстановяване." 
						Ако обаче западните лидери се провалят в опита си да предприемат бързи действия, съществува реален риск от връщане към рецесия, подчертава МВФ. 
						
[МВФ]
						Новият доклад понижи прогнозите за растеж на Еврозоната до 1,6% за 2011 г. и 1,1% за 2012 г., което е спад от 2% и респективно 1,7% в сравнение с предвижданията от юни. Две от страните, използващи единната валута - Гърция и Португалия - ще отбележат отрицателен прираст. Очаква се гръцката икономика да отбележи спад от 5% тази година и 2% догодина, докато португалската ще спадне с 2,2% през 2011 г. и 1,8% през 2012 г. 
						Изказвайки опасенията си за продължаващата криза с дълга в Еврозоната, МВФ прикани лидерите на 17-те страни членки да предприемат необходимите действия. 
						Те "трябва бързо да изпълнят ангажиментите си, поети по време на заседанието през юли, а междувременно Европейската централна банка трябва да продължи да се намесва решително, за да поддържа условия на дисциплина на пазарите, където има криза с държавния дълг", заяви МВФ. "Лидерите трябва да изпълнят ангажиментите си да направят необходимото, за да запазят доверието на хората в националната политика и еврото." 
						Старши икономистът от МВФ Йорг Декресин заяви във вторник, че проблемите на Гърция с дълга са "абсолютно решими". Той разкритикува спекулациите за възможното напускане на балканската държава на еврозоната и определи като "налудничаво твърдение" слуховете, че зоната може да се разпадне. 
						Според експертите от МВФ турската икономика ще нарасне с 6,6% тази година, отбелязвайки най-голям растеж сред 14-те централно- и източноевропейски икономики, но за сметка на това резултатите догодина ще са по-лоши, когато се очаква реален растеж на БВП с 2,2%. 
						Хърватия е страната от тази група държави, която се очаква да отбележи най-малък ръст тази година, като прогнозите са за 0,8%. 
						МВФ предупреди все пак, че новите предвиждания "се основават на доста предположения: че европейските политици ще могат да задържат кризата с еврото до т.нар. "периферни държави"; че американските политици ще намерят разумен баланс между подкрепа за икономиката и средносрочна данъчна консолидация; че растежите и спадовете на световните финансови пазари няма да се влошат". 
						Ако тези предположения не се сбъднат, "световният растеж ще е още по-нисък", предупреди МВФ.

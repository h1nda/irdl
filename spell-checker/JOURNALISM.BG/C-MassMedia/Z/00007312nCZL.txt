НАТО реши да модернизира въздушния център в Лариса, Гърция
16/06/2003
 
БРЮКСЕЛ, Белгия -- Военните министри на държавите-членки на НАТО решиха в петък (13 юни) в Брюксел да модернизират щаба на НАТО в Лариса, централна Гърция. Гръцкият министър на отбраната Янос Папандониу заяви, че Въздушният център в Лариса трябва да контролира въздушното пространство от Италия до Турция, като удвои досегашния си периметър на отговорност. Центърът следва да се командва от грък. Държавите-членки също така решиха да съкратят броя на базите на Алианса с 40 % и да преместят Военно-въздушното командване на НАТО в Измир и да го поставят под ръководството на американец.
В други новини, турският външен министър Абдулах Гюл заяви в неделя, че правителството работи упорито за превръщане на Егейско море в "море на мира". Гюл отговори по този начин на изявленията на Папандониу, в които се подсказваше възможността Гърция да блокира началото на преговорите на Турция за присъединяване към ЕС, ако проблемът около нарушенията на въздушното пространство не бъде разрешен. (Анадолска агенция, НТВ, ТРТ 2 - 15/06/03; Катимерини - 14/06/03; МПА- 13/06/03)

Преустановен е процесът срещу заподозрените за бомбените нападения в Истанбул
31/05/2004
Процесът срещу предполагаеми членове на ал-Кайда, обвинени в участие в четирите самоубийствени бомбени атентата през ноември в Истанбул, започна в понеделник, но бе преустановен веднага, тъй като съдът за държавна сигурност няма вече правомощията да гледа това дело.
(АП, Би Би Си, Скотсман, Дойче веле, Скай Нюз, Breakingnews.ie, ИТВ - 31/05/04; AФП - 30/05/04)
 
 
Турските жандарми ескортират едно от 69-те лица, обвинени във връзка с бомбените нападения в Истанбул, към Съда за държавна сигурност в понеделник (31 май). [АФП]
Процесът срещу 69 предполагаеми членове на турска клетка на ал-Кайда, обвинени в участие в четирите самоубийствени атентата миналата година в Истанбул, започна в понеделник (31 май), но бе преустановен само след няколко часа поради измененията в турското законодателство.
Адвокатите на защитата успяха да докажат успешно тезата си, че Съдът за държавна сигурност не е компетентен да гледа делото, тъй като е разформирован неотдавна като част от пакета със законодателни реформи, насочени към хармонизиране с критериите на ЕС.
Процесуалните действия сега ще се отложат, докато парламентът създаде нов съд.
Получилият най-шумна известност в Турция случай е и първият, в който са замесени предполагаеми дейци на ал-Кайда. Атентаторите-самоубийци нападнаха две синагоги в Истанбул на 15 ноември. Пет дни по-късно камион, пълен с експлозиви, порази щаб-квартирата на базираната в Лондон банка HSBC и британското консулство в града. Общо 61 лица, включително генералният консул на Великобритания Роджър Шорт, бяха убити, а повече от 600 - ранени.
Прокурорите искат доживотни присъди за петима от заподозрените: Февзи Ятъз, Осван Екен, Харун Илхан, Аднан Ерсьоз и Юсуф Полат, поради предполагаемо пряко участие в нападенията. Съгласно обвинителния акт те "са се опитали да променят конституционния ред със сила", престъпление подобно на държавна измяна.
Прокурорите обвиниха останалите 64 лица в престъпления като членство в незаконна група или в помагачество на терористи и препоръчаха присъди между 4.5 и 22.5 години. Съобщава се, че повечето от тях са нископоставени активисти, симпатизанти и помощници.
За Ятъз и Екен се твърди, че са помогнали при направата на бомбите, докато за Илхан се предполага, че е играл роля при вербуване на членовете на клетката. Твърди се, че Ерсьоз е замесен в осигуряването на финансовата подкрепа за нападенията. За Полат се смята, че е наблюдавал една от поразените синагоги и е дал финалния сигнал за провеждане на нападението.
Други, за които се твърди, че са замесени в бомбените атентати от ноември, са все още на свобода. Сред тях са предполагаемият шеф на турската клетка на ал-Кайда Хабиб Акдас, за когото се смята, че е заповядал извършването на нападенията.
Съгласно обвинителния акт от 128 страници целите на нападението са били предложени от Осама бин Ладен, чиято терористична мрежа ал-Кайда по-късно е осигурила 150 000 щ.д. на турските ислямистки екстремисти, извършили нападенията.
Позовавайки се на обвинителния акт, съобщенията гласят, че Акдас, Ягит и Ерсьоз са се срещали няколко пъти с Абу-Хафс ал-Масри, бивш високопоставен сътрудник на бин Ладен. Ал-Масри, който бе убит през ноември 2001 г., се счита, че е организирал среща между Акдаз, Ягит и бин Ладен в Афганистан през същата година.
Според АП ал-Масри и бин Ладен първоначално са предложили американската военно-въздушна база Инджирлик в югоизточна Турция и израелски кораби в южното пристанище Мерсин като цели на нападенията, но се отказали от тези планове поради засилената охрана на тези обекти.

Рамазан символизира съжителството на религиите в Албания
					24/08/2010
					Албанските мюсюлмани честват рамазан и своята религиозна свобода.
					От Ерл Мурати за Southeast European Times от Тирана -- 24/08/10 
 
					 
						
Мюсюлмани се молят в Тирана. [Гети Имиджис]
						Сание Кембора, 62-годишна жена от Лушине, край Тирана, става всяка сутрин в 4 часа по време на месеца рамазан. Тя подготвя храната за сюфюр -- ястие, което се яде преди зазоряване -- и буди членовете на семейството си. Кембора каза за SETimes, че е спазвала тази традиция поне 40 години. "Постя и по този начин укрепвам отдадеността и предаността си към Бог," каза тя. 
						За нея, както и за повечето албански мюсюлмани, рамазан е месец на празници. Той е и празник за всички хора, независимо от религиозните им убеждения, символ на съжителството на религиите. 
						 Свидетелствата за съжителство са особено забележими сред младежта. С подноси в ръце децата мюсюлмани с готовност споделят сладки със своите православни приятели, от които на свой ред получават яйца по Великден. 
						Това е благоприятна промяна в страна, където през 35-годишното управление на комунистическия диктатор Енвер Ходжа постенето по време на месеца рамазан е можело да коства и живота на човека. През 1967 г. Ходжа забранява религията и кодифицира тази забрана със закон. Стотици църкви и джамии се разрушават, а религиозните книги биват изгорени. 
						 Преминаването към демократичен режим гарантира свободата на вероизповеданието в конституцията на страната. 
						 "Благодарение на мирното съжителство, търпимостта и разбирателството свещеният месец рамазан става все по-популярен не само сред вярващите мюсюлмани, но и за цялото общество," каза ръководителят на ислямската общност Селим Муча за SETimes. 
						Той е дал указания на мюфтиите в страната да показват телевизионни програми, изнасят публични речи и да правят плакати, банери и календари за рамазан. 
						Промените не са останали незабелязани. В доклада за религиозните свободи в света за 2009 г. на Държавния департамент на САЩ Албания се откроява като държава, в която "не се съобщава за злоупотреби или социална дискриминация въз основа на идентичността, религията или религиозните практики." 
						Подобна оценка рязко контрастира със спомените на Кембора за минали години, когато тя се готвела за сюфюр на тъмно, страхувайки се да запали осветлението под страх от наказание. 
						 "Разбира се, че постехме, "незаконно". Обикновено се събуждахме и хапвахме тайно, а през деня не казвахме на никого, че постим. Всеки би могъл да ни издаде на тайната полиция, а семейството ми можеше да бъде депортирано или вкарано в затвора, "казва тя. 
						"Постенето е израз на вярата, искреността, човечността, солидарността на човека..., добродетели, които всеки вярващ трябва да приеме," добави тя. 
						Макар че днес е по-лесно за вярващите, пред тях все пак стоят предизвикателства. Тази година рамазан се падна в най-горещия месец на годината и това може да окаже влияние върху възрастните. "Температурата е 38 градуса. Опитвам се да не мисля за студена вода," казва Кембора. 
						Тя казва, че ползването на климатик помага за потискането на жаждата и й помага да се справи с горещините. "Представете си, че едно време дори не можехме да светнем лампата, за да ядем," каза тя. "Това е чудо на свободата..., чудо Божие".

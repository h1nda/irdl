Еврокомисарят по разширяването Рен обяви, че на Косово е осигурена помощ в размер на 122 млн. евро
					10/10/2008
					В знак на подкрепа след дипломатическото поражение на Косово в ООН еврокомисарят по разширяването Оли Рен предаде 122 млн. евро помощи на младата държава.
					От Блерта Фоничи-Кабаши за Southeast European Times от Прищина - 10/10/08
 
					 
						
Косовският премиер Хашим Тачи (вляво) и еврокомисарят по разширяването Оли Рен (в средата) говорят пред представители на пресата в четвъртък (9 октомври). [Лаура Хасани]
						Премиерът Хашим Тачи и ръководителят на Координационната служба на ЕС Ренцо Давиди подписаха в четвъртък (9 октомври) в Прищина споразумение за предприсъединителна помощ за Косово, с което за тази година на новосъздадената държава се отпускат 122 млн. евро. На подписването присъства еврокомисарят по разширяването Оли Рен. ЕС обеща помощта по време на донорската конференцията за Косово през юли. 
						В началото на церемонията Рен заяви, че е дошъл в Косово, за да изрази подкрепата на ЕС за интеграцията на Косово. 
						Тачи и Давиди подписаха пакта един ден, след като Общото събрание на ООН гласува в подкрепа на резолюцията на Сърбия Международният съд да разгледа законността на обявяването на независимост от Косово на 17 февруари. 
						"С повече от 120 млн. евро ... ЕС ще помогне на Косово да изгради стабилно и мирно многоетническо общество, основаващо се на принципа на правовата държава," заяви Рен. Той нарече паричната помощ "ясен знак, че не сме безразлични", но призова за нейното "стабилно икономическо управление". 
						Според него дарението на ЕС ще помогне за социалния и икономическия напредък на Косово. 
						Специалният пратеник на ЕС Питер Фейт изрази съгласието си, като каза, че парите ще бъдат безценна помощ за напредъка на Косово към членство в ЕС. 
						Рен проведе отделни срещи с Тачи, президента Фатмир Сейдиу, председателя на парламента Якуп Красничи и с други лидери от косовския парламент. 
						Тачи заяви, че за него е чест да подпише споразумението. "56 % от тази сума ще бъдат използвани за решаване на икономически въпроси, 26 % за политически въпроси, 8 % за законодателната власт и 9 % за други неща," каза той. 
						За 2009 г. ЕС е обещал 66 млн. евро за Косово, а за 2010 г. – 67,3 млн. евро.

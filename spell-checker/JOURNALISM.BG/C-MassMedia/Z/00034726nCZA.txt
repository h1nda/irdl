Фестивал съдейства за подобряване на отношенията между Сърбия и БиХ
					28/05/2010
					Миналата седмица Белград бе домакин на ежегоден фестивал, който и има за цел подобряване на отношенията със Сараево след 20 години конфликти.
					От Биляна Пекушич за Southeast European Times от Белград – 28/05/10
 
					 
						
Феновете чуха изпълненията на няколко групи от Сараево. [Никола Барбутов/SETimes]
						Хиляди хора се събраха миналата седмица в Белград за 4-тия ежегоден фестивал „Дни на Сараево“. От 19 до 23 май на повече от 15 сцени бяха представиха театрални спектакли, концерти, филми и изложби. Фестивалът, организиран от белградската Младежка инициатива за правата на човека, има за цел да насърчи общуването и да помогне за изграждането на нови взаимоотношения между младите хора от Босна и Херцеговина (БиХ) и Сърбия. 
						Мисията на фестивала е да даде възможност на участниците от Сараево – почти 300 творци тази година – да представят различните аспекти на града и по този начин да се противопоставят на съществуващите стереотипи. 
						Фестивалът беше открит с изложба на фотографи от Сараево. Наречена „ОБЕКТИВ № 1”, проявата показа живота в столицата, отразен „през обективите на младите фотографи”. 
						Проведоха се и няколко дебата между експерти, включително за миналото и бъдещето на отношенията между двете страни. Теми на други дискусии бяха насилието по време на спортни събития и "Отношенията в региона 15 години след Дейтънското мирно споразумение". 
						 Много фенове дойдоха, за да видят младите групи от Сараево. ”Програмата на фестивала тази година беше страхотна. Бих препоръчал на всички в Сараево да гледат [тези] групи”, каза Дамир Имамович за SETimes.
						Изпълненията включваха всичко, от рок и електронна музика до традиционната босненска музика, наречена „севдалинка”. Голяма публика привлякоха певицата от този жанр Амира Медунянин и джаз пианистът Боян Зулфикарпашич. 
						"Сараевските музиканти винаги са били най-добрите в бивша Югославия! Белград е културният център на Балканите, а Сараево е музикалната столица на Балканите", каза студентът от Белград Владимир Сречкович за SETimes във връзка с концерта на Зулфикарпашич. 
						Публиката беше впечатлена и от други изпълнения. Интерпретацията на Сараевския военен театър на "Това е Йонеско, глупако" от Йожен Йонеско отразява съзнанието на младите хора и разглежда проблемите, стоящи пред обществото. 
						Организаторите на фестивала отличиха ръководителката на Центъра за културно прочистване Борка Павичевич за нейния принос към укрепването на връзките между Белград и Сараево. 
						"След като сте видели красотата на Сараево, нека направим всичко възможно, за да оставим настрана всички предразсъдъци и я запазим навсякъде, където можем, за да може Сараево да расте и да се развива като град на бъдещето", каза Павичевич след получаването на наградата. 
						Според Мая Стоянович, директор на Младежка инициатива за права на човека, Павичевич е положила основите на фестивала "Дни на Сараево". 
						"Благодарение на нея и малка група от хора с подобни възгледи днес ние не започваме от нула. Личните убеждения на Борка ни дават сила и вяра, че може да се устои на човешката глупост, на национализма и разрухата на войната", каза Стоянович.

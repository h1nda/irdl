Албанският премиер Бериша каза, че наводнените райони са на ръба на катастрофа
					06/01/2010
					 
						ТИРАНА, Албания -- Висши представители на правителството наблюдават отблизо ситуацията в северозападните райони на страната, които бяха поразени от причинените от бури наводнения през последните няколко дена. „Ние сме на ръба на истинска катастрофа, а според прогнозите силните валежи ще продължат”, каза във вторник (5 януари) министър-председателят Сали Бериша в Шкодра. Въпреки нарежданията от страна на правителството за евакуация някои от жителите отказват да напуснат домовете и добитъка си поради страх да не ги загубят под прииждащите води. Бериша каза, че ситуацията е под контрол, и призова жените, децата и възрастните хора да напуснат района. В някои села около Шкодра нивото на водата е достигнало 80 см, а се очаква дъждовете да продължат и през следващите десет дена. Опозиционните партии обвиниха правителството в несправяне със ситуацията. (Би Би Си, Шекули, Гласът на Америка, Топ Ченъл, Balkan Web - 05/01/10)

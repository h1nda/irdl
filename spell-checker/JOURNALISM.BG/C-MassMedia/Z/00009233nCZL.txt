България очаква ЕС да потвърди графика за нейното присъединяване
01/12/2003
 
СОФИЯ, България -- Външният министър Соломон Паси заяви в неделя (30 ноември), че правителството очаква на срещата на високо равнище на ЕС през декември да се потвърди графикът за присъединяване на неговата страна към Съюза. Това означава ЕС да одобри определянето на 2004 г. като годината на приключване на преговорите за присъединяване, 2005 г. като годината на подписване на Договора за присъединяване, а 2007 г. като целевия срок за влизане на България в Съюза. Паси е в Маастрихт за участие в двудневната среща на Съвета на министрите от ОССЕ, която започва в понеделник. България поема поста председател на ОССЕ през 2004 г. (Труд, 24 часа, Сега - 01/12/03; БТА, БНР, бТВ,БНТ - 30/11/03)

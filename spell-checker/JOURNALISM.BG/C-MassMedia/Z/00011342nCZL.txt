Феновете на сръбския музикален фестивал настояват: "Не пипайте нашия EXIT!"
02/07/2004
Фестивалът "EXIT" в Нови Сад - най-големият музикален фестивал в Югоизточна Европа - бе открит в четвъртък, въпреки противоречията около него.
От Душан Кошанович за Southeast European Times от Белград - 02/07/04
 
 
Фестивалът "EXIT" продължава до 4 юли. [Файл]
Музикалният фестивал "EXIT" започна в Нови Сад в четвъртък (1 юли), въпреки неотдавнашните противоречия около него. Миналия месец основателят на "ЕXIT" Душан Ковачевич и главният директор Боян Бошкович бяха арестувани и осъдени на един месец затвор за укриване на данъци. Ръководството на "EXIT" твърди, че арестите са вероятно по политически причини.
Адвокатът на двамата осъдени, Владимир Белянски, заяви, че моментът, избран за арестуването им, подсказва, че това е преднамерен опит да се провали фестивала, тъй като на полицията отдавна са известни обстоятелствата, на които се основават обвиненията.
"Те можеха да направят това преди три месеца или преди година, или след месец, когато фестивалът вече ще е свършил. Това ме кара да смятам, че някой иска да попречи на тазгодишното провеждане на фестивала. И мисля, че така се опитват да спечелят политически точки", каза Белянски.
Арестите предизвикаха бурно недоволство сред сръбските интелектуалци и бяха критикувани и от сръбския финансов министър Младжан Динкич. "Неуместно е да се определя 30-дневен арест за укриване на данъци, като се има предвид, че престъпници свободно се разхождат из сръбските градове", каза той.
Първият "EXIT" бе проведен през 2000 г. като 100-дневна кампания на Сръбския студентски съюз, чиято цел бе да се мотивират по-младите поколения да участват в изборите и да гласуват за собственото си бъдеще. След това той се превърна в най-големият музикален фестивал в Югоизточна Европа и се провежда в средновековната дунавска крепост Петроварадин.
Тази година програмата включва изпълнения на 20 сцени, на които ще бъдат представени различни музикални жанрове. Сред изпълнителите са Иги Поп, "Масив атак" и Сайпръс Хил. Ще бъдат проведени и филмови и театрални програми, както и обществени дискусии.
Някои политици от Нови Сад, предимно членове на Демократичната партия на Сърбия на премиера Воислав Кощуница, открито поискаха закриването на фестивала, като заявиха, че средствата на града, предвидени за "EXIT", трябва да се пренасочат за възстановяването на разрушените сръбски църкви.
Но според туристическата организация на града "EXIT" е спомогнал Нови Сад да се върне на културната карта - фестивалът е привлякъл 800 000 посетители за четири години, включително значителен брой чужденци. Тази година организаторите очакват повече от 250 000 посетители от цял свят.
След арестите неправителствени организации от Нови Сад и Белград започнаха кампания за освобождаването на двамата млади мъже и в защита на съществуването на фестивала. Бяха организирани демонстрации под надслов "Не пипайте нашия EXIT!" и мотото се появи на хиляди тениски, както и в графити. Действията доведоха до резултат: на 16 юни съдът реши да отложи изпълнението на присъдите.
Ковачевич и Бошкович бяха много активни в кампанията "Излезте да гласувате", насочена главно към младите гласоподаватели, по време на президентските избори миналия месец. В рамките на тази кампания най-известните рок групи на Сърбия изнесоха концерт на главния площад в Белград вечерта преди изборите. Новоизбраният сръбски президент Борис Тадич изрази своята подкрепа, като прие поканата на организаторите да открие фестивала в четвъртък.

Нова компания ще замени гръцкия въздушен превозвач "Олимпик еърлайнс"
					16/11/2005
					След като не успя да намери купувач за "Олимпик еърлайнс", Гърция съобщи във вторник, че смята да създаде нова компания през април, която да замени губещия национален превозвач. 
					(AП, Ройтерс, Синхуа, Атинска информационна агенция, Хеленик радио, Катимерини – 15/11/05)
 
					 
						
Авиокомпанията "Олимпик еърлайнс" вероятно ще стартира наново през април със същото лого и с подобно име. [АФП]
						Във вторник (15 ноември) Гърция обяви, че догодина ще създаде нова компания на мястото на "Олимпик еърлайнс". Това съобщение бе направено след последния неуспешен опит на властите да намерят купувач за губещия главен въздушен превозвач на страната. 
						"Въпреки сериозните ни усилия вече е невъзможно да се продължава с опитите за приватизация ... Незабавно преминаваме към алтернативно решение," каза министърът на транспорта Михалис Ляпис след заседание на правителството. "След няколко дена в парламента ще бъде внесен законопроект, за да може държавата да създаде нова авиокомпания ... частни инвеститори ще контролират мажоритарния дял (от акциите) и ще отговарят за нейното управление." 
						Тази стъпка бе предприета след решението на Европейската комисия (ЕК) от 14 септември, което задължи авиокомпанията "Олимпик еърлайнс" да върне 540 млн. евро, получени като незаконна държавна помощ. Тези субсидии са предоставили на превозвача несправедливо предимство пред конкурентите, каза комисията, като даде на Гърция двумесечен срок да реши какви мерки ще вземе, за да изпълни решението. Гърция е застрашена от ежедневни глоби, ако не предприеме действия, предупреди еврокомисарят по транспорта Жак Баро. 
						"Олимпик еърлайнс" бе създадена в края на 2003 г. като приемник на "Олимпик еъруейс", основана от корабния магнат Аристотел Онасис през 1957 г. 
						В рамките на последния си опит да приватизира губещата комнпания Гърция води преговори с консорциум, включващ гръцката инвестиционна компания "Олимпик инвестърс" и американския инвестиционен фонд "Йорк кепитъл". Във вторник не стана ясно дали консорциумът ще участва в новата компания след очевидния провал на търга. 
						Според Ляпис Гърция ще запази инвестиционната банка "Лазард" като свой съветник при основаването на компанията приемник на "Олимпик", която ще има същото лого и подобно име, когато стартира през април. В момента "Олимпик" лети до 75 вътрешни и международни дестинации и е превозила около 5 милиона пътници през 2004 г. 
						Според съобщения в местните медии без работа ще останат около половината от общо 6000 души, които работят в момента в "Олимпик еърлайнс" и в държавните филиали на компанията, а самолетите на превозвача от 40 ще бъдат намалени до около 25 или 30. 
						"Правителството обеща да осигури работа за всички служители, които няма да участват в новата компания," каза Ляпис. 
						През септември решението на ЕК породи страхове сред служителите на "Олимпик", че правителството може да реши да закрие компанията. Затова профсъюзите на служителите приветстваха предпазливо решението от вторник. 
						"Правителството най-сетне се вразуми ... но остава да видим дали това решение е осъществимо," е казал Янис Калянос, председател на профсъюза на инженерите от "Олимпик", цитиран от АП. 
						Според някои съобщения двата предишни неуспешни опита да се приватизира авиокомпанията са стрували 2,5 млрд. евро, а загубите от оперативната й дейност през последните няколко години възлизат на 1 млрд. евро.

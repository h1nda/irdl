Пратеникът на ООН Ахтисаари се срещна с държавни ръководители в Белград
					25/11/2005
					 
						БЕЛГРАД, Сърбия и Черна гора -- Специалният пратеник на ООН за преговорите по статута на Косово Марти Ахтисаари се срещна със сръбския премиер Воислав Кощуница и с външния министър на Сърбия и Черна гора Вук Драшкович в Белград в четвъртък (24 ноември). Ахтисаари отново подчерта принципите на Контактната група по въпроса за Косово, като каза, че преговорите за статута се ръководят от ООН и няма крайни срокове за приключването им. Кощуница представи на Ахтисаари резолюцията за Косово, която неотдавна бе приета от сръбския парламент, и го уведоми, че Сърбия вече е сформирала екипа си за преговорите.
						Екипът ще се ръководи от Кощуница и от сръбския президент Борис Тадич и в него ще участват Драшкович, представители на косовските сърби и съветници на президента и премиера. Томас Флайнер, професор в правния факултет на Университета във Фрибург, ще бъде постоянен консултант. 
						Други новини по темата -- Австрийският президент Хайнц Фишер изрази увереността си, че групата, ръководена от Ахтисаари, ще се справи отлично със задачата да успокои напрежението в Косово и да подготви почвата за решаване на въпроса със статута. Фишер направи това изказване в четвъртък, след срещата си с президента на Сърбия и Черна гора Светозар Марович. (Политика, Данас, Блиц - 25/11/05; Бета, Танюг, РТС, Б92 - 24/11/05)

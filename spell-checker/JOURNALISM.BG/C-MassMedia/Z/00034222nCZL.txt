Хърватия затвори още една преговорна глава с ЕС
					20/04/2010
					 
						БРЮКСЕЛ, Белгия -- В понеделник (19 април) на междуправителствена конференция в Брюксел Хърватия затвори главата за свободното движение на стоки от присъединителните си преговори с ЕС. Осемнадесет от общо 33 преговорни глави са вече затворени. Остава да бъдат отворени още три глави, но това се очаква да стане до края на юни. 
						Други новини от понеделник -- Словенският парламент ратифицира споразумението на страната за морската й граница със съседна Хърватия. Депутатите от управляващата коалиция го подкрепиха, а опозицията бойкотира гласуването с твърдението, че не е имало достатъчно време за обсъждането му и че споразумението е вредно за Словения. Министър-председателят Борут Пахор определи ратифицирането като историческа стъпка. Споразумението сега ще бъде подложено на референдум, който се очаква да бъде проведен през юни. Според споразумението спорът за морската граница ще бъде решен чрез международен арбитраж. Хърватия вече ратифицира документа. (ХРТ, ХИНА, Пословни, Юръпиън Войс, Банкамагазин, СТА, Ройтерс - 19/04/10)

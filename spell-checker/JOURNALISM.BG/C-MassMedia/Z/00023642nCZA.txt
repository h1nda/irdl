Черногорското правителство защити решението си за изпращане на оръжие в Афганистан
					23/08/2007
					В отговор на критиките, отправени от опозиционните партии, правителството настоя, че дарението на автоматични пушки, автомати и боеприпаси е оправдано.
					От Неделко Рудович за Southeast European Times от Подгорица - 23/08/07
 
					 
						
Черна гора дари автоматични пушки, автомати и патрони на афганистанските военни, сражаващи се с талибанските екстремисти. [Гети Имиджис]
						Правителството на Черна гора защити решението си за изпращане на излишни оръжия и боеприпаси на Афганистан като принос към глобалната война срещу тероризма. 
						На 14 август кабинетът реши да дари около 1 500 автоматични пушки, 100 автомата и 250 000 патрона на афганистанските сили, сражаващи се с талибаните. Обяснението бе, че Черна гора иска да помогне за стабилизацията на Афганистан и да допринесе за глобалната сигурност. 
						Опозиционните партии изказаха съмнения във връзка с решението. Либералната партия (ЛП), която се противопоставя на членството на Черна гора в НАТО, посочи, че би било по-добре, ако на Афганистан се изпрати хуманитарна помощ, а не оръжия. 
						"Сръбската листа", която настоява, че Черна гора не трябва да бърза да се присъединява към НАТО, отправи нападки, че има нарушение на правилата, тъй като парламентът не е одобрил решението на правителството. 
						Властите обаче са убедени, че са взели правилното решение. 
						"В нашата отбранителна стратегия тероризмът се определя като главна опасност за националната сигурност. Със своя принос Черна гора показва своята преданост към интересите на международната общност и защитава собствените си интереси," се казва в изявление на министерството на отбраната. 
						Министерството посочва, че всичко е извършено законно. То твърди, че одобрение от парламента е необходимо само тогава, когато в чужбина се изпращат военнослужещи, но не и в случаи на обикновено дарение. 
						Според министерството задължения от този род произтичат от членството на Черна гора в програмата на НАТО "Партньорство за мир" (ПзМ). 
						ЛП посрещна с присмех аргументите на правителството, че даренията на оръжие са необходими за стабилизирането на Афганистан. "Даренията на оръжия и боеприпаси са велик принос към установяването на мир в тази част на света," коментира тя саркастично. 
						"Що за хуманност е да помагаш на някого, като му изпращаш оръжия вместо хуманитарна помощ?", попита депутатът от ЛП Зоран Живкович. 
						Макар и военните анализатори да са съгласни, че изпращането на оръжия и боеприпаси в Афганистан ще помогнат на Черна гора да се доближи още повече до НАТО, някои казват, че това може да се отрази на националната сигурност. 
						Саво Кентера от Евроатлантическия клуб смята, че Черна гора не трябва да изпраща само оръжия, но и военнослужещи. 
						За разлика от него Александър Дедович от "Алфа център" казва, че решението на правителството не трябва да се разглежда като нещо повече от форма на членски внос в ПзМ. Черна гора няма да си спечели приятели в мюсюлманския свят с това решение, смята той. 
						Няколко други страни от региона също са изпращали оръжие и боеприпаси на Афганистан през последните години. 
						През 2003 г. Хърватия изпрати боеприпаси за 2 млн. щатски долара, а през януари т. г. страната реши да изпрати 1 000 автоматични пушки и 300 000 патрона. 
						През 2004 г. Албания изпрати оръжия и боеприпаси на стойност 746 000 щатски долара. Босна и Херцеговина изпрати автоматични пушки, униформи и боеприпаси на стойност 2,8 млн. щатски долара

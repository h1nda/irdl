Ашдаун ще обсъжда в Баня Лука реформата в полицията
					22/08/2005
					 
						САРАЕВО, Босна и Херцеговина (БиХ) -- Върховният представител Пади Ашдаун планира да посети Баня Лука в понеделник (22 август), за да разговаря с местните лидери по основните въпроси на преструктурирането на полицията в БиХ. Във вторник висши държавни ръководители и представители на автономните области ще се срещнат в Мостар, за да продължат преговорите по реформата, която е от решаващо значение за започване на преговори по Споразумение за стабилизация и асоцииране с ЕС. Според източник, който неделното издание на "Независне новине" описа като високопоставен член на управляващата в Република Сръбска (РС) Сръбска демократическа партия, Ашдаун е предупредил, че ако РС продължава да бойкотира реформата - и особено определения от ЕС принцип, че полицейските региони ще пресичат границите на автономните области - ЕС може да разгледа и варианта за интегриране на БиХ без РС, подобно на кипърския модел. (РТРС, Независне новине - 21/08/05)

Словения ратифицира присъединяването на Албания и Хърватия към НАТО
					10/02/2009
					В понеделник Словения стана 21-вата страна, членка на НАТО, ратифицирала протоколите за присъединяване на Албания и Хърватия към Алианса. Още пет страни трябва са завършат процедурата по ратификация, за да могат двете балкански страни да станат членки на НАТО през април.
					(AП, Ройтерс, СТА, ХИНА, Б92, Макфакс, Албанско външно министерство - 09/02/09)
 
					 
						
"Словения няма основателни причини да се противопоставя ... на присъединяването на Хърватия към НАТО," заяви премиерът Борут Пахор пред парламента преди гласуването. [НАТО]
						В понеделник (9 февруари) Албания и Хърватия се доближиха с една стъпка до пълното си членство в НАТО, след като словенският парламент ратифицира присъединителните протоколи на двете страни с Алианса. 
						Всичките 26 страни, членки на НАТО, трябва да ги ратифицират, преди Албания и Хърватия да могат да влязат в организацията. Тирана и Загреб се надяват, че това ще се случи по време на срещата на върха на Алианса в Страсбург, Франция, и Кел, Германия, в началото на април, когато организацията ще чества своята 60-годишнина. 
						Словения е 21-вата членка на НАТО, завършила процедурите по ратификация. Законът за протокола за присъединяването на Албания спечели единодушната подкрепа на законодателите в 90-местното Национално събрание, долната камара на парламента. Кандидатурата на Хърватия бе одобрена със 75 на 11 гласа. Четирима депутати отсъстваха. Законопроектите изискваха одобрението на мнозинство от две трети, за да бъдат приети. 
						Външните министри на Албания и Хърватия приветстваха решението. Те изразиха увереност, че останалите членки на НАТО – Гърция, Исландия, Люксембург, Холандия и Португалия – ще завършат процеса преди априлската среща. 
						Според политическите наблюдатели одобрението на хърватската кандидатура от словенския парламент е знак на добра воля към съседната страна. Двете държави продължават да имат разногласия по някои въпроси, включително граничен спор, водещ началото си от разпадането на Югославия през 1991 г. 
						В края на октомври заради този спор Словения блокира отварянето на три нови глави от присъединителните преговори на Хърватия с ЕС. Загреб се надява да завърши преговорите си с Брюксел до края на тази година, за да може да се присъедини към Съюза до 2011 г. 
						Словенското правителство иска граничният спор да бъде решен, преди 27-членният блок да приеме Хърватия. Някои официални представители на Любляна дори заплашиха да свикат публичен референдум за кандидатурата на Загреб за членство в ЕС. 
						Социологическо проучване на люблянския всекидневник „Дело” сред 398 словенци показа в понеделник, че 49,7 % от отговорилите биха гласували против членството на Хърватия в ЕС, а 32,7 % биха гласували за нейната кандидатура. Кандидатурата на Загреб за НАТО спечели по-голяма подкрепа, като 46,8 % са били „за”, а 37,5 % „против”. 
						"Словения няма основателни причини да се противопоставя ... на присъединяването на Хърватия към НАТО," заяви словенският премиер Борут Пахор пред парламента преди гласуването в понеделник, призовавайки депутатите да подкрепят ратификацията. „Националните интереси на Словения не са застрашени от дебата за членството на Хърватия в НАТО." 
						Словенската информационна агенция СТА предаде във вторник, че комисия от Националния съвет, горната камара на парламента, смята да поиска достъп до документите за присъединяване на Хърватия към НАТО, за да се увери, че тя е изпълнила всички изисквания.

Нов спор за въздушното пространство повиши напрежението между Гърция и Турция
					06/01/2009
					 
						АТИНА, Гърция -- Местните медии съобщиха в понеделник (5 януари), че Гърция е изпратила две протестни ноти до турския външен министър във връзка с нов спор за въздушната граница в Егейско море. Турция твърди, че гръцки хеликоптери, прелитащи над малкия остров Фармакониси от архипелага Додеканези, са нарушили нейното въздушно пространство в два отделни случая миналата седмица. Турската служба за въздушен контрол към противовъздушната отбрана е предупредила гръцките пилоти, че са навлезли в турския район за информация за полети, и е поискала от тях незабавно да напуснат района. Гърция обаче твърди, че районът над Фармакониси е част от нейното национално въздушно пространство. Гръцкият президент Каролос Папуляс отхвърли обвиненията на Анкара и нарече Турция "капризен съсед". Президентът реши да направи Агатониси, друг малък остров от островната група Додеканези в близост до Фармакониси, една от спирките в своята обиколка из страната по случай празненствата за Богоявление във вторник. (Та Неа - 06/01/09; Експрес, Катимерини - 05/01/09)

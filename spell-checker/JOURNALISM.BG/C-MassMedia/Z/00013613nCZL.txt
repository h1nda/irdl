ЕС засилва натиска си върху Хърватия да арестува Готовина 
					16/02/2005
					 
						ЛОНДОН, Великобритания -- ЕС даде ясно да се разбере на Хърватия, че страната няма да може да започне присъединителни преговори, ако укриващият се генерал Анте Готовина не бъде арестуван и прехвърлен към Трибунала на ООН в Хага до 17 март, съобщи Financial Times в сряда (16 февруари). Франция и Германия, най-силните поддръжници на Хърватия, също се присъединиха към позицията на други правителства по този въпрос. До този момент двете държави избягваха да посочват изрично, че арестуването на Готовина е предусловие за начало на преговорите. 
						Междувременно във вторник главният прокурор на ООН за военни престъпления Карла дел Понте потвърди позицията си, че мрежа от високопоставени хърватски представители помагат на Готовина да се укрие от съда. Дел Понте отново изказа мнение, че администрацията в Загреб има двойнствено отношение към Готовина. Хърватски представители настояват, че правят всичко възможно, за да го открият. (ФТ- 16/02/05; ХИНА, ХРТ - 15/02/05)

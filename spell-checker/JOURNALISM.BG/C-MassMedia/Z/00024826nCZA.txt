Хърватските рибари искат създаване на екологична зона независимо от предупрежденията на ЕС
					11/12/2007
					Еврокомисарят по разширяването Оли Рен предупреди Хърватия да не прилага закона за разделяне на Адриатическо море на зони. "Това може да има отрицателни последици за процеса на преговори," каза той.
					От Наташа Радич за Southeast European Times от Загреб -- 11/12/07
 
					 
						
Някои твърдят, че екологичната зона ще защити хърватските води от прекомерен риболов. [Архив]
						Въпреки предупрежденията на ЕС от миналата седмица в петък (7 декември) хърватските риболовци настояха страната да продължи със създаването на спорната риболовна зона в Адриатическо море. Зоната, която обхваща 57 000 кв. км, ще съхрани запасите в морето, които според хърватските рибари се унищожават от по-големия италиански риболовен флот. 
						Приетият преди години от хърватския парламент закон, предвиждащ установяване на защитена риболовна и екологична зона в Адриатическо море, се очаква да влезе в сила от 1 януари 2008 г. Миналата седмица еврокомисарят по разширяването Оли Рен предупреди Хърватия, че споразумението, което е в разрез със споразуменията с Италия и Словения, ще окаже негативно влияние върху шансовете на Хърватия за присъединяване към Съюза. 
						На своята среща в Брюксел тази седмица външните министри от ЕС отново подчертаха своето безпокойство във връзка със закона. 
						Рен напомни на хърватските лидери, че споразумението е било условие за предоставянето на кандидатски статут на Хърватия. Той нарече спора "много сериозен въпрос, който би имал отрицателни последици върху преговорите за присъединяване към ЕС", ако не бъде решен. 
						Въпреки че законът бе отлаган многократно след приемането му през 2004 г., сега той ще влезе в сила автоматично, тъй като новият парламент -- който предстои да бъде сформиран - няма да заседава до датата на влизането му в сила. Нито един политически орган няма правомощия да се намеси и спре прилагането на закона. 
						Коалицията ХСП-ХСЛП, центристки политически съюз, чиито гласове ще бъдат решаващи, когато бъде сформирано новото правителство, енергично поддържа защитената риболовна и екологична зона. Всяка партия, която реши да сформира правителство с коалицията - тъй като никоя партия не получи мнозинстово - ще трябва да вземе под внимание вижданията на групата по въпроса. 
						Италия и Словения се противопоставят на защитената риболовна зона, тъй като техните кораби няма да могат да експлоатират по-богатата хърватска част на Адриатическо море без специално разрешение. Това би означавало сериозни финансови загуби за техните флотове. 
						Хърватия може да наложи риболовна зона за страни, нечленуващи в ЕС, но тяхното участие в риболовните квоти е незначително.

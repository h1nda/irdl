Ашдаун ще посети Белград 
					05/01/2005
					 
						САРАЕВО, Босна и Херцеговина (БиХ) -- Местни медии съобщават, че Върховният представител Пади Ашдаун ще посети Белград в сряда (5 януари) за разговори с висши представители по проблемите на Република Сръбска (РС) и нуждата от сътрудничество с Трибунала на ООН за военни престъпления. Миналия месец сръбски лидери разкритикуваха остро мерките, наложени от Ашдаун на РС поради отказа й да изпълни международните си задължения. Във вторник МВР на РС съобщи, че сътрудничеството сТрибунала и задържането на лица, заподозрени във военни престъпления, ще бъдат приоритетите на 2005 г. 
						Също във вторник бяха подновени разговорите между политическите партии в РС относно формиране на кабинет на автономната област след наложените от Ашдаун санкции. Споразумение обаче не бе постигнато и някои партии сега поставят условия за своето участие в кабинета, който трябва да бъде съставен до събота. (Дневни аваз, Данас, Независне новине - 05/01/05; Бета, Фена, НТВ Хаят, ПБС БиХ, Pincom.info - 04/01/05)

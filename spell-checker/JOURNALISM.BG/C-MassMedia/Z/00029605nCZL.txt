Хърватия призова ЕС да не се поддава на "изнудването" на Словения
					15/03/2009
					 
						ЗАГРЕБ, Хърватия -- Премиерът Иво Санадер призова ЕС в събота (14 март) да не се поддава на това, което той описа като "изнудване" от страна на Словения, която блокира присъединяването на Загреб към ЕС заради пограничния спор между двете страни. "Ако ЕС позволи на една от своите членки да бъде замесена в изнудването, какъвто е случаят със Словения, то тогава интеграцията на Европа няма бъдеще", заяви Санадер, подчертавайки, че пограничният спор "няма нищо общо с присъединяването на Хърватия към ЕС". Загреб се надява да приключи преговорите за членство до края на тази година и да се присъедини към Съюза през 2010 или 2011 г.
						Други новини - От кабинета на президента Стипе Месич съобщиха в петък, че той отлага държавните посещения в Австралия, Нова Зеландия и Бразилия през пролетта заради свиването на бюджета, наложено от икономическата рецесия. Правителството очаква икономическата дейност да се свие с 2% тази година. (AФП, Синхуа - 14/03/09; AФП, Явно - 13/03/09)

Сръбски войници ще се присъединят към мисиите на ЕС
					06/04/2011
					Решението беше посрещнато с известно несъгласие от опозицията.
					От Игор Йованович за Southeast European Times от Белград – 06/04/11
 
					 
						
Сърбите ще участват в мисии на ЕС. [Ройтерс]
						Неотдавнашно решение на сръбския парламент ще разреши на войници и полицейски служители да участват в мироопазващи мисии, организирани от ЕС. Досега те участваха само в операции, ръководени от ООН. 
						Възможността страната да се присъедини към операции под ръководството на ООН, ЕС и международните сили за сигурност е „важен елемент от политиката на Сърбия, който способства Сърбия да бъде третирана като равноправен партньор в отношенията с ЕС и с държавите, членки на "Партньорство за мир" при опазване на мира и стабилността в света”, заяви министърът на отбраната Драган Шутановац. 
						Шутановац също така заяви, че Сърбия скоро ще подпише споразумение с ЕС относно участието в мироопазващи мисии. 
						Не всички обаче приветстват този ход. Според опозиционните партии това е отклонение от обявената от страната политика на военен неутралитет. 
						Сърбия трябва да участва само в операции на ООН, настояват Демократическата партия на Сърбия и Сръбската радикална партия . 
						Според тях чрез участието си в мисии на ЕС Сърбия всъщност ще участва „тайно” в операции на НАТО и дори може да се окаже част от ЮЛЕКС. 
						Шутановац обаче отхвърли тези твърдения, като отбеляза, че Сърбия ще може да избира в кои операции да бъде включена. 
						В днешното време сигурността не може да се постигне само чрез защита на границите на самата държава, заяви държавният секретар на министерството на отбраната Таня Мишчевич. 
						„Когато става въпрос за новите глобални предизвикателства за сигурността, като например организираната престъпност, терористичната дейност, изменението на климата и екологичните катастрофи, твърде късно е те да бъдат решени, когато достигнат твоя регион или територия. Ето в това е значението на участието в мисии на ЕС”, добави Мишчевич. 
						Белградските анализатори смятат, че участието на Сърбия в мироопазващи мисии е от полза за репутацията на страната. 
						„Приоритетът на външната политика на Сърбия е членството в ЕС. Не можем да се присъединим към ЕС, като следваме наши собствени правила, ето защо трябва да дадем своя принос за колективната сигурност”, каза за SETimes военният анализатор Александър Радич. 
						Ползите за външната политика заслужават средствата, които Сърбия ще трябва да похарчи за участие в мироопазващи мисии, посочва той. 
						Войкан Костич, журналист, пишещ предимно за сръбската армия, е съгласен, че предимствата са много. 
						„С участието си в тези мисии Сърбия ще докаже, че след години конфликти на Балканите тя вече не е страната, която се нуждае от помощ за опазване на мира, а по-скоро държава, която може да допринесе за установяването на световен мир”, каза Костич за SETimes. 
						Участието, посочи той, е свързано с риск, че може да бъдат убити сръбски войници. „Това обаче е риск, който е тясно свързан с професията на войника, и той може да бъде сведен до минимум, ако Сърбия запази решимостта си да не участва в мироналагащи мисии, а само в мироопазващи”, заяви той. 
						Сръбски войници и полицейски служители ще вземат участие в операциите на ЕС в Уганда и Сомалия тази година и ще участват в мисии на ООН в Конго, Либерия, Хаити, Кот д'Ивоар, Ливан, Кипър и Близкия изток. 
						В мироопазващите мисии по света ще участват до 265 войници и 11 полицейски служители. Участието е на строго доброволни начала и могат да кандидатстват само професионални войници.

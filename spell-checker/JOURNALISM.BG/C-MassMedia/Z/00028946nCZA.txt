Обновяването на зоологическата градина в Сараево има за цел привличането на туристи
					12/01/2009
					Зоологическата градина в Сараево е отлична туристическа атракция - място за почивка и отдих или развлечение сред различните животински видове.
					От Юсуф Рамаданович за Southeast European Times от Сараево – 12/01/09
 
					 
						
Зоопаркът очаква да получи средства от градската управа, за да финансира нови площи за маймуните. [Юсуф Рамаданович]
						Зоологическата градина в Сараево, създадена през 1951 г., се простира на площ от 8,5 хектара. Преди конфликта на Балканите в нея можеха да бъдат видени 150 животински вида. Зоопаркът беше опустошен по време на обсадата на Сараево от 1992 до 1994 г. Някои животни умряха от глад, а други станаха жертва на снайперистки или артилерийски огън. Последното животно, мечка, почина през 1992 г. 
						Първите нови животни пристигнаха в зоологическата градина през 1999 г., след като ръководството започна ремонт и разширяване, опитвайки се да привлече посетители. В момента в зоологическата градина живеят около 38 вида животни, в това число маймуни, питони, лами, щрауси, змии - сред които има и боа удушвач - елени и лосове, бизони, различни водоплаващи и други видове птици и една ценна черна мечка. 
						Зоологическата градина получи нов терариум, който е дом на кайман и няколко сухоземни костенурки. В момента се подготвят 1000 квадратни метра, в които ще бъдат настанени пуми, лъвове и сурикати, чието нормално местообитание е в африканските тревисти и храстови савани. Зоопаркът се надява, че градската управа ще финансира нови площи за маймуните. 
						"Стремим се да създадем специални условия за живот за тези животни, подобни на тези в Африка", казва ветеринарният лекар на зоологическата градина Ведад Скапур. 
						"Зоологическата градина в Сараево работи за непрекъснатото подобряване на условията за живот на всички животни, за да изпълни изискванията на Европейската асоциация на зоологическите градини и аквариуми (ЕАЗГА)," казва Скапур. "Това ще насърчи сътрудничеството в областта на образованието и опазването на дивата природа, особено в областта на околната среда." 
						Неотдавна зоологическата градина поднови сътрудничеството си с много по-голямата зоологическа градина в Белград. Сега тя очаква да получи дарение от животни от Белград. Преди 90-те години на ХХ век много от животните в Сараево идваха от сръбския зоопарк. Като част от това регионално сътрудничество зоологическата градина в Сараево дари четири вида на зоопарка в Баня Лука - лама, шотландско говедо, петнист елен и камерунски кози. 
						Зоологическата градина е най-голямата и най-добре развитата в БиХ. Тя привлича 350 000 посетители годишно. "Тук наистина е много хубаво. Децата могат да разглеждат животните и да научават нови неща за тях. Най-интересни за мен бяха костенурките и змиите в терариума. Синът ми хареса маймуните и черната мечка", казва Емина, майка на двегодишно дете. 
						Освен частта за животните зоологическата градина предлага и площи за отдих - цветни лехи, зони за разходка, езера с птици и детски кът с електрически влакчета и колички, пързалки, люлки и въртележки. 
						Повечето от посетителите на зоологическата градина са деца, което дава надежда, че тя може отново да се превърне в предпочитано място за прекарване на уикендите както за децата, така и за възрастните.

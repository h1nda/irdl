Официален представител се стреми да гарантира свободата на медиите в Косово
14/07/2004
Предупреждавайки за потенциална заплаха за свободата на словото временният комисар на Косово по медиите призова за изработване на насоки, които ще регулират достъпа на властите до журналистически материали.
(AП, РСЕ/РС - 13/07/04; OССЕ - 12/07/04)
 
 
Шефът на мисията на ОССЕ в Косово Паскал Фиеши (вляво) открива нова мултиетническа телевизионна станция ТВ Херц в понеделник (12 юли). [ОССЕ]
Временният комисар на Косово по медиите призова към изработване на ясни насоки, които да регулират достъпа на властите до журналистически материали, посочвайки, че мерките са необходими за неутрализиране на потенциална заплаха срещу свободата на словото в провинцията.
Изглежда се засилва тенденцията, при която полицията и прокуратурата изискват от телевизионните станции видеоматериали за събития като доказателства при криминални разследвания," цитира АП думите на Роберт Джилет по време на пресконференция в Прищина във вторник (13 юли).
Според него най-малко шест телевизионни станции са докладвали за инциденти, при които полицаи и прокурори изземват ленти и упражняват натиск върху телевизиите да им бъдат предадени материали, събрани от журналисти. Имало е случаи, при които журналисти биват призовани на разпит без съдебна заповед.
Един от случаите, на които той се позова, датира от юни, когато прокурор е поискал от косовския телевизионен канал "Коха Вижън" да предаде всички записи, касаещи етническите сблъсъци през март. Каналът е отказал да направи това.
"Ужасяващо е полицията да ти тропа на вратата, да размахва парче хартия и да ти изисква новинарски материали," каза Джилет. "Това не се случва на други места в установените европейски демокрации."
Предупреждавайки за възможен " вледеняващ" ефект на такива действия, Джилет посочи, че те биха могли да разубедят гражданите да сътрудничат с журналисти, които на свой ред биха са се превърнали във вероятни мишени на нападения от страна на онези, които се стремят да предотвратят заснемането на събития като тези от средата на март. Подобни развития биха подкопали "свободата на медиите - а оттам и свободата на словото - в Косово", изтъкна Джилет.
"Не бих казал, че тук свободата на словото е в криза, но това е една начална заплаха, потенциална заплаха . бихме желали да я предотвратим, преди нещата да се влошат," допълни той.
По професия журналист, американецът Джилет е начело на назначена от ООН комисия, натоварена с лицензирането на ефирните медии и прилагане на принципите на свобода на волеизявлението и словото. Комисията е част от мисията на ОССЕ в Косово, която ръководи усилията за прилагане на мандата на ЮНМИК в сферата на демократизацията и изграждането на институциите.
Изявлението на Джилет дойде ден след като шефът на мисията на ОССЕ Паскал Фиеши, който е и заместник- ръководител на ЮНМИК по изграждането на институциите, откри ТВ Херц, първият частен многоетнически телевизионен канал в Косово. В него косовски сърби и албанци работят в съвместен редакционен екип.
"Трагичните събития от март показаха отново, че липсата на комуникация и неспособността да разговаряш с другия водят до пристрастно отразяване на събития, което създава истерия и влошава положението," посочи Фиеши. "Обективното и безпристрастно отразяване, а не умишлената дезинформация може да помогне за избягване на напрежението. "

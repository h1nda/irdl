Дебат в Сърбия призовава за Световен конгрес на бошнаците
					06/01/2012
					Много хора твърдят, че изявлението на главния сръбски мюфтия Муамер Зукорлич, че ще бъде създадена световна организация на бошнаците, която ще търси представителство в ООН, е неоснователно и представлява предизборен трик. Други не са съгласни с това и подкрепят идеята за обединение на бошнаците.
					От Ивана Йованович за Southeast European Times от Белград -- 06/01/12 
 
					 
						
Главният мюфтия Муамер Зукорлич твърди, че бошнаците заслужават място в ООН. [АФП]
						Различните реакции в Сърбия продължават, след като главният мюфтия на ислямската общност в страната Муамер Зукорлич обяви, че обединена световна организация - Световен конгрес на бошнаците (СКБ) - ще се стреми към обединение на всички бошнаци и към членство в ООН. 
						"В близките месеци ще бъде създаден Световен конгрес на бошнаците, организация, която ще обединява бошнаците по целия свят и която ще... се стреми към представителство в ООН на базата на модела на Световния еврейски конгрес", заяви Зукорлич. 
						Той твърди, че еврейският народ е получил мястото си в ООН, защото е претърпял холокоста; колкото до бошнаците, които са претърпели геноцид, те също са си спечелили правото на място в световната организация. 
						В опит да вмъкне изявлението в контекст председателят на Бошнашкия национален съвет Самир Тандир каза за SETimes: "Предвид факта, че държава [на бошнаците] не съществува и че бошнаците са коренното население в областта Санджак в Сърбия и в Черна гора, но търпи дискриминация и е застрашено, и предвид факта, че Босна и Херцеговина е неспособна да му помогне, има нужда от допълнителни защитни механизми. Един от тях е въпросният Световен конгрес на бошнаците." 
						Тандир добави, че целта е благородна и не е заплаха за другите, но за да се постигне, се очаква подкрепа от приятели от международната общност, като се разчита на препоръките, опита и световното признаване на Зукорлич и на върховния религиозен лидер на бошнаците в Сараево, реис улема Мустафа Черич. 
						Много хора обаче се питат дали религиозна общност може да получи място в ООН. Според Хартата на блока членството е отворено за всички мирни държави, които приемат задълженията и могат и искат да ги изпълняват. 
						"ООН приема политически формирования - държави, правителства - но не дава членство на религиозни общности. Израел е член на ООН, но еврейските религиозни общности в Сърбия, Албания и Франция не са. Нито една арабска общност от арабските страни, членки на ООН, няма членство", заяви за SETimes специалистът по социология на религиите проф. Мирко Джорджевич. 
						Джорджевич обясни, че това е политическа инициатива, която цели автономията на Санджак, реалната цел на Зукорлич. 
						Белградският мюфтия Мухамед Юсуфспахич обаче, често смятан за политически опонент и конкурент на Зукорлич, опроверга твърдението, посочвайки тънката линия между религия и националност. 
						"Разбирам и приемам тази борба по националния въпрос. Това обаче не е проблем на ислямската общност като институция или на други хора, които са мюсюлмани. За да се реализира по-добре идеята обаче, тя трябва да бъде подкрепена от религиозните лидери на бошнаците, но да не се пропагандира от тях", заяви Юсуфспахич за SETimes. 
						Той добави, че идеята за обединение е основна нужда на всеки народ, заплашван от съседите си. 
						Джорджевич обаче твърди, че опитът за автономия на Санджак не може да бъде започнат единствено от дадена националност или вероизповедание, живеещи там, тъй като има и други. 
						"Настояването на Зукорлич може да има големи политически последствия, защото ще дестабилизира Санджак, а също и региона", обясни той. 
						Притеснени от опасността, повечето представители на официалните сръбски власти внимаваха да не правят изявления или да заемат позиция. 
						Министърът на труда и социалната политика Расим Ляич обаче се подигра с идеята. 
						"Най-добре ще бъде да поискат [Зукорлич] да стане генерален секретар на ООН. Това е равносилно на предложението му", заяви Ляич. 
						Някои експерти казват, че сравнението със Световния еврейски конгрес е неподходящо, защото той е една от многото организации в ООН, които като НПО не могат да влияят върху решенията на ООН. Световният еврейски конгрес също няма да приеме охотно сравнението. 
						Експертите обаче твърдят също и че инициативата е подпомогната индиректно от факта, че западните сили искат да покажат, че са положително настроени спрямо мюсюлманите. 
						Някои бошнаци казват, че Зукорлич и Черич нямат право или легитимност да говорят, тъй като не са лидери на всички бошнаци. 
						"Това е единствено предизборна кампания. ...Много малко бошнаци ги уважават, да не говорим за [оскъдната] дипломатическа подкрепа, която имат", заяви Аида Чорович, председател на НПО "Урбан".

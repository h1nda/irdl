Облекчаването на визовия режим и свободната търговия са в дневния ред на ЕК за Западните Балкани
					11/04/2006
					Брюксел продължава с мерките, целящи въвеждане в действие на решенията от срещата на върха в Солун, и демонстрира ангажимента на ЕС към страните от Югоизточна Европа, включително Западните Балкани.
					От Зоран Николовски за Southeast European Times от Скопие – 11/04/06
 
					 
						
Планът на ЕК предвижда гражданите на Югоизточна Европа да могат да прекосяват границите без визи. [Архив]
						В края на март Македония стана първата страна от Западните Балкани, която започна преговори с Европейската комисия за облекчаване на визовите изисквания. На 28 и 29 март бяха проведени двудневни преговори, които поставиха основите на инициатива, която според Брюксел в крайна сметка ще обхване целия регион 
						Облекчаването на визовия режим бе една от предложените мерки в януарското комюнике на ЕК "Западните Балкани по пътя към ЕС: укрепване на стабилността и повишаване на просперитета". В него са изложени редица мерки, целящи да помогнат на страните кандидатки за членство и страните с потенциален статут на кандидатки да се придвижат по-напред по пътя към членство в блока. 
						Други мерки, очертани в документа, включват осигуряване на повече стипендии за студенти и предоставяне на постоянна помощ на малки предприятия чрез неотдавна основания Европейски фонд за Югоизточна Европа, за който са отделени 60 млн. евро за 2006 г. 
						Освен това тази година ще започне дейността си регионално висше училище по публична администрация. Планирането на срещи, посветени на училището, вече е започнало във всяка от страните бенефициенти в региона, а първата среща на регионално ниво трябва да се състои през май. 
						От всички предложения на ЕК обаче това, което предизвика най-много дискусии, е призивът й за регионално споразумение за свободна търговия. Медиите на Балканите, подкрепени от различни политици, посрещнаха идеята с подозрение, определяйки я като опит за възстановяване на бивша Югославия минус Словения, но плюс Албания. Съмненията се разсеяха, след като представителите на ЕК обявиха, че нямат предвид подобно нещо и подчертаха ползите от либерализирането на търговията. 
						На 6 април премиерите на осем страни -- Албания, Босна и Херцеговина, България, Хърватия, Македония, Молдова, Румъния и Сърбия и Черна гора -- се срещнаха в Букурещ и одобриха създаването на единна зона за свободна търговия чрез разширяване на съществуващото Централноевропейско споразумение за свободна търговия (ЦЕФТА). 
						ЦЕФТА понастоящем вкючва България, Хърватия, Македония и Румъния. България и Румъния обаче ще напуснат организацията, след като станат членки на ЕС. 
						ЕК предложи и установяването на местен граничен пропускателен режим по външните граници със страните членки на ЕС. Съгласно този режим би било възможно жителите на граничните райони -- в т. ч. по протежение на границите между ЕС и страните от Западните Балкани -- да получат правото да преминават границите с местен граничен пропуск и без виза.

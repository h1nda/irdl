Горските пожари в Турция: завръщащ се проблем 
					29/09/2009
					Пожари продължават да опустошават горски райони в Турция въпреки правителствените мерки. 
					От Есра Ердуран за Southeast European Times от Анкара -- 29/09/09
 
					 
						
Турция засили мерките за борба с горските пожари, но проблемът остава сериозен. [Есра Ердуран/SETimes]
						Пожарите са заплаха номер едно за горските райони в Турция, като основна вина за тях носи небрежността на хората. Над седем милиона души живеят във или около горски райони, което прави защитата на горите в Турция по-трудна отколкото в която и да било друга страна. 
						Според доклад на Европейската комисия над 2 135 горски пожара са възникнали в Турция миналата година. Общо над 29 700 хектара земя са опустошени от пожари, а от тях 23 577 хектара са гори. 
						Правителството предприема мерки. То организира кампании за информиране на обществеността и се опита да разработи системи за ранно предупреждение, както и методи за бързо потушаване. 
						Като превантивна мярка са изградени над 700 наблюдателни кули за откриване на пожари и са създадени екипи за наблюдение на горите 24 часа в денонощието. Построени са противопожарни резервоари и изкуствени водоеми в районите, където водоснабдяването е недостатъчно. 
						От 2007 г. турската Генерална дирекция по горите осъществява контрол върху разполагането на всички булдозери, пожарни коли, хеликоптери и самолети с помощта на система за следене на МПС. 
						Генералната дирекция по горите, която е към министерството на околната среда и горите, заяви, че макар и Турция да страда от огромни загуби от горските пожари и е една от най-засегнатите сред европейските страни, тя също така е постигнала успех в мерките за предотвратяването им. 
						"По статистически данни от последните пет години Турция е и на първо място в борбата с горските пожари," заяви пресслужбата на дирекцията. 
						Съюзът на горските кооперативи (ОР-КООП) е НПО, представляваща горските работници и жителите на горските села. Според неговия президент Джафер Юксел селяните за длъжни да дават своя дял в борбата с това бедствие. 
						"Не трябва да забравяме какво означават горите за онези, които живеят в тях или в техните околности; горите са техните домове, тяхно единствено наследство и единствен поминък," каза Юксел. "Държавата не компенсира техните щети и не предоставя помощи на тези селяни, когато родните им земи изгорят," добави той. 
						Компенсирайки отчасти недостига на държавна помощ, ОР-КООП заплаща по около 1 700 евро на онези, които са загубили домовете си в горските пожари. 
						Според Юксел някои използват разрухата за собствена изгода за сметка на селяните и техния начин на живот. 
						"Виждали сме злощастни примери за това как държавата разрешава строежи върху обезлесените земи, вместо да ги възстановява. Бившите гори се превръщат в туристически центрове, а селяните със сигурност не са истинските собственици на тази земя и не печелят от приходите от подобни туристически съоръжения," каза той. 
						По данни на Държавния статистически институт населението на Турция се е удвоило в сравнение с 1970 г., но населението на горските села е намаляло с 11 %. 
						Горските пожари опустошават най-вече Анталия и околния крайбрежен район, който е високо ценена туристическа зона.

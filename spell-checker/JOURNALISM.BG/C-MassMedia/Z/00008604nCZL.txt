Белградското летище: Портата на Сърбия
07/10/2003
Продължаващата реконструкция на белградското летище цели превръщането на сръбската столица в регионален транспортен център.
От Душан Кошанович за Southeast European Times в Белград - 07/10/03
 
 
Белградското летище бе построено преди 27 години и по-голямата част от сградите и съоръженията са остарели. В рамките на проекта " Порта на Сърбия" обаче то ще се трансформира в регионално средище на въздушния транспорт. В периода до 2007 година летището ще привлече инвестиции на стойност между 500 и 700 млн. евро както под формата на кредити, така и чрез бизнес операциите на самото летище.
Според сръбския министър на транспорта Мария Расета Вукосавлевич Белград има изгодно стратегическо положение като пресечна точка на два международни коридора, което позволява комбинирането на практически всички видове транспорт.
Реконструкцията, насочена към увеличаване на капацитета при кацане и излитане, предполага не само по-голямо пространство, но и преструктуриране на операциите, съпътствано от въвеждане на най-модерна техника за гарантиране на сигурността. Полицията и летищната охрана вече започнаха обучение по прилагане на специални мерки за сигурност, необходими за осъществяване на въздушен трафик по маршрута Белград-Ню Йорк. За пръв път от 11 години Сърбия-Черна Гора ще предложи редовен полет до САЩ.
Полетите до Ню Йорк, реализирани съвместно между JAT и Узбекистан Еър, ще се провеждат два пъти седмично. Въпреки някои първоначални затруднения във връзка с документацията на пътуващи да САЩ пасажери, полетите се очаква да започнат скоро. Следователи от американската Агенция по сигурността на транспорта вече са пристигнали в страната.
Разширението на летището открива много възможности за съпътстващи дейности. Вече е в ход проектът за изграждане на луксозен хотел за настаняване на пасажери и за провеждане на делови конференции. Бъдещата железница ще е предназначена не само за свързване на летището с центъра на града, но и за транспортиране на стоки от планирания карго център. Предпроектното проучване, провеждано от Американската агенция за реконструкция и развитие, все още не е дало окончателно становище къде трябва да се разположат хотелът и карго центърът, но околностите на летището предлагат площ от 85 акра (около 340,000 кв.м.) за тази цел. Работата по изграждане на международния терминал се предвижда да приключи до май 2004 година.
Предвид ускорения ход на изграждането на летището, въпросът с неговото наименование придобива актуалност. Някои предлагат то да носи името на убития сръбски премиер Зоран Джинджич. Те смятат, че както международното летище в Ню Йорк почете паметта на президента Джон Ф. Кенеди, така и най-подходящото название за "Портата на Сърбия" би било името на премиера, направил толкова много за отваряне на Сърбия към света.

Комисията за преструктуриране на полицията на БиХ ще излезе с препоръки до 31 декември 
					
				
					17/08/2004
				
				
						Понастоящем престъпниците в БиХ са вероятно по-добре организирани от разпокъсаните полицейски сили в страната. Промяната на това положение е задача на 12-членната Комисия за преструктуриране на полицията, създадена от Върховния представител Пади Ашдаун.
					
				
						От Бет Кампшрор за Southeast European Times в Сараево - 17/08/04
 
					
				 
					
Новата комисия за преструктуриране на полицията в БиХ, създадена от Върховния представител Пади Ашдаун, проведе заседание през юли. [EUPM] 
					
							Първата стъпка в трансформацията на разпокъсаната полицейска система в Босна и Херцеговина (БиХ) бе направена през юли, когато комисията по преструктурирането, създадена от Върховния представител Пади Ашдаун, проведе първото си заседание. Понастоящем полицейската система на БиХ се състои от над десетина йерархически нива, като в резултат на това престъпниците са често пъти по-добре организирани от полицията. 
						
					
							“Тази реформа и реформите, направени до този момент в съдебната система, трябва да има напълно синергична взаимовръзка,” заяви министърът на сигурността на БиХ Бариша Чолак, който е член на комисията. 
						
					
							Властите все още не са изяснили дали преструктурирането ще означава създаване на общодържавни полицейски сили или по-скоро ще бъде нещо подобно на извършеното в хода на военната реформа – запазване на етноцентрични военни подразделения, но под единно командване. 
						
					
							Чолак обаче заяви пред местните медии, че новата държавна Агенция за информация и защита – която бе открита на 14 юли и замислена като босненски еквивалент на ФБР - няма непременно да открие пътя към създаване на общодържавни полицейски сили. 
						
					
							Дванадсетчленната комисия разполага със срок до 31 декември да докладва през Министерския съвет и пред Ашдаун по финансовите, оперативни и законодателни пречки пред създаване на единна структура. 
						
					
							Изпълнението на тази задачи не би следвало да затрудни комисията, тъй като проблемите в полицията на БиХ са безброй. В края на конфликта от 1992-1995 г. полицията е наброявала около 40 000 души и е представлявала необучена многонационална сила, която е служела на политически господари. ООН се намеси за да осъществи най-голямата мисия за реформиране на полицията след войната и за да създаде по-малки, по-обучени, професионални и многоетнически сили. 
						
					
							Структурните проблеми обаче остават, включитлно твърде големия личен състав, прекаленият брой йерархически нива, липсата на средства или отказът от сътрудничество между полицейските сили в отделните части на страната, особено между двете автономни области - Република Сръбска (РС) и мюсюлманско-хърватската федерация – съставляващи следвоенна БиХ. 
						
					
							Престъпници от всякакъв калибър се възползваха добре от такова раздробяване. Организираната престъпност и контрабандата процъфтяват, макар че БиХ като цяло е безопасна страна независимо от ужасяващата й военновременна репутация. Предполагаемите военнопрестъпници се радват на безнаказаност, особено в РС. Полицията не е арестувала нито един обвинен от Трибунала на ООН за военни престъпления в Хага – провал, който костваше на БиХ поканата за присъединяване към програмата на НАТО “Партньорство за мир”. По време на двудневната си среща на върха Алиансът отбеляза, че БиХ не е изпълнила някои от изискванията за членство, включително арестуването и предаването на лица, обвинени във военни престъпления. 
						
					
							Ашдаун реагира бързо на решението на НАТО, отстранявайки от длъжност 60 босненско-сръбски официални представители на 30 юни. Скоро след това той обяви планове за създаване на комисия за преструктуриране на полицията, натоварена да предложи единна и ефективна полицейска структура за цялата страна. 
						
					
							Очаква се реформите да влязат в сила до края на 2005 г. 
						
					
							Комисарят на ЕС по външните отношения Крис Патън отбеляза, че преструктурирането е “изключително чувствителен” проблем. 
						
					
							“Колкото повече мисля за това, толкова по-трудна изглежда задачата,” каза той в началото на заседанието от юли. “Върховенството на закона е важно обаче не само за да могат хората да вършат спокойно ежедневните си дела, но и защото трябва да създадем процъфтяваща икономика в тази страна.”

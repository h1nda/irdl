Търси се чужд партньор, за да се спаси едниствената нефтена рафинерия в БиХ
					10/11/2005
					Обременена с данъци и изправена пред силна конкуренция, единствената нефтена рафинерия в Босна и Херцеговина преработва през последните няколко години суров нефт на нередовни интервали от време. Ново усилие за спасяването й зависи от намирането на фирма, проявяваща интерес към партньорство.
					От Влатко Вукотич за Southeast European Times от Сараево – 10/11/05
 
					 
						
От години насам нефтената рафинерия в Босански брод преработва суров нефт само от време на време. [Архив]
						Нефтената рафинерия в Босански брод, на границата на Босна и Херцеговина с Хърватия, не е преработвала суров нефт от месеци. Недостатъчните средства и задълженията, надхвърлящи 100 млн. евро, влияят на работата на предприятието с преобладаващо държавно участие. Рафинерията има мощности за преработка на 1,5 милиона тона суров петрол годишно, но се бори да намери своя ниша в пренаселената и все по-конкурентна пазарна среда. 
						В стремеж да предотврати пълното й рухване правителството на Република Сръбска (РС) реши да образува консорциум с частна фирма. Всяка фирма, която е декларирала приходи от над 350 млн. долара през последните две фискални години, е поканена да подаде офертата си до края на м. ноември. Новият партньор ще получи 50 % участие, с възможност впоследствие да получи мажоритарен дял. 
						Досега не са представени оферти. Все пак десет фирми -- предимно нефтени компании от Великобритания, Австрия, Румъния и Сърбия -- проявиха интерес. Сред тях е британската фирма "Витол", която през последните две години имаше изключителното право да преработва суров петрол за собстени нужди в нефтената рафинерия "Босански брод". 
						Властите в РС обаче твърдят, че досегашният им опит с "Витол" не е добър. Те се оплакват, че рафинерията е била затворена след много кратък анагажимент през лятото, в резултат на което около 1400 работници са били оставени в неопределено положение. Оттогава насам властите са в преговори с работниците за възнаграждения за минали периоди и искания за дългосрочно решение. 
						Местни анализатори казват, че "Босански брод" е доведена до фалит от намиращите се в близост конкуренти и по-специално от хърватската компания ИНА, собственост на унгарската "Моул". Сега ИНА е най-големият вносител на горива в БиХ и покрива половината от вътрешния пазар на петролни продукти в момента. 
						През последните пет години домашното производство постоянно спада, докато зависимостта на БиХ от внос се увеличава. Тъй като съседна Сърбия също разполага с голяма рафинерия, играчите на балканския пазар просто са твърде много.

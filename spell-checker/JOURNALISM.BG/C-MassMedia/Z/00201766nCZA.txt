Турция и Иран влязоха в спор заради Сирия
					17/08/2011
					В съперничеството си за влияние Иран и Турция може да влошат отношенията си заради Сирия.
					От Арън Стайн за Southeast European Times от Истанбул – 17/08/11
 
					 
						
Турският външен министър Ахмет Давутоглу и иранският президент Махмуд Ахмадинеджад се срещнаха миналия месец в Техеран. [Ройтерс]
						Докато между Сирия и Турция назрява конфликт заради бруталните репресии на режима на Асад, различните позиции на Иран и Турция може да доведат до проблеми в турско-иранските отношения. 
						Задвижвани от взаимния интерес за потушаване на кюрдският национализъм и от нарастващата взаимна енергийна зависимост, отношенията между Турция и Иран получиха нов тласък в началото на хилядолетието. Дипломатическото сближаване до голяма степен съвпадна с избирането на управляващата ПСР и приемането на външна политика на „нулеви проблеми”. 
						„Отношенията между двете страни се подобряват доста бързо в областта на икономическото и политическото сътрудничество. Двете държави имат редица общи интереси в Близкия изток, които ги сближават. Въпреки това ситуацията в Сирия има потенциала да създаде голямо напрежение”, каза за SETimes Алиреза Надер, международен политически анализатор от „РАНД Корпорейшън”. 
						Иранските и турските интереси по отношение на стабилността в Сирия се сближиха в края на 90-те години на 20 в., макар и поради твърде различни причини. Водещ фактор за турско-сирийския съюз беше желанието на Анкара да се пребори с ПКК, както и да разшири икономическото присъствие на Турция в Близкия изток. 
						За Иран Сирия отдавна е входна точка към израело-палестинския конфликт и други тлеещи конфликти в Близкия изток. 
						 Според Надер „Иран е силно зависим от режима на Башар Асад заради стремежа си към влияние в Близкия изток, особено в Източното Средиземноморие и Ливан”. „Иран няма други големи съюзници, освен Сирия. Ако режимът падне, това може да отслаби влиянието на Иран.” 
						 Елиът Хентов, експерт по турско-ирански отношения, е съгласен. Той заяви за SETimes, че ако сирийският режим падне, "всички инструменти на Иран за намеса в арабско-израелския конфликт ще бъдат загубени. Това ще засили регионалната изолация на Иран.” 
						Най-добрият сценарий за Иран е, ако „Асад може някак си да се задържи на власт и да остане отслабен съюзник.” 
						Турция, от друга страна, „застрахова своите залози”, казва Надер. „Тя продължава да поддържа връзки с режима на Асад, като същевременно се съюзява с опозицията и осъжда репресиите.” 
						Въпреки това след месеци на контакти на всички правителствени нива търпението на Турция започва да се изчерпва. Министърът на външните работи Ахмет Давутоглу заяви на 16 август, без да конкретизира заплахата си, че ако операциите срещу цивилни граждани не спрат незабавно, със сирийския режим няма да има за какво да се разговаря. 
						Иран направи някои нерешителни стъпки, за да се подготви за Сирия след режима на Асад. Според иранската „Прес ТВ" Алаедин Боруджерди, председател на парламентарната комисия по национална сигурност и външна политика на Иран, е заявил пред репортери, че „Иран подкрепя усилията на мюсюлманския свят и страните от региона да се сложи край на кризата в Сирия”. 
						Въпреки това той се въздържа от преки критики срещу Асад, като вместо това предпочете да обвини САЩ и Израел, че разпалват протестите и подкрепят протестиращите. 
						Докато за Иран се смята, че подпомага опитите на режима на Асад да репресира протестиращите, Турция работи в тясно сътрудничество със САЩ и Европа, за да отправи единно послание, призоваващо Асад да направи реформи и да сложи край на насилието. 
						 В същото интервю Боруджерди отправи забележка към Турция за възприетия „заплашителен тон”, като призова Анкара да възприеме „по-внимателна” позиция по отношение на Сирия. Той също така остро критикува Турция за спирането на предполагаемата подкрепа за Иран, Сирия и "Хизбула". 
						Според Хентов постепенното засилване на антитурската риторика е „нещо повече от неравност по пътя и показва по-дълбоки проблеми”. 
						„Турция и Иран не са жестоки съперници, а конкуренти” в Близкия изток, казва Надер. „[Това] не означава, че конкуренцията ще се превърне в пряко съперничество, но може да доведе до сериозно напрежение, особено ако режимът на Асад бъде свален и Иран сметне, че Турция е предизвикала неговото падане.”

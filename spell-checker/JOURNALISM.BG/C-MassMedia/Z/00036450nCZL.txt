ДПК обвинява Хисени, че блокира признаването на Косово
					22/10/2010
					 
						ПРИЩИНА, Koсово -- Управляващата Демократическа партия на Косово (ДПК) обвини бившия коалиционен партньор и външен министър Скендер Хисени, че блокира международното признаване на Косово. Заместник-председателят на ДПК и вътрешен министър Байрам Реджепи заяви в четвъртък (21 октомври), че напускайки поста си, Хисени е блокирал признаването от 15 страни. Неговата партия, младшият коалиционен партньор Демократическа лига на Косово (ДЛК) реши да напусне кабинета на 16 октомври почти след четири години съвместно управление. Тази стъпка може да доведе до предсрочни избори през декември въпреки факта, че предсрочни избори вече бяха насрочени за февруари 2011 г. Реджепи заяви, че признаването е било обещано, но не е имало време да стане факт. Премиерът Хашим Тачи обеща признаване от 100 страни скоро след като Косово обяви независимост през февруари 2008 г. Досега 70 страни са признали Косово. (Koхавижън, Kлан Косова, РТК - 21/10/10)

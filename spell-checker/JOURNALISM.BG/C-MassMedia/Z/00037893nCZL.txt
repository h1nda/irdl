Румънският политик Понта призова депутата от ЕП Северин да се оттегли заради скандал 
					23/03/2011
					 
						БУКУРЕЩ, Румъния -- Лидерът на Социалдемократическата партия (СДП) Виктор Понта призова във вторник (22 март) своя съпартиец Адриан Северин да подаде оставка, след като последният бе замесен в скандал с подкупи. Северин и други двама депутати в Европейския парламент (ЕП) - Зоран Талер от Словения и Ернст Щрасер от Австрия - бяха разобличени от репортери на британския всекидневник „Сънди Таймс”, които са се представяли за лобисти. Според твърденията тримата са се съгласили да приемат хиляди евро в замяна на внасянето на предложения за различни промени в законодателството на ЕС. Талер и Щрасер подадоха оставка, а Северин заяви, че ще се оттегли от групата на социалистите, но ще остане в ЕП. Понта заяви във вторник, че Северин ще бъде уволнен, ако не подаде оставка както от партийния си пост, така и от ЕП. (Гъндул, Евениментул Зилеи, Адевърул, Реалитатя, Котидианул - 22/03/11)

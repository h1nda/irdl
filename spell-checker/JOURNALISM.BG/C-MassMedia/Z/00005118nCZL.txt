Върховният съвет по отбраната на РС оповестява заключенията от предварителното разследване
18/11/2002
 
БАНЯ ЛУКА, Босна и Херцеговина (БиХ) -- Върховният съвет по отбраната на Република Сръбска (РС) заключи от предварителните данни, че авиационният институт Орао е нарушил оръжейното ембарго на ООН срещу Ирак. Разкритията също предполагат, че няколко офицери от Генералния щаб на РС са взели решенията за извършване на сделки с крайни получатели в Ирак. Окончателният доклад ще бъде изпратен по-късно тази седмица до президентството на БиХ и международните организации в БиХ. Следователите от Министерството на отбраната на Федерация Босна и Херцеговина (ФБиХ), които разследваха девет компании във ФБиХ, не са открили нарушения. (Източници на СВП - 18/11/02, Ослобождение, Вечерни лист, ФЕНА, Независне новине - 16/11/02)

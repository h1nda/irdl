ЕК подчерта, че подписването на ССА през юни до голяма степен зависи от провеждането на реформата в полицията на БиХ
					16/01/2007
					 
						САРАЕВО, Босна и Херцеговина (БиХ) -- БиХ все още има шанс да подпише Споразумение за стабилизация и асоцииране (ССА) с ЕС през юни, ако новото правителство бързо поеме властта и бъде реализирано споразумението за реформа в полицията, каза ръководителят на отдела за БиХ в Генерална дирекция "Разширяване" на Европейската комисия, Дирк Ланге. В интервю от вторник (16 януари) за "Дневни Аваз" той отбеляза, че след финализирането на техническите преговори по ССА в края на миналата година ЕК е решила да отложи официалното приключване на преговорните процедури, докато БиХ не изпълни всички изисквания за реформи. "В момента чакаме сигнал от БиХ за споразумение по реформата в полицията," каза той. 
						Оттеглящият се от поста главен заместник на върховния представител Лорънс Бътлър подкрепи думите на Ланге. В изявление от вторник той добави, че ако полицията не се реформира, ще бъде удължен мандатът на Службата на върховния представител в БиХ. Що се отнася до сътрудничеството с Трибунала на ООН за военни престъпления, Бътлър каза, че не е впечатлен от усилията на полицията на Република Сръбска. (Дневни Аваз, Независне Новине - 16/01/07)

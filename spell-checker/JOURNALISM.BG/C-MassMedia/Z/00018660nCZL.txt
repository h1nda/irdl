СНСД прави ново предложение за процеса на конституционна реформа в БиХ
					22/05/2006
					 
						БАНЯ ЛУКА, Босна и Херцеговина (БиХ) -- Управляващата партия в Република Сръбска, Съюзът на независимите социалдемократи (СНСД), предложи в петък (19 май) проектомодел за процеса на конституционна реформа в БиХ. Според висшия функционер на СНСД Никола Спирич партията предлага преговорите да бъдат възобновени след общите избори през октомври и сформирането на нови законодателни и изпълнителни комисии на държавно и областно ниво. СНСД също така смята, че с въпроса трябва да се заеме специална комисия на парламента на БиХ, в която да има представители на всички парламентарни партии, както и международен член без право на глас. 
						Председателят на Председателството на БиХ Сюлейман Тихич, лидер на основната босненска Партия за демократично действие, окачестви идеята като добра, но преждевременна. Той заяви, че парламентът на БиХ трябва първо да приеме промени, насочени към модернизиране на институциите в БиХ. 
						Други новини -- Харис Силайджич, основател и бивш лидер на босненската Партия за БиХ (ПБиХ), се завърна начело на ПБиХ в събота, когато отново бе единодушно избран на лидерския пост. Той бе единственият кандидат. След гласуването Силайджич каза, че ПБиХ ще участва в преговорите за конституционната реформа, ако те премахнат границите между автономните области в страната. (Независне Новине, Дневни Аваз - 21/05/06; Независне Новине, ПБС БиХ - 20/05/06)

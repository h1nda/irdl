БиХ се опитва за четвърти път да разследва изчезнали помощи
					17/04/2012
					Назначена бе парламентарна комисия, която да разследва даренията, предназначени за следвоенна реконструкция. 
					От Анес Алич за Southeast European Times от Сараево -- 17/04/12
 
					 
						
Предварителен доклад на по-ранна парламентарна комисия изиска разследване на широко разпространените злоупотреби с международни дарения. [Ройтерс]
						След 15 години дарения във фонда за следвоенна реконструкция на Босна и Херцеговина (БиХ) продължава да бъде неясно точно колко пари е получила страната от различни донори, нито как са похарчени тези пари, което предизвика създаването на четвърта поредна парламентарна комисия, която да даде отговори на тези въпроси. 
						На комисията ще бъде възложено да разследва използването на даренията от чужбина, кредитите и бюджетните средства, предназначени за реконструкция. Комисията ще препоръча също какви бъдещи мерки трябва да бъдат предприети след разследването за идентифициране и подвеждане под отговорност на замесените в злоупотреби със средствата. 
						Три предишни комисии не успяха да приключат работата си, главно поради пречки от политиците. Една от комисиите публикува през 2010 г. предварителен доклад, че страната е получила 3,8 милиарда евро от дарения от чужди страни и организации, но само 1,7 милиарда евро са били документирани. Около 300 НПО, които са били получатели на тези помощи, вече не съществуват. Парламентът така и не е обсъдил констатациите на този доклад, нито го е направил обществено достояние. 
						Настоящата комисия бе сформирана първоначално през 2010 г., но назначаването на членовете й замря, докато политическите лидери се пазаряха около сформирането на новите държавни институции след общите избори през октомври 2010 г. Обичайно комисията би трябвало да има четиригодишен мандат. Въпреки факта, че през първите две години не е функционирала, тя трябва да завърши работата си до средата на 2014 г. 
						Шемсудин Мехмедович, заместник-председател на комисията, очаква да се сблъска със същите пречки, които са имали предишните комисии, но все пак остава оптимист, че този път тя ще има по-голям успех. 
						"За да се определи колко пари са били дарени и как са били похарчени, ние планираме да направим задължителни исканията за документи както за чуждестранните донори, така и за местните институции, каза Мехмедович за SETimes. 
						Сефер Халилович, лидер на опозиционната Патриотична партия на Босна и Херцеговина (БПП) и председател на предишната комисия, каза за SETimes, че констатациите на неговата комисия не означават задължително, че онези, които не са отговорили на запитванията, са виновни в корупция, но все пак това е събудило съмнения. 
						"Комисията, която оглавих, установи, че между 1996 и 2010 г. Босна и Херцеговина е получила 3,8 милиарда евро, дарени от западноевропейски страни, САЩ, ООН, мюсюлмански страни и различни световни организации за помощи. Подозираме, че това представлява само 30 % от общата сума на даренията за нашата страна след края на войната. Ясно е, че много от тези пари са се озовали в частния сектор или по сметките на политически партии. В интерес на репутацията на БиХ, на чуждите данъкоплатци и гражданите на БиХ трябва да разкрием къде са отишли тези пари," каза Халилович. 
						Той добави, че е изпратил този предварителен доклад до прокуратурата на БиХ и Държавната агенция за разследване и охрана (ДАРО) с настояване за разследване на широко разпространените злоупотреби с дарения. 
						"Открихме, че някои министерства и други държавни институции са открили незаконни банкови сметки в западни страни, където са депозирали даренията. Освен това има случаи, в които местни НПО в тесни връзки с политически партии са използвали чуждестранни дарения за закупуване на компании, напр. бензиностанции, и са ги регистрирали на името на членове на семействата си или са пръснали парите по различни частни банкови сметки," каза Халилович. 
						Като член на опозицията в предишното правителство Халилович се е опитал да убеди управляващите партии да сформират третата разследваща комисия, но отделянето на 15 000 евро за работата на комисията е било силно оспорвано. След като е било постигнато съгласие за комисията, финансирането и даването на зелена светлина за назначаване на членовете й дошли само четири месеца преди да изтече нейният мандат. 
						"Не мога да кажа, че сме изпитали политически натиск или заплахи, но стратегията на управляващите партии бе и продължава да бъде спъване на работата на комисията," каза Халилович. 
						Той добавя, че новата комисия може да осъществи по-голям напредък от предишните, тъй като все още й остават година и половина до края на мандата, но се съмнява разследването да може да приключи дори и с пет допълнителни мандата поради деликатното естество на задачата. Вместо това Халилович препоръчва да се назначи независим орган, който да разследва прозрачността на чуждестранните дарения. 
						"Инициатива за по-добро и хуманно включване" (ИДХВ), местна НПО, е направила проучване през 2007 г. и е изчислила, че общите разходи на международната общност под формата на хуманитарни помощи, прилагане на мира и икономическо възстановяване възлизат на 49 милиарда евро от 1995 до 2000 г. 
						Директорът на ИДХВ Жарко Папич каза, че сумата включва също разходите за международните мироподдържащи сили и други разходи, свързани с операциите на международната общност в страната. Той каза, че преките помощи за реконструкция, включително хуманитарните помощи, са някъде между 16 и 20 милиарда евро. 
						"Когато сравним това число с онези 3,8 милиарда на държавната комисия, виждаме степента на злоупотребите с дарения, доколкото много от тях дори не са били регистрирани," каза Папич за SETimes. 
					
				
			
					 
					
 
 

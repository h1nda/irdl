Посещението на Клинтън свидетелства за отношенията между САЩ и Сърбия
					13/10/2010
					Koсово не е бариера за подобрените отношения с Вашингтон, заявиха сръбски официални представители.
					От Бояна Милованович за Southeast European Times в Белград -- 13/10/10
 
					 
						
Хилари Клинтън изрази силна подкрепа за интеграцията на Сърбия в ЕС по време на посещението си в Белград във вторник (12 октомври). [Никола Барбутов/SETimes] 
						Държавният секретар на САЩ Хилари Клинтън се срещна със сръбски официални представители във вторник (12 октомври), за да обсъдят редица въпроси - диалога между Белград и Прищина, европейската интеграция на Сърбия и сътрудничеството с Хагския трибунал за военни престъпления. Клинтън и президентът Борис Тадич бяха единодушни, че сътрудничеството между двете страни е на високо равнище и че съществуващите различия - като проблемът с Косово - могат да бъдат преодолени чрез преговори. 
						"Резолюцията за Косово, гласувана от Общото събрание на ООН, е добра основа за диалог между Белград и Прищина, като главна тема на този диалог би трябвало да бъдат предизвикателствата на всекидневието. Диалогът ще има положителен отзвук върху взаимоотношенията на Сърбия с нейните съседи, [както и с] ЕС и Съединените щати", каза Клинтън. 
						Тадич потвърди, че Сърбия не е признала и няма да признае независимостта на Косово. Въпреки това, каза той, преговорите трябва да започнат колкото се може по-скоро. 
						В подкрепа на този коментар, премиерът Мирко Цветкович каза, че неговото правителство е готово да действа по неотдавнашната резолюция на Общото събрание на ООН, призоваваща за преговори. 
						Клинтън изрази силна подкрепа за европейската интеграция на Сърбия и заяви, че смята, че страната има потенциал да стане не само членка на ЕС, но и водеща европейска страна. 
						По въпроса за сътрудничеството с Трибунала за военни престъпления на ООН Тадич заяви, че страната му прави всичко възможно, за да затвори тъмната глава в своята история и да арестува оставащите на свобода обвиняеми Ратко Младич и Горан Хаджич. 
						"Сърбия ще изпълни задълженията си напълно, не само заради Хагския трибунал, но и заради себе си, заради гражданите си и заради помирението в региона", каза той. 
						Клинтън заяви, че Вашингтон признава усилията на Сърбия да изпълни задълженията си. "Това усилие трябва да бъде оценено", каза тя. 
						Бяха обсъдени и икономическите отношения. Клинтън и сръбските официални представители бяха единодушни, че трябва да се увеличат инвестициите, както и търговията между Съединените щати и Сърбия. Съединените щати вече са един от големите чуждестранни инвеститори в Сърбия с около 1,6 милиарда долара. 
						По време на посещението си Клинтън се срещна и с външния министър Вук Йеремич и с министъра на отбраната Драган Сутановац, както и с представители на гражданския сектор. Повече от 200 сръбски и чуждестранни новинарски екипи отразяваха посещението.

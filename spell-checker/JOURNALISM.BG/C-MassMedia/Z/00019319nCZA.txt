Албания и Черна гора вече са свързани чрез Шкодренското езеро
					20/07/2006
					Нов контролно-пропускателен пункт бе открит на албанско-черногорската граница като знак за нарасналия обмен и сътрудничество.
					От Ерлис Селимай за Southeast European Times от Тирана – 20/07/06
 
					 
						
Шкодренското езеро е най-голямото на Балканите. [albaniabridge.co.uk]
						Албания и отскоро независимата държава Черна гора откриха четвъртия си ГКПП миналия месец. Той е на моста Буна, който преминава през езерото при Шкодра на запад от града. Досега страните бяха свързани с граничните пунктове при Хани Хотит-Божай, Муричан-Сукобине и Вермош-Гърчар.
						Два ферибота превозиха до контролния пункт граждани и делегации от високопоставени ръководители на Албания и Черна гора, като черногорската делегация се ръководеше от министъра на околната среда Боро Вучинич. Двете страни обещаха да работят заедно за защитата и развитието на района около Шкодренското езеро. 
						Председателят на албанския парламент Жозефина Топали също присъства на церемонията. "Откриването на този нов контролен пункт е важно събитие за региона. Това създава възможности за устойчиво развитие на туризма и потенциал за търговските връзки, като ще донесе още ползи за гражданите на Шкодра," каза тя. 
						Неправителствените организации, които имат проекти за региона, трябва да ги осъществят възможно най-скоро, добави Топали. 
						Шкодренското езеро е най-голямото на Балканите. То е с площ от 368 кв. км, 169 кв. км от които принадлежат на Албания, а останалите на Черна гора. Град Шкодра е един от най-старите исторически градове в Албания, важен културен и икономически център. Населението му е 90000 души, но ако се включат и околните региони, достига до 110000 души. 40-метровият мост при Буна, който е важна връзка между града и близките туристически курорти, бе основно реконструиран през 2002 г., след като се бе срутил частично. 
						По време на посещение през май премиерът Сали Бериша каза, че властите работят упорито за развитието на тази част на страната. Той призова местните власти в Шкодра да сътрудничат на черногорските власти в обмена на информация и да създават нови области за междурегионално сътрудничество.
						Според Бериша подобно сътрудничество ще помогне и на двете страни да създадат условия за развитието на общия регион.

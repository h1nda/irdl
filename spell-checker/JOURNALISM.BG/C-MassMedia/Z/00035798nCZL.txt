Румъния отново заяви, че проблемът с ромите няма да повлияе на кандидатурата й за присъединяване към Шенген
					26/08/2010
					 
						ПАРИЖ, Франция -- Румънският министър на вътрешните работи Василе Блага каза в сряда (25 август), че репатрирането на ромите, които незаконно са се установили във Франция, няма да попречи на влизането на страната му в Шенгенското пространство. Той добави, че агенцията, която се занимава със сигурността на европейските граници, Фронтекс, смята, че не съществува никакъв риск за кандидатурата на Букурещ за присъединяване към безвизовото пространство. Той и други румънски официални лица са в Париж, където обсъждат предизвикалото полемики репатриране, което Франция предприе този месец с цел засилване на сигурността.
						Също в сряда българският министър на външните работи Николай Младенов подкрепи решението да се репатрират българските и румънските роми, които се намират незаконно на френска територия. Той каза, че София също има право да експулсира чужденци, които не спазват българските закони. 
						Същевременно комисарят на ЕС по правосъдие Вивиан Рединг в сряда изрази загриженост във връзка с решението на Париж за репатриране на ромите. "Очевидно тези, които нарушават закона, трябва да понесат съответните последствия," каза Рединг, като добави: "Също така е очевидно, че никой не може да бъде заплашен от експулсиране само защото е ром." (Дойче Веле, ДПА, Стандарт, Гъндул, Дневник, Франс24 - 25/08/10)

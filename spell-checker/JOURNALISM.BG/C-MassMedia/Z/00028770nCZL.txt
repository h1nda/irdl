Специалният пратеник на ООН Даунър предупреди, че 2009 г. ще бъде последният шанс за намиране на решение за Кипър
					22/12/2008
					 
						НИКОЗИЯ, Кипър -- Според съобщения в медиите от неделя (21 декември) специалният пратеник на ООН за Кипър Александър Даунър е заявил на Гърция и на Турция, че 2009 г. ще бъде последният шанс за обединение на Кипър. По време на посещения в Анкара и Атина миналата седмица Даунър каза, че ООН може да прекрати усилията си, ако кипърските лидери не постигнат споразумение до края на следващата година. Турският кипърски лидер Мехмет Али Талят няма право да се кандидатира на президентските избори през 2010 г. в Северен Кипър, с което още повече ще се затруднят усилията за обединение. "ООН ще бъде принудена да започне всичко отначало, а тя е вече уморена от Кипърския проблем", е казал той. "Всеки трябва да е наясно, че това е последният шанс. Или този проблием ще бъде решен, или островът ще бъде резделен завинаги", е казал Даунър пред турски официални представители. Той е потвърдил, че има напредък в провеждащите се в момента преговори, но е определил темпото им като "много бавно". (Си Ен Ей, Филелефтерос, Фамагуста Газет, Ройтерс, АФП - 21/12/08; Сабах - 20/12/08)

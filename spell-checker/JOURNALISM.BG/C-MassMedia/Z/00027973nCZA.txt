Хърватският премиер Санадер уволни министри след шокиращо убийство посред бял ден
					07/10/2008
					Хърватското правителство обеща да засили борбата си срещу организираната престъпност след покушението в мафиотски стил в понеделник в Загреб, накарало премиера Иво Санадер да уволни министрите на вътрешните работи и на правосъдието.
					(Javno.hr - 07/10/08; Ройтерс, АФП, АП, ДПА, Би Би Си, Б92, ХРТ, Javno.hr - 06/10/08)
 
					 
						
Въоръжен мъж уби Ивана Ходак на стълбището в жилищния й блок, намиращ се недалеч от централното полицейско управление. [AФП]
						Хърватският премиер Иво Санадер уволни в понеделник (6 октомври) министрите на вътрешните работи и на правосъдието, както и началника на националната полиция, и обеща енергични мерки срещу организираната престъпност в страната. Той направи съобщението часове, след като въоръжен мъж уби дъщерята на известен адвокат посред бял ден в центъра на Загреб, на около 100 м от полицейско управление. 
						На извънредна пресконференция в понеделник вечерта Санадер заяви пред репортерите, че ще поиска от парламента да одобри уволнението на министрите на вътрешните работи и на правосъдието, Берислав Рончевич и Ана Ловрин, както и на шефа на националната полиция Мариян Бенко. 
						Той номинира Томислав Карамарко, член на неговия Хърватски демократичен съюз (ХДС) и сегашен ръководител на Агенция "Сигурност и разузнаване", за свой нов вътрешен министър, а бившия заместник-министър на външните работи Иван Симонович -- за наследник на Ловрин. Полицейският служител ветеран Владимир Фабер трябва да заеме поста на Бенко като началник на националната полиция. 
						Всеобщото очакване е, че депутатите ще подкрепят предложението на Санадер за отстраняване на тримата държавни служители след мафиотското убийство. 
						Въоръжен мъж застреля Ивана Ходак, 26-годишна стажант-адвокатка, в преддверието на жилищния й блок около 11 ч. сутринта. Минувач каза, че е видял мъж на възраст между 30 и 35 години, облечен в сиво яке и без маска на лицето, да бяга от сградата след това. 
						Бащата на жертвата, Звонимир Ходак, е известният адвокат, представляващ бившия хърватски генерал Владимир Загорец, когото Австрия екстрадира в Хърватия миналата седмица, за да отговаря по обвинения в кражба на диаманти на стойност 3,5 млн. евро, служили за обезпечение на оръжейна сделка по време на войната. Майката, Лерка Минтас-Ходак, е бивш вицепремиер на страната. 
						Полицията незабавно постави полицейски барикади по пътищата в цял Загреб. 
						Изказвайки съболезнованията си на семейство Ходак, Санадер каза, че убийството е „ужасна трагедия, която осъждаме напълно”, и призова полицията да засили борбата си срещу организираната престъпност. „Няма да толерираме организираната престъпност и мафиотските убийства,” каза премиерът. 
						Президентът Стипе Месич нарече станалото „отвратително престъпление”. 
						"Всички, които казват, че нещо трябва да се направи за подобряване на сигурността в Хърватия, са прави,” каза той. „Гражданите имат право да бъдат разтревожени." 
						Месич свика също заседание на Съвета за национална сигурност, което се очаква да се проведе в петък. 
						Правителството обявява война на организираната престъпност, каза в понеделник вицепремиерът Ядранка Косор. Санадер каза пред репортери, че наред други мерки властите ще изготвят и закон за борба с мафията. 
						Политиците от опозицията обаче разкритикуваха правителството, че е протакало действията си, а лидерът на Социалдемократическата партия Зоран Миланович каза, че е „твърде късно” за оставки.

Високопоставен турски полицай бе отстранен от служба заради убийството на Динк
					09/02/2007
					Началникът на разузнавателния отдел на полицията в Истанбул тази седмица бе освободен от длъжност в рамките на разследването на убийството на известен турски журналист от арменски произход, разгневил националистите.
					(AП, AФП, Интърнешънъл Хералд Трибюн, Ню Йорк Таймс, Ню Анатолиън - 08/02/07; Заман - 07/02/07; AП, Би Би Си, Гласът на Америка, Търкиш Дейли Нюз - 06/02/07; AФП, Би Би Си - 02/02/07)
 
					 
						
Видеорепортаж показа убиеца на Хрант Динк, Йогюн Самаст, да позира с полицаи и турското знаме. [Гети Имиджис]
						Високопоставен турски полицай бе освободен тази седмица от длъжност след разкрития, че полицията е била предварително предупредена за планираното убийство на турския журналист от арменски произход Хрант Динк. Според съобщенията полицията е получила сигнал за заговора през февруари 2006 г. 
						"Признавам, че нося вина за това, че не споделих получената информация за заговора за убийство," е казал началникът на полицейското разузнаване в Истанбул, Ахмет Илхан Гюлер, цитиран в репортаж на "Ню Анатолиън" от четвъртък (8 февруари). 
						Той бе отстранен от длъжност късно в понеделник в рамките на разследването на убийството. Съобщава се още, че министерството на вътрешните работи е предприело мерки за разследване на действията на началника на полицията в Истанбул Джелалетин Джерах. Педесет и двегодишният Динк, главен редактор на истанбулския двуезичен турско-арменски вестник "Агос", бе застрелян посред бял ден на 19 януари пред офиса си. 
						Седемнадесетгодишният Йогюн Самаст от източния град Трабзон призна, че е убил журналиста, защото е "обидил турската кръв". Още седем души бяха арестувани по подозрения за участие в случая. Всички те са от Трабзон. 
						Динк разгневи турските националисти с твърденията, че клането на 1,5 млн. арменци в последните дни на Отоманската империя е равносилно на геноцид, формулировка, която Анкара твърдо отрича. 
						Управителят на Трабзон Хюсеин Явуздемир и шефът на полицията Решат Алтай бяха отстранени от длъжност скоро след убийството. 
						Гюлер бе отстранен само няколко дни, след като петима полицаи и петима жандармеристи от черноморската провинция Самсун бяха уволнени след излъчването на видеоматериал, в който позират заедно със Самаст и го "приветстват като герой". 
						Видеоматериалът отново събуди тревоги сред турците за съществуването на тайнствена "държава в сянка" - термин, който се използва за крайните националисти, които действат в рамките на държавата, но са готови да нарушават законите, за да защитят идеите си. 
						Премиерът Реджеп Тайип Ердоган обеща да се справи с "бандите в държавните институции", както той се изрази. 
						На погребението на Динк присъстваха над 100 000 души, които мълчаливо изразиха протеста си срещу крайния национализъм и обвиниха за смъртта на Динк член 301 от наказателния кодекс на Турция. 
						Също както Орхан Памук, който миналата година спечели Нобелова награда за литература, и като мнозина други турски интелектуалци, Динк бе обвинен по спорния член, според който е престъпление да се "обижда турската национална идентичност". 
						Група от десет граждански организации представи в четвъртък предложение за изменение на члена, който бе широко критикуван от ЕС и международни организации за защита на човешките права. "Ние вярваме, че нашето предложение ще помогне за преодоляване на сегашните трудности," каза на излъчена по телевизията пресконференция Давут Йокутчу, председател на Фондацията за икономическо развитие. 
						Целта на предложените изменения е да се направи по-добро разграничение между законните критики и незаконните хули. Една от промените в предложението е фразата "обида на турската национална идентичност" да се замени с "презрително и присмехулно отношение" към нея. Според някои групи обаче член 301 трябва изцяло да се отмени, а не просто да се смекчи. 
						"Устремено към общите избори през ноември, правителството бяга от политическата отговорност по такъв важен въпрос като член 301 от страх да не изгуби гласове," е казал в четвъртък Генджай Гурун, генерален секретар на Турската лекарска камара, цитиран от "Интърнешънъл Хералд Трибюн". 
						"Промените са само фасада и никога няма да предотвратят горчивите последици, както видяхме и при убийството на г-н Динк," е казал той.

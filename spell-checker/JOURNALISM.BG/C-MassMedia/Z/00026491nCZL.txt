Тадич призова за национално помирение в Сърбия
					20/05/2008
					 
						СТАРА ПАЗОВА, Сърбия -- Президентът Борис Тадич каза, че Сърбия се нуждае от социално отговорно правителство, основаващо се на принципа на националното помирение. Тадич, който е и лидер на Демократическата партия (ДП), каза в понеделник (19 май), че политическите сили от 90-те години на ХХ век и тези, които са били на власт след 2000 г., "трябва да се обединят около общите цели, за да се успокои населението, да се намали напрежението и да се изгладят недоразуменията". Той призова също така за спиране на острите словесни нападки. Тадич и водената от ДП коалиция планират да проведат официални преговори със Сръбската социалистическа партия (ССП) след неубедителните резултати от парламентарните избори, проведени на 11-и май..
						Демократическата партия на Сърбия (ДПС) на министър-председателя Воислав Кощуница също се надява да сформира управляваща коалиция, включваща ССП и Сръбската радикална партия. (Б92, РТС, Бета, Танюг - 19/05/08)

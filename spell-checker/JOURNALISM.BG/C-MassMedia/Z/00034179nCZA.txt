Католически епископи призовават за "справедливо общество"
		16/04/2010
		Водачите на Римокатолическата църква в Босна и Херцеговина са обезпокоени от
			трудностите, пред които са изправени членовете на тяхното паство, но са единодушни по
			въпроса за защитата на основните права.
		От Юсуф Рамаданович за Southeast European Times от Сараево – 16/04/10
 
		 
			
Кардинал Винко Пулич (в средата) е настоящият председател на Конференцията
					на епископите от Босна и Херцеговина, като мандатът му приключва тази година.
					[Гети Имиджис]
			Конференцията на епископите от Босна и Херцеговина (БиХ) проведе миналия
				месец в Мостар годишната си среща под председателството на главата на католическата
				общност на БиХ, кардинал Винко Пулич. 
			На срещата бе направена оценка на работата на конференцията през предходната
				година. Други две годишни срещи се организират в Баня Лука и Сараево, всяка по
				текущи теми. 
			"Срещата бе много резултатна и добре организирана, като бяха разгледани
				ключови въпроси", заяви Пулич за SETimes. "Особено съм благодарен на организаторите
				за проявеното гостоприемство в Мостар." 
			Това е петата и последна година, през която Пулич е председател на
				конференцията. Неговото място ще заеме епископ Франьо Комарица, който също ще има
				петгодишен мандат. 
			Архиепископ Алесандро Д’Ерико, апостолически нунций, предаде послание до
				събора от папа Бенедикт XVI и представи отчет за работата на нунциатурата. 
			Според Пулич архиепископът е докладвал, че Светият престол е в процес на
				подписване на няколко споразумения с правителството на БиХ, включително за
				предоставяне на духовни напътствия на войниците католици от армията на БиХ. 
			В Мостар са присъствали също митрополит Илия Янич от Международната
				конференция на епископите със седалище в Белград - представляваща Сърбия, Черна
				гора, Косово и Македония - и епископ Слободан Стамбук от Хърватската конференция на
				епископите. 
			Пулич обясни, че много комитети на конференцията са представили годишни
				доклади. Документите са обхващали работата на католическите епископи с медиите,
				семейството, духовенството, религиозното образование, католическата благотворителна
				организация „Каритас” и др. 
			След като изслушаха доклада на комитета по справедливост и мир на
				конференцията, епископите заявиха, че са загрижени поради нарасналото незачитане на
				основни права и свободи в БиХ и особено от предразсъдъците в сферата на заетостта и
				на работното място. 
			
				
Подкаст на SETimes: щракнете тук, за да слушате! 
			
			На фона на трудната политическа и икономическа ситуация в БиХ епископите
				изпратиха послание на надежда, призовавайки католиците да не се отказват от БиХ като
				своя страна и да запазят хърватската си идентичност. 
			Настоявайки за "справедливо общество, наблягащо на човешките и гражданските
				права", участниците в конференцията призоваха всички длъжностни лица в БиХ да
				защитават по-активно правата на хърватите католици в цялата страна и да ги третират
				като равни с бошнаците и сърбите. 
			Епископът на Мостар Ратко Перич изрази безпокойство от намаляващия брой на
				хърватите в БиХ. 
			"Хърватите са застрашени от началото на войната [от 1992-95 г.], по време на
				Дейтън[ския мирен договор] и досега", посочи Перич. "Нашият брой бе намален
				наполовина; преди бяхме 830 000, а сега сме 450 000. Това число непрекъснато
				намалява." 
			Епископите се обявиха и против промените в Закона за пребиваването и
				постоянното местожителство в Хърватия. Те смятат, че предложените промени създават
				усещането, че за хърватите няма бъдеще в БиХ. 
			Конференцията изрази благодарността си към благотворителната организация
				„Каритас” за оказаната помощ на хората в най-неравностойно положение, както и за
				организираната тази година седмица на солидарността между Църквата и народа на БиХ.

Хърватският външен министър подава оставка 
					05/01/2005
					 
						ЗАГРЕБ, Хърватия -- Външният министър Миомир Жужул подаде оставка във вторник (4 януари) във връзка с обвинения в корупция, но отрече същевременно, че е нарушил законите. В писмо до премиера Иво Санадер Жужул посочи, че трябва да се оттегли, тъй като обременява със своето присъствие кабинета и МВнР. Местни медии го обвиниха, че е получавал подкупи и е участвал в съмнителни приватизационни сделки. 
						Други новини от вторник: Хърватия и Ирак се споразумяха да установят дипломатически отношения. Съвместно изявление в този смисъл бе подписано в Ню Йорк от постоянния представител в ООН посланик Владимир Дробняк и неговия иракски колега посланик Самир Шакир Сумайдае. (Весник, Нови лист, Вечерни лист - 05/01/05; Би Би Си, AФП, ХИНА, ХРТ - 04/01/05)

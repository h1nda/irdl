Корупцията в бизнеса е широко разпространена в региона
					23/05/2012
					Данни от изследване, проведено в страните в региона, разкриват нагласите към вредните последствия от корупцията.
					От Линда Карадаку за Southeast European Times от Прищина – 23/05/12
 
					 
						
Според представителите на „Трансперънси Интернешънъл” ефективната борба с корупцията изисква силни, независими и разполагащи с достатъчно ресурси институции. [Ройтерс]
						Средно двама от всеки трима пълнолетни в цял свят смятат, че корупцията е широко разпространена в деловите среди в техните държави. Според доклад на „Галъп“, публикуван по-рано този месец, процентът е дори още по-висок на Балканите. 
						Проучването на „Галъп“ показва, че корупцията в бизнеса се възприема като съществен проблем, защото потиска развитието и чуждестранните инвестиции и способства за засилване на неравенството в доходите и благосъстоянието. 
						На Балканите процентът на анкетираните, които смятат, че корупцията е широко разпространено явление в бизнеса, е най-висок в Хърватия и Румъния – съответно 93 % и 91 %, следвани с малка разлика от Босна и Херцеговина (БиХ) и Сърбия с 89 % и 87 %, както и Гърция с 85 % и Косово с 83 %. 
						Най-нисък е процентът в Черна гора - 63 %, каквото е и средното равнище в държавите, членки на ЕС. Проучването се основава на данни от 2011 г. 
						„Балканите не са единственият или най-корумпираният регион, но тук корупционните привички и структури са доста дълбоко залегнали“, каза за SETimes Корнелия Абел, програмен координатор за Югоизточна Европа в „Трансперънси Интернешънъл“. 
						Абел посочи драстичните промени в обществено-политическата система и липсата на политическа воля за укрепване на институциите и прилагане на принципите на правовата държава като основни фактори, които допринасят за явлението. 
						„Това доведе до липсата на реформи или изключително бавното им провеждане, като до голяма степен, ако не и изцяло, движещата сила за тяхното изпълнение беше целта за присъединяване към ЕС и подобряване на икономическите възможности“, посочи Абел. 
						Като друг фактор се очертават международните санкции срещу Сърбия в края на 90-те години на ХХ век, които проправиха пътя за процъфтяването на организираната престъпност и корупцията. 
						„В Косово се наблюдава значителна корупция, включително политическа корупция на високо равнище, както и „малки подкупи“ на ниско ниво в ежедневния живот на обществото“, каза за SETimes Арменд Мазреку, изследовател в косовската НПО „ФОЛ“ („Изкажи се!“). 
						В средата на май „ФОЛ“ публикува доклад за корупцията в Косово през първите три месеца на 2012 г. 
						„Корупцията не само вреди на икономическото развитие, но също така и на процесите на изграждане на държавата, демократизацията и установяването на качествено управление, способстващи за общото благополучие на гражданите“, заяви Мазреку. 
						„Необходима е реформа – ако трябва да бъдем честни, тя отчасти е проведена – но е налице необходимост от отчетност на държавните служители, балансирана с по-малко политическа намеса при вземането на определени решения във връзка с поръчки“, посочи за SETimes Джордж Милс, експерт в областта на борбата с корупцията от ЮЛЕКС в Косово. 
						Според Мерита Мустафа от Косовския демократичен институт корупцията се корени в политиката и това превръща усилията за борба с този проблем – включително във фирмите, които я финансират – в невъзможна задача. 
						„Участието на политиците в корупцията прави невъзможно предприемането на необходимите действия за борба с това явление, защото те трябва да се борят срещу самите себе си“, каза Мустафа за SETimes. 
						Рамадан Илази, съосновател на „ФОЛ“, посочва, че корупцията в Косово за съжаление се превръща в приемлива култура на управление и начин на взаимодействие между гражданите и институциите. 
						„Това до голяма степен се дължи на липсата на ангажимент от страна международната общност за реално установяване на върховенство на закона в Косово“, каза Илази за SETimes. 
						Собствениците на фирми и бъдещите предприемачи посочват, че разчитат на стабилна среда, но ширещата се корупция затруднява оценката на рисковете при създаването на нови предприятия. 
						„Някои хора забогатяват за една нощ, а аз едва успявам да изкарам месеца“, каза за SETimes Марян Бериша, собственик на магазин в Дяково, Косово. 
						Халит Гаши, 26-годишен жител на Прищина, посочва, че са засегнати не само фирмите и публичните институции, а и хората, които търсят работа, защото корупцията изкривява пазара на труда. 
						„[За да си намериш работа], трябва или да познаваш някого, или да подкупиш някого“, каза Гаши за SETimes. „Всички казват да се борим с корупцията, но сякаш никой не го мисли сериозно.“ 
					
				
			
					 
					
 
 

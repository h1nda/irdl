Одобрени бяха пенсиите за бившите войници във ФБиХ
					13/01/2012
					Федералното правителство прие своя бюджет, правейки възможно отпускането на пенсии за войниците.
					От Бедрана Калетович за Southeast European Times от Сараево – 13/01/12
 
					 
						
Пенсионирани служители от въоръжените сили протестираха пред сградата на парламента. [Бедрана Калетович/SETimes]
						Исканията на някои от ветераните, които протестираха пред парламента в края на миналия месец заради забавянето на плащането на пенсиите им, бяха изпълнени в сряда (11 януари), когато парламентът на Федерация Босна и Херцеговина одобри бюджет, в който на войник се отпускат по 170 евро месечно. 
						Техните колеги от РС нямаха такъв късмет; сръбската автономна област тепърва трябва да отделя средства за пенсионираните си военни. С безпрецедентно по рода си решение обаче всеки пенсиониран служител от федералната армия ще дари около 10 евро от месечния си доход, създавайки специален пенсионен фонд за пенсионираните войници от РС. 
						Миналия месец правителството предложи проектобюджет от 515 млн. евро за 2012 г., който бързо беше одобрен от парламента през 48-те часа между сформирането на правителството и Нова година. 
						Въпреки че в бюджета за пенсии са предвидени 8 млн. евро, мнозина са скептично настроени. 
						„Политиците са наясно, че не могат да си играят с нас. Ние защитавахме страната и си искаме нашите пари“, каза за SETimes един от протестиращите, пожелал да остане анонимен поради опасения от репресивни мерки от правителството. 
						По данни на Обединените ветерани от ФБиХ около 60 % от тях живеят под прага на бедността. 
						„Животът на ветераните е труден. Ниския стандарт на живот ни притеснява, както и недоброто здравеопазване“, заяви Омер Омерфендич, председател на Асоциацията на ветераните от ФБиХ. 
						Омерфендич все още се надява, че новото държавно правителство ще спази даденото преди няколко години обещание да вдигне пенсиите, въпреки че шансовете това да се случи с този проектобюджет вероятно са малки. 
						При този проект за бюджет надеждите на административните служители за увеличение са по-реални. Повече от 120 000 от тях получават заплати от бюджетите на всички нива на управление. 
						„Държавните разходи в нашата страна са [повече от] 60 % от БВП, което е много повече, отколкото в страните от региона или в ЕС, където държавните разходи са около 35,8 % от БВП“, каза за SETimes Есад Дурич, финансов съветник на Икономическата камара в Тулза. 
						Дамир Мехмедбашич, директор на представителството на Центъра за интереси на гражданите, заяви за SETimes, че бюджет, който опазва социалния мир, не може да бъде изпълнен. 
						„Високото ниво на социалноосигурителните вноски в БиХ не може да се запази, защото средствата не се изплащат – те отиват в джобовете на привилегированите. Освен че решава една от най-големите несправедливости, неефективното разпределение на осигурителните вноски представлява и пречка за постигането на напредък“, посочи той. 
						Очаква се, че през 2012 г. държавните институции ще похарчат рекордните 4,5 млн. евро. Въпреки обещанията за по-големи икономии, това не е отразено във временния бюджет. 
						„През 2013 г. БиХ ще започне да връща заем по стендбай споразумението с МВФ. [Тази година ФБиХ] трябва да изплати облигации по стари спестявания в чуждестранна валута и военни искове. Всичко това ще създаде огромен бюджетен дефицит“, заяви Мехмедбашич.

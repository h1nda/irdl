Наука и технологии: Учени наблюдават "танцуващи" звезди
					17/05/2010
					Турция участва в проекта „Световен телескоп“. Още новини от областта на науката и технологиите: софтуерното пиратство намалява; Гърция показа автобус, задвижван със слънчева енергия.
					 
						
Турция се присъедини към проекта „Световен телескоп“. [Гети Имиджис]
						
						Турската обсерватория „Онсекиз Март” в Чанакале участва в започналия в сряда (12 май) двуседмичен проект за наблюдение на три "танцуващи" звезди, който се опитва да установи какво се случва в техните светлинни маси. Инициативата се провежда от международна мрежа на астрономически обсерватории, водена от Университета в Делауеър, САЩ, и в нея участват 13 обсерватории от цял свят. 
						*** 
						
						Сръбският министър на науката Божидар Джелич и неговият колега от Хърватия Радован Фукс обсъдиха съвместни научни проекти в четвъртък (13 май) в Загреб. Двете държави са започнали 21 съвместни инициативи, най-вече в областта на биотехнологиите. Джелич съобщи, че през следващите месеци ще бъдат организирани няколко работни срещи, на които ще се направи преглед на постигнатите резултати. Фукс заяви, че според него има нови възможности за двустранно сътрудничество, включително съвместното участие на учени във финансирани от ЕС проекти. 
						*** 
						Председателят на Словашката академия на науките Яромир Пасторек посети сръбската Академия на науките и изкуствата (САНИ) в четвъртък (13 май). Той се срещна с членове на председателството на САНИ и изнесе лекция за организацията и позициите на оглавяваната от него институция. 
						*** 
						Скорошно проучване на Съвета по наука и технологии на Турция разкри нови подробности около прочутите мъниста от Източна Анатолия. Изследването показва, че материалите, които са били използвани за направата на мънистата, са били изготвени в Анатолия чрез каменни инструменти, а не са били донесени от другаде, както учените смятаха по-рано. Според учените в миналото мънистата са били използвани за различни цели, включително за украса, престиж и здраве. 
						*** 
						
						Турски тийнейджър предизвика сериозен хаос в „Туитър“ тази седмица, оставяйки милиони потребители на уебсайта на социалната мрежа без техните последователи. Бора Кърджа, на 17 г., обаче твърди, че не е хакер. Той казва, че просто е намерил бъг в системата и се е опитал да предаде информацията. 
						*** 
						Софтуерното пиратство на Балканите бележи лек спад през 2009 г. в сравнение с 2008 г., според публикувано във вторник (11 май) проучване на Сдружението на издателите на бизнес софтуер (СИБС). Изследването показва, че въпреки понижението от 2 %, делът на пиратския софтуер в Черна гора е най-голям (81 %). Нивата в Албания също са намалели с 2 %, но все още са високи (75 %). Минимално понижение от 1 % е регистрирано в Босна и Херцеговина (БиХ) (66 %), България (67 %), Македония (67 %) и Румъния (65 %). Софтуерното пиратство в Сърбия и Хърватия остава без промяна. 
						*** 
						Първата босненска асоциация на жените изобретателки, НОВА, спечели шест медала на третото Световно изложение на жените изобретателки в Южна Корея. То се проведе от 4 до 10 май. 
						*** 
						Солунският изложбен център в Гърция бе домакин на първия Фестивал на иновациите от 10 до 16 май. Една от показаните по време на проявата екологични идеи беше автобус, задвижван от слънчева енергия, който е изцяло покрит с тревни чимове. Автобусът спира в различни части на града всеки ден, като предоставя на любопитните граждани информация за опазването на околната среда и алтернативните източници на енергия. 
						*** 
						Делегацията на Хърватия спечели осемнадесетата голяма награда с груповото си представяне на изложението за иновации и нови технологии „Евроинвент“. Единадесет хърватски изобретатели участваха в събитието, което се състоя от 7 до 9 май в Яш, Румъния. 
						*** 
						
						Сърбия регистрира своя първи електрическа автомобил в град Крагуевац. Превозното средство, базирано на платформата на модела „Застава 10“, може да достигне скорост до 120 км/ч. 
						
						(Различни източници – 10/05/10-17/05/10)

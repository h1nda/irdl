ЕС се обедини около предложението да поеме миротворческата мисия в БиХ през 2004 г.
26/02/2003
ЕС планира да поеме миротворческата мисия в Босна и Херцеговина през 2004 г. и повечето външни министри на ЕС одобряват това. Представители на БиХ обаче искат американското присъствие в страната да продължи и след пристигането на силите на ЕС.
(Файненшъл Таймс - 25/02/03; АП, АФП, Ройтерс, EUobserver.com, ЕС - 24/02/03)
 
 
Външните министри на ЕС подкрепиха плановете, които предвиждат ЕС да замени миротворческата мисия на НАТО в Босна и Херцеговина (БиХ) в началото на 2004 г. Предложенията, представени за обсъждане като британско-френски документ в понеделник (24 февруари), призовават за по-близко сътрудничество с НАТО, за да се гарантира лек преход, и настояват алиансът да започне подготовка за това "при първа възможност".
"Силите на ЕС не трябва да са по-слаби от тези на НАТО", се казва в предложението. "Предаването трябва да стане лесно и на базата на стратегически военни анализи на двете организации".
Британско-френските предложения бяха придружени от стратегически доклад от представителя на ЕС за външната политика Хавиер Солана, в който отново се подчертава нуждата от близко сътрудничество с НАТО и САЩ, както и че бъдещата мисия трябва да има твърд мандат.
В понеделник обаче, външният министър на БиХ Младен Иванич призова САЩ да оставят част от войската в страната и след пристигането на миротворческите сили на ЕС в БиХ. Иванич приветства инициативата на ЕС, но заяви, че дори едно символично американско присъствие ще изпрати "силно политическо послание". Иванич обясни, че оставането на американски части ще гарантира, че международната общност ще продължи "да приема Босна и Херцеговина насериозно ".
Солана заяви, че предложенията не означават, че "САЩ напускат" региона. "Всяко предположение, че американското партньорство, което укрепи Дейтънския мирен процес от самото начало, отслабва, ще навреди на Босна и Херцеговина", заяви той.
Представители на ЕС подчертаха, че след предаването на мисията НАТО ще продължи да участва в ръководени от ЕС операции, тъй като ще осигурява достъп до нейното планиране, както и до общи средства и възможности. Постигнатото миналия декември споразумение между ЕС и НАТО позволява на ЕС да използва планове, бази и сведения за операции на НАТО при преодоляване на кризисни ситуации.
Плановете, представени на редовната сесия на ЕС в понеделник в Брюксел, целят определянето на дългосрочна стратегия на съюза за по-голямо военно и отбранително присъствие на Балканите и са част от развитието на Европейска политика за сигурност и отбрана, според която силите за бързо реагиране от 60 000 войника ще станат оперативни до средата на 2003 г. Войските ще могат да се привеждат в готовност до 60 дни за провеждане на операции до една година във и извън Европа.
Първата миротворческа мисия на ЕС ще бъде в средата на март с планираното поемане на мисията от НАТО в Македония., което ще послужи като репетиция и тест за по-голямата операция в БиХ.
Докато силите на НАТО в Македония ще бъдат заменени само с 350 войника от ЕС, британско-френският план от седем страници предвижда ЕС да разположи в БиХ около 12 000 войника за поддържане стабилността, което е почти толкова, колкото има и НАТО в момента.

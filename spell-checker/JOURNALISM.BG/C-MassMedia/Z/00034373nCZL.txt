Брюксел подкрепя действията на ЮЛЕКС в Косово
					30/04/2010
					 
						ПРИЩИНА, Косово -- Разследването, провеждано от ЮЛЕКС, за възможна злоупотреба с държавни средства в Косово има подкрепата на Брюксел. Местните медии съобщиха в петък (30 април), че Робърт Купър, генерален директор по външните отношения и военно-политическите въпроси в Съвета на ЕС, е влязъл във връзка с официлни представители в Прищина, за да изрази подкрепата на блока за действията на ЮЛЕКС в борбата с престъпността. Мисията потвърди, че са в ход разследвания на няколко търга, проведени миналата година за възлагане на договори за пътно строителство, и съобщи, че обиските в сряда на офиси на министерството на транспорта и далекосъобщенията са имали за цел събирането на доказателства. (Коха Диторе, Експрес, Зери, Косова Сот - 30/04/10)

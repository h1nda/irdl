Новият кабинет на РС уволни всички държавни представители в публичните предприятия
					06/03/2006
					 
						БАНЯ ЛУКА, Босна и Херцеговина (БиХ) -- Новото правителство на Република Сръбска (РС), оглавявано от премиера Милорад Додик, проведе в събота (4 март) първото си заседание, на което реши да освободи всички държавни представители в публичните предприятия на РС. Кабинетът заяви, че решението му се основава на констатациите на Главната ревизионна служба за нередности в работата на повечето публични предприятия. Новите министри отмениха също и заповед от края на февруари на предишната администрация за повишаване на заплатите на членовете на правителството. 
						Други новини -- Полицията в Източно Сараево продължава да издирва стрелеца, който откри огън в ресторант в края на миналата седмица и уби Ратомир Спаич, босненски сръбски бизнесмен и предполагаем сътрудник на Радован Караджич. От полицията заявяват, че са разпитали шестима души, но няма заподозрени. (Независне Новине - 06/03/06; Незавсине Новине - 05/03/06; Независне Новине, Уеб сайт на правителството на РС, ПБС БиХ - 04/03/06)

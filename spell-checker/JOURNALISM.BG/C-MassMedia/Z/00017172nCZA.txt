Среща на върха обсъжда пътя на Балканите към Европа
					09/01/2006
					Западните Балкани навлязоха в много важен период, каза миналия месец еврокомисарят по разширяването Оли Рен на среща на високо равнище за бъдещето на Балканите, като даде за пример косовския въпрос.
					От Антонела Архин за Southeast European Times – 01/09/06
 
					 
						
Еврокомисарят по разширяването Оли Рен (вдясно) и премиерът на Черна гора Мило Джуканович провеждат пресконференция в Брюксел на 8 декември 2005 г. [АФП]
						Бъдещето на Балканите беше темата на международна среща на високо равнище през декември, която събра политици от ЕС, правителствени представители, бизнеслидери, представители на неправителствени организации, учени и представители на международната преса. Под надслов "Вливане на Балканите в основната част на Европа", срещата бе проведена в двореца "Пале д'Егмон" в Брюксел. 
						Разговорите се съсредоточиха върху три основни въпроса: 1) Превръщат ли се Балканите в част от европейската икономика, 2) Кои балкански страни са се насочили към членство в ЕС, и 3) Какви са препоръките за възстановяване и развитие на Балканите? 
						Западните Балкани преживяват много важен период, особено като се има предвид началото на преговорите за решаване на въпроса за статута на Косово, каза на срещата еврокомисарят по разширяването Оли Рен. 
						В дискусиите той определи процеса на разширяване като един от стълбовете на международната политика и политиката на сигурност на ЕС. Въпреки забавянето, предизвикано отчасти от бюджетните и конституционни проблеми на блока, ЕС продължава да е ангажиран със стабилността, благоденствието и бъдещото членство в ЕС на страните в региона, подчерта Рен. 
						2006 година ще бъде особено важна за тези страни, каза комисарят. Като спомена неотдавнашния арест на обвиняемия във военни престъпления хърватин Анте Готовина, Рен каза, че Хърватия е пример за сътрудничество с Хага -- пример, който Сърбия и Черна гора и Босна и Херцеговина трябва да последват. 
						Черногорският премиер Мило Джуканович се съгласи, като призова Белград да предприеме съответните действия. При обсъждането на икономическото положение в региона Джуканович каза, че нивото на преките чужди инвестиции в Западните Балкани остава под възможностите. Според него това се дължи главно на незавършените политически процеси. 
						Джуканович похвали страните от Западните Балкани, защото са осъзнали, че регионалното сътрудничество е важна стъпка към прилагане на принципите на бизнеса, действащи в ЕС. За пример той посочи развиващия се процес на създаване на свободна търговска зона в Югоизточна Европа, дейности в рамките на инвестиционното споразумение между ОИСР и Пакта за стабилност, съвместните усилия в борбата с корупцията и организираната престъпност и неотдавна подписаното споразумение за Енергийната общност в Атина. 
						Сръбският президент Борис Тадич също говори на срещата. Той призова да се намери "европейско решение" за Косово, което според него трябва да бъде широка форма на самоуправление, която няма да нарушава сръбския суверенитет над провинцията, и призова за мерки за гарантиране на защитата на сръбското малцинство в Косово. 
						Срещата на високо равнище бе организирана от базирания в Брюксел мозъчен тръст "Приятели на Европа" в партньорство с "Конрад-Аденауер-Щифтунг", Института за демокрация "Константинос Караманлис" и Пакта за стабилност за Югоизточна Европа.

България ще отзове посланиците си с досиета от комунистическите тайни служби
					16/12/2010
					Правителството иска президентът Георги Първанов да изтегли всички посланици с доказани връзки с тайните служби от комунистическо време.
					(ФТ, Медиапул, Dnevnik.bg - 16/12/10; Блумбърг, Ройтерс, ДПА, Дойче Веле, София Ехо, Агенция София Нюз, Dnevnik.bg, Медиапул - 15/12/10)
 
					 
						
България възнамерява да отзове дипломатите с агентурно комунистическо минало. [Ройтерс]
						Всички български посланици и консули, които са били агенти на тайните служби на страната по време на комунизма, ще бъдат отзовани, обеща в сряда (15 декември) премиерът Бойко Борисов. 
						 "Трябва да се разделим с тези хора," каза той ден след като комисия излезе със заключението, че почти половината от сегашните висши дипломати в чужбина са сътрудничили на бившата Държавна сигурност преди падането на комунистическия режим през 1989 г. 
						 "Представете си тези агенти в западноевропейските страни. Някога те са работили срещу тях като идеологически врагове, а днес представляват правителството ни там," посочи Борисов. 
						Така наречената комисия по досиетата заяви във вторник, че общо 218 лица, или 47 % от всичките 462-ма души, които са служили като български посланици, заместник-посланици и консули през последните 21 години, са свързани с печално известните тайни служби. Между тях са били и 26 души, които вече са починали и чиито имена по закон не могат да бъдат разкрити. 
						Останалите 192-ма са идентифицирани като бивши агенти, включително над 40 висши български дипломати, които в момента са на постове във Великобритания, Германия, Италия и още десет страни, членки на ЕС, в няколко балкански държави, в ООН и на други места по света. 
						Външният министър Николай Младенов каза, че е изненадан от факта, че 45 % от сегашните посланици са бивши тайни агенти и че вместо да намалява, техният брой всъщност се е увеличил през последните години. 
						"Това е абсолютно неприемливо. България е член на ЕС и на НАТО и тази ситуация подкопава доверието на нашите съюзници," каза Младенов. 
						Той отбеляза още, че правителството ще предложи за обсъждане ново законодателство за дипломатическите назначения в началото на идната година, за да елиминира възможността бивши комунистически сътрудници да служат като представители на страната в чужбина. 
						Той заяви, че правителството е поискало от президента Георги Първанов, който одобрява назначенията на посланиците, да отзове българските висши дипломати в чужбина, които са били замесени с бившите тайни служби. 
						По закон външното министерство номинира кандидатите за посланици, но назначенията, както и уволненията, се одобряват от президента. 
						Първанов, чийто втори петгодишен мандат изтича в края на следващата година, отхвърля исканията за отзоваване на дипломатите. Настоявайки, че те са допринесли за приемането на страната в НАТО и ЕС, той каза, че не вярва в "политически чистки". Все пак той заяви, че е готов да провери досиетата на дипломатите, за да види дали има основания за упреците към тях. 
						В интервю за частната национална "Нова телевизия" в четвъртък сутринта Младенов обаче подчерта, че в бъдеще правителството няма да позволи България да бъде представлявана от посланици, свързани с бившите тайни служби. 
						Тази практика трябва да спре сега, каза той, предупреждавайки, че България рискува репутацията си.

Македония определя минимална работна заплата
					05/10/2011
					Месечната заплата на работниците в Македония трябва да бъде най-малко 130 евро. Още в деловите новини: финландският телекомуникационен гигант „Нокия“ затваря един от румънските си заводи.
					 
						
Работниците в Македония вече имат минимална работна заплата. [Ройтерс]
						За първи път синдикатите, работодателите и македонското правителство постигнаха съгласие за определянето на минимална работна заплата в страната. Според споразумението, което беше обявено от министър-председателя Никола Груевски в събота (1 октомври), работниците трябва да получават най-малко 130 евро месечно. Договореността ще увеличи доходите на около 65 000 работници с по-ниско възнаграждение. Законът за минималната работна заплата трябва да влезе в сила през 2012 г. 
						*** 
						
						Турският министър на енергетиката Танер Йълдъз съобщи в събота (1 октомври), че неговата страна е решила да прекрати съществуващия договор за доставка на природен газ с руския гигант „Газпром”. Решението е било взето, след като руската страна е отказала да намали цената на своите доставки. През 2010 г. Анкара е получила 18 млрд. куб. метра руски газ. 
						*** 
						Финансовите министри на еврозоната призоваха в понеделник (3 октомври) Гърция да приеме допълнителни мерки за строги икономии и да продължи усилията в областта на приватизацията, за да запълни прогнозираните дефицити в бюджетите за 2013 и 2014 г. По този начин те отложиха поне до 13 октомври решението за следващия транш от 8 млрд. евро от спасителния пакет в размер на 110 млрд. евро. 
						*** 
						Финландският телекомуникационен гигант „Нокия“ потвърди в четвъртък (29 септември), че до края на годината ще затвори своя завод за мобилни телефони в северозападния румънски град Жуку. Решението се определя като тежък удар върху амбициите на Румъния да се превърне във водещ технологичен център в региона. Ще бъдат засегнати около 2 200 работници. Заводът беше открит през септември 2008 г. след първоначална инвестиция от 60 млн. евро. 
						*** 
						Министърът на финансите на Черна гора Милорад Катнич заяви, че неговата страна ще бъде най-бързо развиващата се туристическа дестинация „с повече от 5 % среден растеж през следващите десет години”. Катнич прогнозира също, че тази година Подгорица ще регистрира същия или дори по-висок икономически растеж от отчетените през миналата година 2,5 %, до голяма степен благодарение на туристическия бум в страната. 
						*** 
						Централната банка на Албания обяви миналата седмица, че ще понижи основния лихвен процент с 25 базисни пункта – от 5,25 на 5 %. Управителят Ардиан Фулани обясни, че решението има за цел да стимулира икономиката, като насърчи потреблението и инвестициите. 
						*** 
						
						Българският телекомуникационен регулатор съобщи в понеделник (3 октомври), че ще проведе търг за предоставяне на лиценз за 3G мобилна телефонна мрежа, който да проправи пътя за четвърти мобилен оператор на местния пазар. Оферти ще се приемат до 4 декември. Цената за 15-годишния лиценз е определена на около 25 млн. евро. В момента в България има трима мобилни оператори, като всички са собственост на чуждестранни лица. 
						*** 
						
						Косовският министър на околната среда и териториалното планиране Дардан Гаши съобщи, че правителството е внесло обвинения срещу циментов завод, тъй като предприятието не осъществява мониторинг на емисиите. Според Гаши мярката срещу „ШарЦем” е част от усилията на правителството да се грижи за „околната среда и здравето на хората”. 
						
						(Различни източници – 28/09/11-05/10/11)

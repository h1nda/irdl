Бизнес: Доклад изтъква проблеми в заетостта
					09/07/2010
					Повече от 25 % от младите хора в Гърция и Турция са без работа. Още в деловите новини: Сърбия подписа договор за заем от 200 млн. евро с ЕС.
					 
						
						Младежката безработица продължава да е сериозен проблем в Гърция и Турция, според последния доклад за прогнозите за заетостта на Организацията за икономическо сътрудничество и развитие, който беше публикуван в сряда (7 юли). В Турция младежката безработица е достигнала 25,3 % през 2009 г., от 20,5 % през 2008 г., докато в Гърция увеличението е от 22,1 % на 25,8 %.
						 *** 
						Според ново проучване държавният дълг на Гърция е на второ място по риск в света след този на Венесуела. Докладът на компанията за наблюдение на риска от кредитно неизпълнение „Си Ем Ей Дейта Вижън“ беше публикуван в понеделник (5 юли). Румъния и България бяха също сред първите десет най-рискови страни в света, съответно на осмо и десето място. 
						 *** 
						
						Сръбският вицепремиер Божидар Джелич и еврокомисарят по икономическите и валутните въпроси Оли Рен подписаха в понеделник (5 юли) в Брюксел договор за заем в размер на 200 млн. евро. ЕС отпусна заема, за да помогне на Сърбия да стабилизира своите публични финанси. Кредитът ще трябва да бъде изплатен за осем години при годишна лихва от 1 %. 
						*** 
						
						Македонският министър на икономиката Фатмир Бесими и косовският министър на енергетиката и минното дело Юстина Широка-Пула подписаха в понеделник (5 юли) в Скопие меморандум за сътрудничество в областта на енергетиката. Двете държави ще създадат работни групи, които ще разглеждат потенциални съвместни енергийни проекти. 
						*** 
						Правителството на Федерация Босна и Херцеговина избра „Недерландс Еърпортс Кънсалтънт“ (NACO) за проектант на разширението на Летище Сараево, съобщиха местните медии на 1 юли. Компанията ще представи проект за разширяване на настоящия терминал със 7000 кв. м, за да бъде поет нарастващият пътникопоток. Общата стойност на проекта ще бъде 31,9 млн. евро, от които 25 млн. евро се осигуряват от Европейската банка за възстановяване и развитие. 
						
						(Различни източници – 02/07/10-09/07/10)

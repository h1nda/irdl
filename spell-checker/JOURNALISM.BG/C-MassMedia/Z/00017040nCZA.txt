Съд разпореди на Турция да създаде механизъм за обезщетяване за кипърските гърци
					23/12/2005
					В четвъртък Европейският съд по правата на човека разпореди на Турция да създаде ефективен механизъм за обезщетяване за кипърските гърци, изгубили домовете си вследствие на турското нахлуване през 1974 г.
					(Гардиън - 23/12/05; АП, Ройтерс, Си Би Си, Търкиш прес, Европейски съд по правата на човека - 22/12/05; АП -- 19/12/05 - 20/12/05)
 
					 
						
Войници от мироподдържащите части на ООН охраняват буферната зона, разделяща кипърската столица Никозия. [Гети имиджис]
						Решение на Европейския съд по правата на човека (ЕСПЧ) от четвъртък (22 декември) разпорежда на Турция да предостави обезщетения на кипърските гърци, изгубили домовете си, когато турските войски нахлуха в Северен Кипър през лятото на 1974 г. 
						Над 200000 души, включително 40000 кипърски турци, бяха принудени да напуснат домовете си в резултат на инвазията, предприета след извършен с подкрепата на Атина преврат, целящ обединяване на Кипър с Гърция. Оттогава островът е разделен по етническите си граници. 
						Решението бе взето от седемчленен състав на ЕСПЧ в резултат на молбата на кипърска гъркиня да получи достъп до семейния си имот, която е била отхвърляна от август 1974 г. досега. 
						Тъжителката, Мира Ксенидес-Арестис, притежава половината от парцел в района на Фамагуста, с построени върху него магазин, апартамент и три къщи. Тя е живяла в една от къщите със семейството си; останалата част от имота е била използвана от членове на семейството или е отдавана под наем, се казва в изложението на съда. Тя притежава и част от парцел земя с овощна градина. 
						Съдиите решиха, че е нарушена конвенцията за човешките права "поради факта, че на тъжителката е отказано правото на достъп и контрол върху имота, правото на ползване и владеене на собствеността и всякаква компенсация за вмешателството в правата й на собственост". 
						Турското правителство, според съда, продължава да упражнява пълен военен контрол над Северен Кипър. Фактът, че кипърските гърци отхвърлиха подкрепяния от ООН план за обединение на острова през април 2004 г. "в правно отношение не доведе до прекратяване на непрекъснатото нарушаване на правата на лицата, принудени да напуснат домовете си", установи съдът. 
						Затова той разпореди на Турция да "въведе в срок от три месеца мярка, която да обезпечи … ефективно обезщетение на тъжителката," което да й се предостави три месеца по-късно. 
						Като нарече случая с Ксенидес-Арестис пример за "широко разпространен проблем, който засяга голям брой хора," ЕСПЧ заяви, че решението от четвъртък трябва да се приложи за около 1400 подобни имуществени дела, заведени главно от кипърски гърци срещу Турция. 
						Решението на съда бе обявено три дни, след като парламентът на кипърските турци прие промени в законите за собствеността, разрешаващи на кипърските гърци да искат компенсации за имущество, което са притежавали преди турската инвазия от 1974 г. 
						След решението на ЕСПЧ турското външно министерство излезе в четвъртък с декларация, в която се казва, че промените, приети от законодателите на кипърските турци тази седмица, отговарят на очакванията на съда. Исковете за земи на кипърските гърци ще бъдат разглеждани от комисия по компенсациите, чието създаване се предвижда съгласно промените, приети в понеделник. 
						"Имуществените въпроси в Кипър съдържат сложни елементи," заяви министерството, като добави: "Това съдебно решение предлага съществена възможност за решаването им." 
						Макар и да приветстваха решението на съда, кипърските гръцки власти го определиха като малко неясно. 
						"Решението (от четвъртък) е признание, че Турция носи отговорност за всичко в северната част и че цялата администрация там е подчинена на Турция," е казал пред репортери говорителят на правителството на кипърските гърци Кипрос Хрисостомидес, цитиран от АП. "Смятаме, че съдът трябваше да излезе с ясно решение за компенсации и реституция."

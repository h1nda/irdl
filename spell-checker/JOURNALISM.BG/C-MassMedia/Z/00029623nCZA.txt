ЕС заплашва да се оттегли от спорна конференция за расизма
					17/03/2009
					ЕС може да откаже да участва в конференция на ООН за расизма следващия месец в Женева, ако силно оспорваният проект на окончателния документ остане непроменен. 
					(AП, АФП, Ройтерс, ДПА - 16/03/09; Шпигел Онлайн - 13/03/09; ЮН Уоч - 11/03/09; AП - 05/03/09; Информационен център на ООН - 02/03/09; Би Би Си - 28/02/09)
 
					 
						
"Ако документите на конференцията бъдат съобразени с предложенията [на ЕС], ще останем, иначе имаме сериозни основания да се оттеглим,” каза чешкият външен министър Карел Шварценберг. [Гети Имиджис]
						ЕС предупреди в понеделник (16 март), че ще се оттегли от конференция на ООН за расизма следващия месец, освен ако окончателната декларация на форума не претърпи сериозни промени. 
						ЕС е изразил скептицизъм относно документите на конференцията, каза чешкият външен министър Карел Шварценберг след среща на висши дипломати от ЕС в Брюксел. "Ако документите на конференцията бъдат съобразени с предложенията [на ЕС], ще останем, иначе имаме сериозни основания да се оттеглим”.
						Конференцията на ООН е насрочена да се проведе от 20 до 25 април в Женева. 
						Окончателният документ, изготвен преди началото на конференцията и наричан от някои "Дърбан II" заради друга спорна конференция на ООН, проведена в южноафриканския град през 2001 г., съдържа най-малко пет параграфа за палестинските територии, които ЕС иска да отпаднат. В понеделник АФП цитира съдържанието на един от параграфите: „С цел затвърждаване на израелската окупация [палестинците] са подлагани на противозаконни колективни наказания, мъчения". 
						Според съобщенията Куба, Иран и Либия доминират в подготовката на женевската конференция. Има опасения, че някои може да използват конференцията, за да прокарат антиизраелски и антизападен дневен ред. 
						Западните държави се противопоставят и на всяко споменаване на охулване на религия, което те се опасяват, че може да бъде използвано за подкопаване на свободата на словото. 
						„ЮН Уоч”, женевска правозащитна НПО, докладва миналата седмица, че ислямските страни са разпространили сред дипломатите в Женева проекторезолюция на ООН, изготвена от Пакистан, която според твърденията определя като нарушаване на човешките права поставянето под съмнение на ислямската догма и насърчава принудителното налагане на ислямските закони. 
						По-рано този месец Италия се оттегли от подготвителните разговори за предстоящата конференция. Външният министър Франко Фратини оправда решението, като се позова на „агресивни и антисемитски изявления” в проектодекларацията.
						Израел и Канада вече решиха да я бойкотират, а Съединените щати и Австралия обмислят решението си. Представител на Държавния департамент на САЩ заяви пред „Уошингтън Поуст" миналия месец, че окончателният документ е „неспасяем”.
						Представители на Израел и САЩ напуснаха демонстративно конференцията в Дърбан през 2001 г., защото арабските държави се опитаха да прокарат резолюция, поставяща знак за равенство между ционизъм и расизъм. 
						В Германия неколкократно бяха отправени призиви за бойкотиране на Дърбан II. 
						Германският външен министър Франк-Валтер Щайнмайер заяви в понеделник, че подкрепя отмяна на участието, „освен ако документите не бъдат променени съществено в рамките на следващите часове и дни". 
						ЕС наистина подкрепя Дърбанския процес, заяви също в понеделник шведският външен министър Карл Билд. ЕС обаче поставя „много ясни червени линии и ако те бъдат прекрачени, ние няма да можем да участваме”.

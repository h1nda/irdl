Страните от Югоизточна Европа се заемат с въпроса за оръжейните излишъци 
					24/04/2012
					Отделни страни в Югоизточна Европа имат общ проблем с излишъците на оръжие, но въпросът може да се реши чрез регионално сътрудничество. 
					От Ивана Йованович за Southeast European Times от Белград -- 24/04/12
 
					 
						
Незначително количество оръжие бе конфискувано след края на въоръжения конфликт в бивша Югославия от 90-те години на ХХ век. [Никола Барбутов/SETimes]
						Въпреки че конфликтът в бивша Югославия завърши преди повече от 15 години, остава значителен излишък на оръжие както в държавно, така и в частно владение. Държавите от региона обаче започнаха партньорство с американското правителство и с Програмата за развитие на ООН (ПРООН) за решаване на проблема. 
						Според министрите на отбраната на Босна и Херцеговина (БиХ) и Хърватия двете страни са с най-голям излишък на артилерийски боеприпаси, около 18 000 тона. 
						Сърбия има около 12 000 тона боеприпаси, съхранявани на открито. От миналия юни военните материали се съхраняват в подходящи зони за съхранение, където сега има около 8 000 тона боеприпаси. 
						В ранните години на независимостта си Черна гора отчете наличието на около 9 700 тона боеприпаси, смятани за силно разрушителни, включително големи количества леки и тежки оръжия, като например танкове Т55. Оттогава количеството им е намалено наполовина, на около 4 100 тона. 
						Въпреки че данните на министерствата на отбраната на страните от региона са официални, има спекулации, че страните не знаят фактическия брой на оръжията на своя територия, тъй като придобиването на военно оборудване и оръжия по време на конфликтите е ставало без надзор. 
						"Съдейки по проблема със съхранението на оръжията, Хърватия има стари боеприпаси без елементарна информация за срока им на годност. [Подобни боеприпаси] са потенциална опасност поради промените в консистенцията на материала на боеприпасите, които настъпват с времето," каза за SETimes Влатко Цвъртила, професор в загребския Факултет по политология.
						Хърватското министерство на отбраната заяви, че непрекъснато работи по проблема в сътрудничество с правителството на САЩ и НПО "Помощ от норвежкия народ". САЩ са дарили 3,4 млн. евро за целта. 
						"Американската компания "Стърлинг" е инвестирала около 3,8 млн. евро. В допълнение към това ПРООН в БиХ планира да помага в унищожаването на излишните оръжия, военно оборудване и боеприпаси," каза за SETimes говорителката на министерството на отбраната на БиХ Ума Синанович.
						Черна гора управлява своите излишъци на оръжие по три начина: чрез превантивно унищожаване на боеприпасите със собствени ресурси, програмата за разоръжаване MOНДEM - съвместна програма на черногорското правителство, ОССЕ (Сърбия), ПРООН и партниращи държави, както и чрез споразумение за унищожаване на леки стрелкови оръжия и различни видове боеприпаси в партньорство с правителството на САЩ. 
						Регионалното сътрудничество е възможно благодарение на сътрудничеството със САЩ, ЕС и други организации, особено тъй като Югоизточна Европа е един от основните канали за търговия и транспорт на незаконно оръжие. 
						"Сътрудничеството е уникален начин, по който страните могат да решават не само националните, но и международните си проблеми с оръжията. Има многобройни инструменти, базирани на международни документи и режими, които правителствата могат да използват, за да намалят, елиминират и унищожат големи количества оръжия и боеприпаси. Но страните от региона трябва да разработят собствени инициативи. Наличните оръжия представляват огромен проблем поради незаконната търговия или са пряка или косвена заплаха за живота и имуществото на гражданите, които все още се намират близо до много складове за оръжие и оборудване," каза Цвъртила. 
						Според Александър Радич, анализатор в белградската НПО "Евро-атлантически съюз", търговията с незаконни оръжия е една от най-важните последици от излишъка, което налага инициативи и промени на регионално равнище. 
						"Очевидно е, че правителствата в региона се опитват да постигнат резултати в тази област, но един от основните проблеми е законът и разминаването му с практиката, тъй като е добре известно, че ако някой иска да се сдобие с оръжие, ще го придобие по някакъв незаконен начин," каза Радич за SETimes. 
						Той се съгласи, че страните от ЮИЕ трябва да извършат промени, за да позволят придобиването на оръжие чрез получаване на адекватно обучение и разрешителни. 
						Сръбският министър на отбраната Драган Шутановац неотдавна отправи един от първите си апели за регионално сътрудничество за справяне с проблема с излишъка на оръжие на конференцията в Белград за сътрудничеството в Югоизточна Европа, като посочи, че Сърбия има възможности да помогне на други страни да решат този проблем. 
						На същата проява Франк Боланд, представител на НАТО, каза, че инициативата е важна, тъй като допринася за безопасността и сигурността в региона. 
					
				
			
					 
					
 
 

Разкаял се военновременен лидер на хърватските сърби се признава за виновен
28/01/2004
Като част от споразумението за намаляване на общата присъда с прокурорите от Трибунала на ООН за военни престъпления военновременният лидер на хърватските сърби Милан Бабич се призна за виновен в преследване. В замяна на това прокурорите се съгласиха да оттеглят четири други обвинения срещу него.
(AП, Ройтърс, Би Би Си,, Блумбърг, РСЕ/РС, Радио B92, UN News Centre,МНТБЮ - 27/01/04)
 
 
Изпълнен със "срам и угризения", военновременният лидер на хърватските сърби Милан Бабич помоли хърватите за прошка във вторник (27 януари), като се призна за виновен в преследването на лица от несръбски произход по време на кампания за етническо прочистване през 1991-1992 г.
"Явявам се пред този Трибунал с чувство на дълбок срам и угризения," каза Бабич по време на заседанието на Трибунала на ООН за военни престъпления в Хага, посветено на предлаганото споразумение за смекчаване на присъдата между него и прокурорите на ООН. "Позволих си да взема участие в най-отвратителния вид преследване на хора просто защото те бяха хървати, а не сърби."
Срещу признанието на вината прокурорите се съгласиха да оттеглят още четири обвинения срещу него и да препоръчат присъда лишаване от свобода за срок до 11 години. Защитата си запази правото да препоръча присъда по време на заседанието по произнасянето на присъдата.
Бабич бе обвинен от Международния наказателен трибунал за бивша Югославия (МНТБЮ) през ноември 2003 г. по един пункт на обвинението в престъпления срещу човечеството за преследване по политически, расови и религиозни причини, както и по четири пункта за нарушение на законите и обичаите за водене на война, включително убийство, малтретиране, произволно или ненужно от военна гледна точка разрушаване на села и разрушаване или нанасяне на щети на образователни или религиозни сгради.
През май 1991 г. стоматологът Бабич стана президентът на самообявилата се Сръбска автономна област Крайна, преименувана по-късно на Република Сръбска Крайна (РСК). Той запази поста си до февруари 1992 г., но остана в политиката до 1995 г. Той се считаше за близък съюзник на Слободан Милошевич по време на кампанията в началото на 90-те години на миналия век за прогонване на лица от несръбски произход от около една трета от хърватската територия, но по-късно двамата се скараха.
"Моля моите братя хървати да простят на нас, техните братя сърби, и се моля за сръбския народ да се обърне към бъдещето и да се обладае от онова състрадание, което ще позволи да се опростят престъпленията," заяви Бабич пред тричленния съдебен състав.
Практически цялото хърватско, мюсюлманско и не-сръбско население, което е живяло в района на РСК през 1991 г., вкл. повече от 78 000 хървати и около 2 000 мюсюлмани, са били "насилствено преместени, депортирани или избити", се казва в първоначалния обвинителен акт на МНТБЮ срещу Бабич.
Признавайки ролята си в преследването на лица от несръбски произход по етнически причини, той каза, че тези престъпления и участието му в тях не могат никога да бъдат оправдани. "Невинни пора бяха преследвани. Невинни хора бяха насилствено прогонвани от домовете им, невинни хора бяха избити. Дори и след като научих какво е ставало, запазих мълчание. Дори по-лошо, продължих да заемам поста си и станах лично отговорен за нехуманното отношение към невинни хора," посочи Бабич.
Той категорично заяви обаче, че е научил за екзекуциите едва години след тяхното изпълнение. Прокурорите посочват, че разполагат с доказателства в подкрепа на това твърдение.
По силата на споразумението за смекчаване на присъдата Бабич се е съгласил да даде показания на други процеси за военни престъпления. През 2002 г. той се яви пред МНТБЮ като свидетел на обвинението срещу Милошевич. Бившият сръбски президент бе определен в обвинителния акт срещу Бабич като "съорганизатор" на престъпленията заедно със задържания за военни престъпления Воислав Шешел и други ключови фигури от балканските войни.
Препоръките за размера на наказанието не са обвързващи за съда на ООН, поради което Бабич все още може да получи доживотна присъда.

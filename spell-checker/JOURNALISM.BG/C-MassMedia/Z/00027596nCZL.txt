Обединеното кралство призова Черна гора да признае Косово
					01/09/2008
					 
						ПОДГОРИЦА, Черна гора -- Посланикът на Обединеното кралство в Подгорица Кевин Лин призова Черна гора да признае Косово, като заяви, че "е дошло време" за подобен ход. В интервю за всекидневника "Побиеда" в събота (30 август) Лайн заяви, че е убеден, че признаването ще бъде факт преди срещата на високо равнище на ЕС през септември. "Разбирам, че въпросът с Косово е много чувствителен за Черна гора и за нейните отношения с Белград и Прищина, но ние смятаме, че е дошло време Черна гора да признае Косово", отбеляза посланикът. Той също каза, че страната има много добри взаимоотношения с Черна гора, което според него ще помогне на Подгорица да се приближи към членството в ЕС и НАТО. 
						Други новини - Рамуш Харадинай, лидер на Алианса за бъдещето на Косово (АБК) заяви в неделя, че Прищина може да проведе преки преговори с Белград, ако и двете страни се споразумеят по някои въпроси предварително. В интервю за Би Би Си Харадинай заяви, че ръководителят на ЮНМИК Ламберто Заниер не трябва да посредничи в преговорите, тъй като Косово е независима страна, която само може да реши какво да обсъди със Сърбия и може да поиска свой собствен посредник. Харадинай също описа сегашната дипломация на Косово като неуспех и заяви, че на това се дължи влошаването на положението в северната част на страната след обявяването на независимостта през февруари. (Бета, Б92, РБК, Би Би Си, Tелеграфи, Топ Ченъл - 31/08/08; Побиеда, Косовапрес - 30/08/08)

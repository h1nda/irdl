Премиерът на ФБиХ напусна поста си
					28/05/2009
					Премиерът на Федерация Босна и Херцеговина Неджат Бранкович се оттегли от поста си в сряда, заявявайки, че преизбирането на Сюлейман Тихич за лидер на Партията на демократичното действие е потвърдило, че той е загубил подкрепата, която му е необходима, за да остане на поста си.
					(AП, Ройтерс, АФП, ДПА, Фена, ХИНА, Б92, Макфакс - 27/05/09; Форбс - 13/05/09)
 
					 
						
Премиерът на ФБиХ Неджат Бранкович подаде оставка. [AФП]
						Премиерът на Федерация Босна и Херцеговина (ФБиХ) Неджат Бранкович, който миналия месец бе обвинен в злоупотреба с власт, подаде оставка в сряда (27 май). 
						"Подавам своята неотменима оставка ... с искане да бъда освободен от задълженията си и да започнат действия за назначаване на нов премиер възможно най-скоро,” писа Бранкович в писмо до президента на ФБиХ Боряна Кристо и вицепрезидентите Мирсад Кебо и Споменка Мичич. 
						Той посочи преизбирането на Сюлейман Тихич за лидер на Партията на демократичното действие (ПДД), където той също заема висш пост, като основен мотив за решението си. 
						Бранкович, който встъпи в длъжност през март 2007 г., бе скаран с лидера на ПДД през голяма част от мандата си. След решението на сараевски съд миналия месец да повдигне обвинения срещу премиера за злоупотреба с власт във връзка с незаконна сделка за недвижим имот от 2000 г. и започването на няколко други разследвания за измама и престъпления срещу него, Тихич непрекъснато призоваваше за оставката му. 
						Бранкович пренебрегваше тези призиви с надеждата, че заместник-председателят на ПДД Бакир Изетбегович, син на военновременния председател на БиХ Алия Изетбегович, ще спечели висшия партиен пост на конгреса във вторник. 
						Тъй като това не се случи, в сряда той изпрати писмо до Тихич, в което заявява, че резултатът от гласуването е показал, че кабинетът е загубил нужната политическа подкрепа за продължаването на своята дейност, поради което той ще уважи призивите на лидера на ПДД за оставката си. 
						"Това е разрив на Бранкович с ПДД, но проблемът е, че той заплашва държавата Босна и Херцеговина,” е бил според „Ройтерс” коментарът на Властимир Мийович, бивш главен редактор на сараевския всекидневник „Ослободжение”. 
						 Кебо заяви, че председателството ще спази процедурите, предвидени по конституция. Това означава, че ПДД и останалите партии от управляващата коалиция – Партия за БиХ, ХДС БиХ и ХДС 1990 – ще трябва да изберат кандидат за нов премиер до 30 дни след официалното приемане на оставката на Бранкович. 
						Тихич каза, че няма предвид никого за кандидат, но че това трябва да бъде лице с политически и икономически опит. 
						 Според съобщенията в писмото за оставката си Бранкович е поискал от Кристо да повери изпълнението на задълженията му в преходния период или на финансовия министър Векослав Беванда, или на министъра на културата Гаврило Граховац, тъй като искал да вземе отпуск незабавно. 
						По-рано този месец правителството на БиХ се договори с МВФ за ново тригодишно стендбай споразумение в размер на около 1,5 милиарда щатски долара, или над 1 милиард евро. Преди то да бъде одобрено от борда на Фонда обаче, БиХ трябва да осъществи редица тежки финансови реформи, включително орязване на разходите. Ако изпълни условията, страната би могла да получи първия транш през август. 
						 "Това е период на хиляди предизвикателства,” каза Кебо.

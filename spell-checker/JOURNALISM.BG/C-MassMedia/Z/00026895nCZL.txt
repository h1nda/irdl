Сръбската и черногорската полиция разбиха група за трафик на хора
					26/06/2008
					 
						БЕЛГРАД, Сърбия -- Вътрешното министерство съобщи в сряда (25 юни), че при съвместна операция на сръбската и черногорската полиция е била разбита мрежа за трафик на хора. Почти двуседмичната операция е била проведена след месеци на разследване и е завършила с арестуването на шестима сръбски граждани. "Открихме три жертви на трафикантите на хора -- сръбско момиче и две жени от Украйна", се казва в изявлението. Предполага се, че трафикантите са уговаряли жените да постъпват на работа като сервитьорки и готвачки в Митровица в Северно Косово, но по-късно са ги принуждавали да проституират.
						Други новини от сряда -- Парламентарната асамблея на Съвета на Европа заяви, че ще разследва обвиненията в трафик на човешки органи и нехуманно отношение в Косово. Швейцарският парламентарист Дик Марти ще подготви доклад по обвиненията, отправени от бившия главен прокурор на ООН за военни престъпления Карла дел Понте. Тя твърди, че жертвите на трафика на органи са били предимно етнически сърби, отвлечени в Косово след конфликта от 1999 г.
						Междувременно в сряда гръцките власти арестуваха жена, заподозряна в принадлежност към престъпна група за трафик на органи. Заподозрените - лекар и две бизнесдами - са подмамвали пациенти в гръцки болници за извършване на трансплантации на бъбреци в Индия. Всеки от пациентите е заплащал по 60 000 евро. Според обвиненията лекарят е настоявал, че трансплантациите са необходими, въпреки че пациентите са били твърде болни, за да понесат процедурата. Най-малко десет души са починали вследствие на усложнения. Полицията арестува един индийски лекар преди няколко месеца. (Танюг, РИА Новости, In News, Катимерини, Нафтемборики - 26/06/08, Уебсайт на Съвета на Европа, РИА Новости, АНА-МПА, АП, Б92 - 25/06/08)

Свободата на печата на Балканите: къде е нейното място
25/11/2002
Повечето страни в Югоизточна Европа се нареждат между първите 45 в първия световен индекс за свободата на печата, издаден неотдавна от парижката група "Репортери без граници".
(Novinite.com - 25/10/02; РСЕ/РС - 24/10/02; Репортери без граници, БиБиСи - 23/10/02)
 
 
Повечето страни в Югоизточна Европа (ЮИЕ) се нареждат между първите 45 в първия световен индекс за свободата на печата, издаден неотдавна от парижката група "Репортери без граници". (РБГ). Индексът класира 139 страни според степента на зачитане на свободата на печата. Едно от заключенията на изследването, довело до създаването на индекса, е че свободата на печата зависи от благосъстоянието на страната: демократично избраното правителство не гарантира свобода на печата.
Индексът е съставен на базата на получените от журналисти, изследователи и юридически експерти отговори на 50 въпроса, които засягат всякакви нарушения на свободата на печата - арести и убийства на журналисти, цензура, упражняване на натиск, държавен монопол, законови ограничения и регулиране на медиите. Списъкът не включва страните, за които няма достоверна информация. За страните от Югоизточна Европа, това са Албания и Македония.
Финландия, Исландия, Норвегия и Холандия си поделят първото място в индекса. Тюркмения, Бирма, Китай и Северна Корея се нареждат на последните места. Според доклада на РБГ, в най-лошите страни "свободата на печата е като писмо от умрял и независими вестници не съществуват". Малкото независими журналисти системно са подлагани на тормоз, властите ги хвърлят в затвора или ги принуждават да напускат страната, докато чуждите медии са или забранени, или са малко на брой, но винаги под наблюдение.
От страните в Югоизточна Европа, Гърция е на най-висока позиция - 19-та - след САЩ и Хонг Конг. Хърватска се нарежда на 33-то място след Намибия и Парагвай, България е на 38-мо място след Мавриций и Перу, Боснa и Херцеговина е на 43-то място след Чехия и Аржентина и само на две места пред Румъния, която е на 45-то място след Мали. Югославия е още по-надолу в списъка на 60-то място след Коморос и Габон, но и доста по-напред от Турция, която е 99-та след Киргистан и Йордания.
Докладът на РБГ отбелязва, че въпреки усилията на турското правителство за реформи, много от журналистите в страната все още се изпращат в затвора и върху медиите редовно се упражнява цензура. Свободата на печата е изключително слаба в югоизточната част на Турция.
От другите кандидатки за ЕС, заслужава да се отбележи класирането на Словения. Страната е на 14-то място след Франция, Австрия и Белгия, и пред Коста Рика, Швейцария и САЩ.
Италия, която е член на ЕС, е на 40-то място, на две места след България.
"Ние забелязахме нарушения на свободата на печата дори в Европейския съюз. Така че, това не се случва само в страни, за които вече знаехме, че има нарушения, но също и на неочаквани места, като Италия, където плурализмът на информацията е застрашен", каза Сория Блатман, която отговаря за Европа в РБГ.
Докладът отбелязва също, че ситуацията е особено сериозна в Азия, и че нито една арабска страна не е намерила място сред първите 50 места. В Ирак, който е на 130-то място, и Сирия - на 126-то, страните използват всички средства, за да контролират медиите и да заглушат гласовете на неподчинение.

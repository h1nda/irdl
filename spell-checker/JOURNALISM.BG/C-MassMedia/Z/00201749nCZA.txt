Статия за босненските туристи в Хърватия вдигна облак прах 
					12/08/2011
					Хърватското правителство и жителите на Макарска Ривиера се опитват да поправят вредите и наранените чувства.
					От Бедрана Калетович за Southeast European Times от Сараево -- 12/08/11
 
					 
						
Туристите от Босна и Херцеговина почиват на хърватската Макарска Ривиера от години. [Бедрана Калетович/SETimes]
						Една от най-търсените дестинации по хърватското крайбрежие е Макарска Ривиера в Централна Далмация със своето чисто море, облети от слънце плажове и дългогодишни туристически традиции. Много туристи от Босна и Херцеговина (БиХ) посещават района както за кратко през почивните дни, така и за пълна ваканция. 
						Статия, публикувана в местния вестник "Макарска Ривиера", написана от редактора на вестника през юли, привлече негативно внимание както от страна на местните жители, така и в региона. В статията на Иво Чоркович, озаглавена "Гости в излишък", се твърди, че "гостите от БиХ не са добре дошли, тъй като не харчат достатъчно пари, замърсяват морето и само заемат място на плажовете". 
						В началото авторът пише за проблемите на хърватския туризъм като цяло, след което насочва вниманието върху гостите от БиХ. Чоркович нарича туристите от БиХ "стихийно бедствие, което за съжаление не може да бъде избягнато или премахнато". 
						Статията предизвика негативна обществена реакция от двете страни на границата. 
						Хърватското министерство на туризма реагира незабавно на статията на Чоркович със съобщение за печата. "Всички гости са добре дошли в Хърватия, независимо от страната им на произход. Не съществуват първокласни и второкласни гости," каза министърът на туризма Дамир Байс. По официални данни на министерството туристите от БиХ са на второ място по численост след германските туристи в Макарска Ривиера. 
						Някои гости от БиХ се оплакват, че в Хърватия се отнасят с тях според сумите пари, които те харчат по време на почивката си. 
						"Възнамерявам да похарча месечната си заплата в Макарска. Не смятам, че съм скръндза, а още по-малко, че замърсявам плажа или морето, но ми е обидно да ме третират като по-маловажен турист," каза Степан Кнежович от Бусовача. 
						Друга туристка от БиХ, Амела Чорбич от Сараево, казва: "Моето семейство идва да почива в Хърватия от години; това е традиция [в нашето семейство]. Но тази година ще отида в Турция. Искам да ме уважават за парите ми, което се случва все по-малко и по-малко в Хърватия." 
						Заради огромното медийно внимание и обществено възмущение след статията на Чоркович хърватският президент Иво Йосипович реагира открито, призовавайки за равноправно отношение към туристите в Хърватия. 
						"Всеки гост е добре дошъл в Хърватия, особено нашите приятели от БиХ. Повечето хора не приемат гостите според дебелината на портфейлите им. Затова добре дошли, скъпи хора от Босна и Херцеговина," каза Йосипович. 
						В разгара на туристическия сезон в Хърватия страната се бори за всеки турист и очакванията от този сезон са високи. 
						"Като град [Макарска] и държава, които силно разчитат на [приходите от] туризъм, те не би трябвало да позволят на индивидуалното мнение на един журналист да разруши имиджа им, особено когато става дума за [географската] близост на туристите от БиХ в този район. Проблемът ще има икономическо отражение в Макарска тази година и през идните години," каза Мирза Мехмедович, експерт по комуникации от БиХ, за SETimes. 
						Посланикът на БиХ в Хърватия Владимир Распудич каза, че статията на Чоркович е обидна, но изтъкна, че позицията на едно лице не отразява отношението на всички. 
						"Няма съмнение, че тази статия нанесе вреда, но тя изразява позицията на един човек. Очаквам, че жителите на Макарска ще имат доста какво да кажат на автора на този наистина неприемлив текст, който не допринася за развитието на добрите отношения между БиХ и Република Хърватия," каза Распудич.

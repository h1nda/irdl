Недостатъчният контрол върху качеството на храните в Хърватия и БиХ буди безпокойство
					05/07/2012
					Наличието на черен пазар на храни и разрешен внос оставят съмнения дали качеството и безопасността на продуктите се изследват достатъчно.
					От Бедрана Калетович за Southeast European Times от Сараево – 05/07/12
 
					 
						
Съобщенията за заразено говеждо месо разтревожиха много потребители в региона. Инспектори по храните работят в Службата по обществено здраве на БиХ в Тузла. [Бедрана Калетович/SETimes]
						Страните от региона осъзнават значението на контрола върху транспортираните през границите храни. Всекидневните скандали, предимно във връзка с вноса на месо със съмнително качество, поставят под съмнение способността на държавите да контролират черния пазар на храни. 
						Хърватия наскоро беше потресена от случай, при който гражданин на страната е внесъл стотици килограми замразено месо със съмнително качество от Босна и Херцеговина (БиХ). 
						Липсват каквито и да е доказателства за произхода на месото и въпреки че продуктът е продаван под пазарните цени в Хърватия, това е донесло огромни печалби. 
						Разрешеното за внос месо в БиХ не трябва да е на повече от шест месеца, според Ветеринарна служба на страната, която е натоварена да проверява трансграничната търговия, и отдела по безопасност и инспекции на храните към хърватското министерство на селското стопанство. 
						БиХ изисква внасяното месо да се проверява на няколко етапа и всички опаковки да бъдат обявявани 24 часа преди пристигане на гранично-пропускателния пункт. Според ветеринарната служба на БиХ пратките трябва да съдържат ветеринарен сертификат и да преминат визуална инспекция и проверка с цел идентифицирането им. 
						Замразеното месо в повечето случаи се внася през три гранични пункта в БиХ и пристига от Холандия, Германия и Австрия, а също и от Испания, Италия, Унгария и Полша. 
						Въпреки неотдавнашното споразумение между Хърватия, БиХ, Сърбия и Черна гора за електронен обмен на информация, който допринася за по-голямата ефективност на митническите процедури, граничният контрол на храните не е добре координиран. 
						„Когато Хърватия стане членка на ЕС на 1 юли следващата година, граничните пунктове трябва да функционират с пълен капацитет и да отговарят на всички стандарти на ЕС по отношение на вноса на стоки от растителен или животински произход“, заяви за SETimes Миро Джакула, директор на администрацията за косвено данъчно облагане на БиХ. 
						„В момента 25–30 % от общото количество месо, което се консумира в Хърватия, не преминава през системата за контрол, а влиза през черния пазар, извън всякакви разпоредби“, каза за SETimes Стипан Билич, диетолог от Хърватия и директор на търговската групировка „Кондин“. 
						Билич обясни, че големите вериги супермаркети внасят месо точно преди да изтече срокът му на годност, което би трябвало да продават на половин цена в своите държави, а тук то се влага в преработени храни с цел печалба. 
						Длъжностни лица от БиХ обаче заявиха, че качеството на консумираната в страната храна е близко до това в ЕС. 
						Сеяд Мачкич, директор на агенцията по безопасност на храните в БиХ, каза за SETimes, че от 1688 лабораторни анализа, направени през 2011 г., само десет не са били в съответствие с установените правила. 
						Експерти по безопасността и качеството на храните предупреждават гражданите да не разчитат твърде много на държавата за осъществяването на контрол върху храните, а да предпочитат местните производители, които познават и на които могат да се доверят. 
						„Супермаркетите и откритите пазари предлагат силно третирани плодове и зеленчуци от големи производители и доставчици. Тези производители са безопасни и са стандартизирали своята продукция“, каза за SETimes Драган Пушара, експерт по качество на храните от Сърбия. 
						От друга страна, посочи той, има малки производители от местните магазини, чието качество винаги може да се провери. 
						„Купувайки тези продукти, вие подкрепяте местните производители и имате гаранции за качеството на храните.“ 
					
				
			
					 
					
 
 

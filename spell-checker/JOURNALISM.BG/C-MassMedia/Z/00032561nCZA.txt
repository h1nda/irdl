ЕС обяви премахване на визите за Македония, Черна гора и Сърбия 
					01/12/2009
					Безвизовото пътуване в Западна Европа е вече близо и тъкмо навреме за празниците.
					(EurActiv, Euobserver, София Ехо - 01/12/09; AФП, ДПА, АКИ, Юръпиън Войс, ЕС, Бета, Б92, МИА - 30/11/09)
 
					 
						
Македонският външен министър Антонио Милошоски и премиерът Никола Груевски приветстват решението на ЕС да премахне визите за пътувания за Македония. [Томислав Георгиев/SETimes]
						Гражданите на Македония, Черна гора и Сърбия ще имат възможност да пътуват до повечето страни в Европа без визи, считано от 19 декември, решиха на среща в понеделник (30 ноември) в Брюксел вътрешните министри от ЕС. Приветствайки решението, висши представители на ЕС заявиха, че то бележи важна стъпка в кандидатурите за евроинтеграция на трите страни. 
						"Днешното решение отразява ясната европейска перспектива на западнобалканските държави и е плод на упоритата работа на тези страни за изпълнение на изискванията за либерализиране на визовия режим," каза в понеделник еврокомисарят по разширяването Оли Рен. 
						Опростявайки движението за македонските, черногорските и сръбските граждани, 27-членният блок ще "улесни още повече връзките между Съюза и тези страни и ще открие нова ера в нашето сътрудничество," каза заместник-председателят на Европейската комисия (ЕК) Жак Баро. 
						Шведският министър по въпросите на миграцията и предоставянето на убежище Тобиас Билстрьом , чиято страна понастоящем заема ротационното председателство на ЕС и който ръководи заседанието в понеделник, нарече решението "историческо". Македонските, черногорските и сръбските граждани, желаещи да честват Коледа с приятели и роднини, живеещи в страните от шенгенската зона, вече ще могат да го направят без визи, отбеляза той. 
						Те се нуждаят само от биометрични паспорти, за да пътуват до всяка от 28-те страни от шенгенската зона - всички членки на ЕС без Великобритания и Ирландия, плюс нечленуващите в ЕС Исландия, Норвегия и Швейцария. Продължителността на престоя им не трябва да надвишава 90 дни в рамките на шестмесечен период, като в противен случай те все пак ще се нуждаят от виза. Онези, които възнамеряват да работят по време на кратък престой, също ще трябва да се сдобият с визи и разрешения за работа. 
						Взетото в понеделник решение не се отнася за жителите на Косово, дори и да притежават сръбски биометричен паспорт, тъй като страната им още не е призната от всички европейски държави и не бе включена в диалога за либерализация на визите, който ЕК откри миналата година с държавите от Западните Балкани. 
						"Това е практическа и ясна стъпка към евроинтеграция", каза на обща пресконференция с Баро и Рен в Брюксел сръбският президент Борис Тадич. "Премахването на визите не е част от преговорите за членство в ЕС, но не може да има членство в ЕС без либерализация на визите." 
						Приветствайки новината като потвърждение на усилията на Скопие да изпълни изискванията за либерализация на визите, македонският премиер Никола Груевски каза, че страната му има "причина да празнува и че този ден ще бъде записан със сигурност в македонската история".

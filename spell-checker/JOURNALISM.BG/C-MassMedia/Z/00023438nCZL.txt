Хърватия отхвърли искането на Словения съдът на ОССЕ да реши граничен спор 
					03/08/2007
					 
						ЗАГРЕБ, Хърватия -- Правителството съобщи в четвъртък (2 август), че е отхвърлило инициативата на Словения за уреждане на спора около очертаването на общата морска граница в Помирителния и арбитражен съд на ОССЕ в Женева. Говорителят на кабинета Ратко Мачек каза, че макар Хърватия да е съгласна, че спорът трябва да се отнесе към международен арбитър, тя предпочита това да бъде хамбургският Международен трибунал по морско право. 
						Също в четвъртък бяха съобщени подробности за спор между Хърватия и съседна Сърбия. В основата му стои собствеността на 70 ценни коня от породата "Липицанер", докарани в Северна Сърбия от Хърватия през 1991 г., по време на балканския конфликт. Хърватия си ги иска обратно, обвинявайки сръбските ветеринарни лекари, че не полагат нужните грижи за тях. В четвъртък обаче сръбският земеделски министър Слободан Милосавлевич посети фермата в Нови Сад, където са държани конете, и каза, че те изглеждат в добра форма. (Вечерни Лист - 03/08/07; ХИНА, ХРТ, Javno.hr, Би Би Си, АП - 02/08/07)

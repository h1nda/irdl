ПАСЕ призова кипърските лидери да се възползват от възможността за намиране на решение
					30/09/2008
					 
						СТРАСБУРГ, Франция -- Парламентарната асамблея на Съвета на Европа (ПАСЕ) призова в понеделник (29 септември) двете общности в Кипър да прегърнат настоящата възможност за обединение на разделения остров. Неотдавнашното възобновяване на преговорите дава обнадеждаващи резултати, които биха били в интерес и на двете общности, заяви ПАСЕ в проектодоклад, подготвен от германския парламентарист Йоахим Хорстер. В него се предлага също двете страни да приемат допълнителни мерки за изграждане на доверие, имащи за цел да увеличат шансовете за успех.
						Междувременно в понеделник кипърският президент Деметрис Христофиас каза, че двете общности ще трябва съвместно да се изправят пред проблема с недостига на вода на острова. Христофиас обаче отрече съобщенията в пресата, че въпросът за транспортирането на вода от Турция е бил повдигнат по време на протичащите в момента преговори за обединение. Въпросът не е бил повдиган официално по време на преговорите с кипърския турски лидер Мехмет Али Талят, каза Христофиас, преди да се отправи за Страсбург, където ще говори пред ПАСЕ във вторник. (Анадолска информационна агенция, Хюриет, Си Ен Ей, Фамагуста Газет, Политис - 29/09/08)

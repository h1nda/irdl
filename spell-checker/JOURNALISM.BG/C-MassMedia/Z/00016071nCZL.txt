Правителството на РС съобщи, че докладът на комисията за Сребреница ще бъде готов до петък 
					27/09/2005
					 
						БАНЯ ЛУКА, Босна и Херцеговина (БиХ) -- Правителството на Република Сръбска (РС) очаква комисията, натоварена от него с разследването на клането в Сребреница през 1995 г., да представи окончателния си доклад до крайния срок - петък (30 септември). Премиерът Перо Букейлович се срещна с членовете на комисията в понеделник, за да подчертае отново, че крайният срок на Службата на върховния представител (СВП) трябва да бъде спазен и документът трябва да бъде внесен за обсъждане от босненския сръбски кабинет в петък. 
						Също в понеделник президентът на РС Драган Чавич предупреди, че санкциите, наложени от СВП, могат да парализират управляващата Сръбска демократическа партия (СДП), към която той самият принадлежи, и да доведат до радикализъм в партията. Чавич направи този коментар по време на своя реч на извънредно заседание на партията. Той предположи, че СДП може да се оттегли от министерския съвет на БиХ. В отделно изказване друг висш босненски сръбски политик, външният министър на БиХ Младен Иванич, член на Партията за демократичен прогрес, каза, че не би изключил възможността за предсрочни изабори в БиХ. Тези негови думи се появиха в "Независне новине" във вторник. 
						Други новини -- Хиляди пенсионери от цяла РС участваха в понеделник в демонстрации в Баня Лука с искания за по-добри условия на живот и изплащане на пенсиите, които държавата им дължи от 2002 г. насам. Организаторът на демонстрациите Раде Ракул каза, че пенсионерите са най-бедната и най-застрашена обществена класа в автономната област. (Независне новине - 27/09/05; РТРС, Фена, НТВ Хаят, Танюг, Уеб-сайт на правителството на РС - 26/09/05)

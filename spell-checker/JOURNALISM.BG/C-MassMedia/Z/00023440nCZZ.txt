Бизнес: "Дженеръл Електрик" ще помогне за модернизирането на жп транспорта в Република Сръбска 
					03/08/2007
					Премиерът на Република Сръбска Милорад Додик обеща по-бързи влакове в автономната област. Още от седмицата: Националната банка на Кувейт закупи дял в Турската банка.
					 
						
Железопътният сектор на Република Сръбска очаква модернизация. [Гети Имиджис]
						"Дженеръл Електрик" ще изготви стратегия за модернизиране на железопътния сектор на Република Сръбска (РС), която ще бъде представена на кабинета на автономната област. Ще бъде подписано споразумение за сътрудничество въз основа на стратегията, каза премиерът на РС Милорад Додик в петък (27 юли). Той добави, че модернизацията на железопътните линии ще доведе до по-голяма скорост на влаковете в републиката, до 150 км/ч, но отказа да даде подробности за крайния срок на проекта или инвестициите по него. 
						*** 
						Средният годишен доход в Гърция е 19 754 евро, според официални данни, публикувани във вторник (31 юли). Страната е на 14-о място в ЕС по доходи; Люксембург и Дания са съответно на първо и второ място. Данните отразяват положението през 2006 г., преди България и Румъния да се присъединят към блока. 
						 *** 
						
Българският кабинет реши в неделя (29 юли) да увеличи социалните разходи през последното тримесечие на годината и да намали данъка върху доходите на физическите лица от 2008 г. Пенсиите в страната ще се повишат с още 10 % след 10-процентното им увеличение през юли. 
						*** 
						Националната банка на Кувейт подписа споразумение за закупуване на дял от 40 % в Турската банка за 160 млн. долара. Споразумението трябва да бъде одобрено от Агенцията за банково регулиране и надзор на Tурция и от Кувейтската централна банка. 
						*** 
						Средните цени на автомобилите в Румъния са били с 1,8 % по-ниски от средните за ЕС през първата половина на 2007 г., показа проучване на Европейската комисия. От всички държави, членки на ЕС, най-скъпи са автомобилите в Словакия. 
						*** 
						
Maкедонският парламент одобри актуализирана версия на бюджета на страната за 2007 г. Разходите са 1,91 млрд. евро, докато прогнозираните приходи са 1,88 млрд. евро. 
						*** 
						
Aлбанският министър на икономиката, търговията и енергетиката Генц Рули подписа споразумение с черногорския си колега Бранимир Гвозденович за строителството на нов електропровод за пренос на електроенергия между Тирана и Подгорица. Проектът за 41,7 млн. евро ще бъде завършен през 2009 г. и ще удвои капацитета на Албания за внос на електроенергия. 
						*** 
						
Aлбанското правителство въведе в сряда (1 август) плосък данък от 10 % върху доходите на физическите лица. По този начин правителството се опитва да намали данъчните бариери и да направи страната по-привлекателна за чуждите инвеститори. 
						
(Различни източници – 27/07/07-03/08/07)

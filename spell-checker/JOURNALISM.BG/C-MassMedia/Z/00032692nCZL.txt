ПКК пое отговорност за убийството на седем турски войници
					11/12/2009
					 
						АНКАРА, Турция -- Бойци от терористичната Кюрдска работническа партия (ПКК) поеха отговорност в четвъртък (10 декември) за засадата в началото на седмицата, в която загинаха седем турски войници, а други трима бяха ранени. Прокюрдската информационна агенция "Фират" предаде, позовавайки се на изявление на ПКК, че бойна част е нападнала войниците в понеделник в провинция Токат, за да отмъсти за операциите на армията срещу екстремистите. Изявлението идва на фона на полаганите от правителството усилия за предоставяне на повече права на кюрдското малцинство в Турция и докато турският Върховен съд заседава по въпроса дали да забрани прокюрдската Партия на демократичното общество за предполагаемите й връзки с ПКК.
						Междувременно в четвъртък поддръжници на кюрдските бунтовници влязоха в сблъсъци с полицията в източния град Ван, като хвърляха камъни, запалителни бомби и фойерверки. Полицията употреби сълзотворен газ, за да разпръсне тълпата, и задържа 25 демонстранти. (AП, Анадолска информационна агенция, Хюриет, Ройтерс - 10/12/09)

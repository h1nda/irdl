Генерал Пакет поема командването на СФОР в БиХ
03/10/2003
 
САРАЕВО, Босна и Херцеговина (БиХ) -- Американският генерал-майор Върджил Пакет официално пое командването на СФОР в четвъртък (2 октомври), като тържествено заяви, че войските ще продължат да издирват заподозрените във военни престъпления. Неговият мандат ще продължи една година. Пакет идва на мястото на генерал-лейтенант Уилям Уорд, който е получил назначение като заместник-командир на американските войски в Европа.
Други новини: Председателят на Европейския парламент Пат Кокс направи в четвъртък обръщение пред парламента на БиХ в Сараево, в което призова местните власти да продължат с политическите и икономически реформи за изглаждане на различията с ЕС. Кокс заяви, че основните критерии за започване на преговори по присъединяването с ЕС са задържането на главните заподозрени във военни престъпления и особено на бившите босненски сръбски лидери Радован Караджич и Ратко Младич. (Дневни аваз, Вечерни лист, Ослободжение, Дневни лист, Независне новине - 03/10/03; ХИНА, СРНА, АФП, ФТВ, РТРС - 02/10/03)

ПДД подкрепи Инцко относно босненските сърби
					18/06/2009
					 
						САРАЕВО, Босна и Херцеговина (БиХ) -- Лидерите на босненската Партия на демократичното действие (ПДД) проведоха извънредно заседание в сряда (17 юни), за да обсъдят последните действия на Република Сръбска (РС). Парламентът на РС отказва да оттегли своята резолюция, задължаваща институциите на автономната област и официалните й представители да се противопоставят на прехвърлянето на правомощия към БиХ. Резолюцията беше публикувана в понеделник в "Държавен вестник" въпреки призивите от страна на върховния представител Валентин Инцко за оттеглянето й. Той настоява, че резолюцията нарушава както Дейтънското мирно споразумение, така и конституцията на БиХ. Председателството на ПДД единодушно подкрепи лидера Сюлейман Тихич, който отказа да присъства на срещата на основните политически партии в Баня Лука. Разговорите там бяха част от така наречения "Процес от Пруд", който призовава за редовни срещи между основните лидери. (Фена, Дневни Аваз, СРНА - 17/06/09)

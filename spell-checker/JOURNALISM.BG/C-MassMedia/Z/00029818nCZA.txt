Лидерите на Г20 обещаха да затегнат финансовото регулиране
					03/04/2009
					Лидерите на най-индустриализираните страни в света и на развиващите се икономики се споразумяха в четвъртък за редица мерки за ограничаване на световната рецесия, като обещаха над 1 трилион долара под формата на заеми и гаранции за борещите се страни.
					(Блумбърг, ФТ, АП, АФП, Уошингтън Поуст - 03/04/09; АП, Ройтерс, ДПА, Би Би Си, Уол Стрийт Джърнъл, ТАЙМ - 02/04/09)
 
					 
						
Лидерите на Г20 позират за снимка в Източен Лондон в четвъртък (2 април). [Гети Имиджис]
						Световните лидери обещаха да осигурят над 1 трилион долара, за да помогнат в борбата срещу най-тежката икономическа криза от шест десетилетия насам. Те договориха в четвъртък (2 април) в Лондон и други мерки, имащи за цел укрепване финансовата система и възстановяване на растежа. 
						"В този ден светът се обедини ... около план за глобално възстановяване и реформи и ясен график за неговото изпълнение," заяви домакинът на срещата на високо равнище, британският премиер Гордън Браун. 
						Срещата на върха, заяви той, бележи първите стъпки към "нов световен ред". 
						Лидерите на най-индустриализираните държави в света и на развиващите се икономики обещаха в четвъртък да действат заедно, за да възстановят доверието, растежа и работните места, а също и да укрепят финансовата система. Те се ангажираха също да засилят финансовото регулиране и реформите в международните финансови институции, за да предотвратят повторение на настоящата криза. Освен това те обещаха да насърчават световната търговия и да избягват протекционизма, както и да поощряват "зеленото” и устойчиво възстановяване. 
						"Вярваме, че единствената сигурна основа за устойчива глобализация и повишаване на просперитета за всички е отворената световна икономика, основаваща се на пазарни принципи, ефективно регулиране и силни световни институции," заявиха лидерите в своето заключително изявление. 
						Пакетът от 1,1 трилиона долара ще включва осигуряването на 500 млрд. долара за МВФ, с което ресурсите на фонда ще бъдат утроени до 750 млрд. долара, и предоставяне на 250 млрд. долара за издаване на допълнителни специални права на тираж за неговите държави членки. Пакетът предвижда също допълнителни 250 млрд. долара за подпомагане на търговското финансиране и 100 млрд. долара, които ще осигурят възможност за отпускането на допълнителни кредити от международните банки за развитие. 
						"Безпрецедентният" план "ще запази или ще създаде милиони работни места ... възлизащи до края на следващата година на 5 трилиона долара, ще повиши производството с 4 % и ще ускори прехода към зелена икономика", заявиха лидерите. 
						Мерките, които имат за цел укрепване на финансовата система, предвиждат да бъде създаден нов Съвет за финансова стабилност (СФС), в който ще участват всички държави от Г20, ключови представители на националните финансови органи, Испания и Европейската комисия. СФС трябва да работи в по-тясно сътрудничество с МВФ, за да отправя ранни предупреждения за макроикономически и финансови рискове и да препоръчва необходимите действия за справяне с тях. 
						Световните лидери обещаха също да вземат решителни мерки срещу данъчните оазиси и хедж фондовете, както и да наложат по-строги правила по отношение на агенциите за кредитен рейтинг, за да попречат на възникването на конфликти на интереси. 
						Американският президент Барак Обама заяви, че планът може да бележи "повратна точка в стремежите ни към глобално икономическо възстановяване". Той похвали "навременността и величината" на отговора на лидерите. 
						Други лидери, включително френският президент Никола Саркози и германският канцлер Ангела Меркел, приветстваха постигнатата договореност, която надмина очакванията на много наблюдатели.

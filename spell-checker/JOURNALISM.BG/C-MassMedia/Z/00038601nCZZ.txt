Според блогерите кризата в БиХ отминава, но проблемите остават
					20/05/2011
					Въпреки отмяната на спорния референдум, постигането на споразумение за сформирането на правителство на държавно ниво остава невъзможно.
					От Лиляна Ковачевич за Southeast European Times от Баня Лука – 20/05/11
 
					 
						
Катрин Аштън и Милорад Додик на пресконференция в Баня Лука на 13 май. [Ройтерс]
						Думите му бяха сериозни и по същество. Върховният представител Валентин Инцко предупреди на 9 май, че Босна и Херцеговина (БиХ) е изправена пред най-сериозната криза, откакто с Дейтънското споразумение от 1995 г. беше сложен край на въоръжения конфликт в страната. 
						Само няколко дни по-късно обаче той вече можеше да заяви, че напрежението е намаляло. Тази повторна оценка беше направена, след като босненската сръбска автономна област Република Сръбска (РС) се отказа от плановете си за референдум за работата на държавния съд и прокуратурата на БиХ. 
						Президентът на РС Милорад Додик заяви, че е получил уверения, при разговорите си с върховния представител на ЕС за външната политика Катрин Аштън, че Брюксел ще помогне за решаването на проблема. 
						Извън въпроса за референдума обаче БиХ все още няма правителство на държавно ниво и няма особени признаци, че процесът по сформирането му скоро ще бъде възобновен. Междувременно блогери и политически коментатори дискутират последните събития. 
						Според анализатора Властимир Мийович след кризата Додик се оказва основният губещ, защото е трябвало „да си затъкне устата и публично да подвие опашка". 
						„Червената линия беше начертана и Додик разбра, че не може да я преминава безболезнено”, заключава Мийович. 
						Според преподавателя по право Здравко Гребо много аспекти от споразумението му с Аштън остават неясни. 
						„Трябва да се изясни дали Додик се е съгласил да отложи референдума, или ще предложи парламентът на РС да го отмени изцяло”, пише той. „Историята с отделянето на РС временно ще бъде забравена, но дали в крайна сметка ще остане забравена, зависи от Милорад Додик и дори още повече от международната общност.” 
						Картината се изясни в четвъртък (19 май), когато Додик поиска от парламента референдумът да бъде отменен. Очаква се гласуването да се проведе на 31 май. 
						Отказването от идеята за референдума е грешка, твърди анализаторът Обрад Кесич, като се аргументира, че Инцко и международната общност са засилили своя контрол за сметка на Баня Лука. 
						„Ако сега референдумът бъде спрян и от ЕС не се получи нищо конкретно, това ще доведе до ново изнудване и натиск, когато започне сформирането на новото правителство на държавно ниво, както и при преговорите за промени в конституцията”, твърди Кесич. 
						
						Омер Чавра предупреждава, че независимо от кризата, която беше предизвикана с обявяването на референдума, най-големият проблем на БиХ продължава да е, че обществото е лесна мишена за политически манипулации, защото винаги на първо място се възприема с оглед на своята принадлежност към етническа общност. 
						„Денят, когато гражданите започнат да се възприемат като личности заради собствените си интереси, а не като членове на колектив, и като такива започнат да се борят, за да защитят институционално своите права, тази страна ще отвори нова глава в демократичното си развитие”, пише Чавра. 
						БиХ все още очаква тази глава, съгласен е Ержебет. „Ако човек напусне БиХ и се върне месец по-късно, няма да намери нищо ново на политическата сцена”, пише той. „Сега няма да бъде сформирано правителство, защото политиците в БиХ остават на противоположни позиции, без волята да променят каквото и да било.”

Гняв по повод проекторезолюцията на Сърбия в ООН
					16/08/2010
					Последният ход на Белград в стратегията му по отношение на Косово предизвика разгорещен дебат.
					От Игор Йованович за Southeast European Times в Белград – 16/08/10 
 
					 
						
Външният министър Вук Йеремич заяви, че привличането на подкрепата на ООН за резолюцията на Сърбия граничи с "невъзможното". [Гети Имиджис]
						Политически партии, анализатори и дори чужди посланици в продължение на дни дебатират дали Сърбия трябва да оттегли или да промени проекторезолюцията си за Косово. Министерството на външните работи внесе документа в Общото събрания на ООН на 28 юли. 
						След преглед на документа сръбски официални представители признаха, че той e написан набързо, за да изпревари резолюция, която би билa в полза на независимостта на Косово - нещо, на което Белград остро се противопоставя. 
						В резолюцията на Сърбия се заявява, че консултативното мнение на Международния съд (МС) от 22 юли, според което обявяването на независимостта на Косово не е нарушило международното право, не дава на косовските албанци правото да се отделят. 
						Добавя се още, че "едностранното отделяне не е приемлив начин за решаване на териториални проблеми" и се призовава за постигане на "взаимно приемливо решение на всички открити въпроси" чрез диалог. 
						Британският посланик в Белград Стивън Уърдсуърт заяви, че страната му е била "изненадана" от хода на Белград и че едностранното внасяне на резолюцията на Сърбия може да доведе до конфликт с ЕС по време на дебата в ООН. 
						 "Няма смисъл Сърбия и ЕС да се конфронтират в Ню Йорк, а в същото време Сърбия да твърди, че иска да стане член на ЕС", каза Уърдсуърт. 
						Сега в Сърбия се водят спорове дали проекторезолюцията трябва да бъде променена или оттеглена. Външният министър Вук Йеремич подклажда огъня, като казва, че шансовете на Сърбия да привлече подкрепа за резолюцията си в ООН "граничи с невъзможното". 
						Той обаче добави, че Сърбия няма алтернатива, освен да направи всичко възможно да убеди света, че позицията й е правилна. 
						Двама членове на управляващата коалиция - Сръбското движение за обновление и Г17 Плюс - призоваха Сърбия да промени резолюцията в съответствие с позицията на ЕС. "По-добре е да се промени текстът и да се привлече подкрепата на колкото се може повече страни членки на ЕС, вместо да се събират гласовете на необвързаните (в Общото събрание на ООН)", заяви заместник-председателят на Г17 Плюс Сузана Грубешич. 
						Опозиционната Демократическа партия на Сърбия (ДПС), ръководена от бившия премиер Воислав Кощуница, призова за оставката на Йеремич и заяви, че Белград не е трябвало да внася резолюцията в Общото събрание. 
						Говорителят на ДПС Петар Петкович заяви за SETimes, че проекторезолюцията би трябвало да бъде изпратена в Съвета за сигурност на ООН, където страната има двама силни съюзници - Русия и Китай. 
						"Шансът на Сърбия за успех в Общото събрание на ООН е минимален... Изглежда, сякаш правителството, след като не успя в МС, иска също така да не успее и в ООН, така че да може да обяви, че е направило всичко възможно, за да спаси Косово, но че не са успели", каза Петкович. 
						Политическите анализатори са разделени. Душан Янич, директор на НПО "Форум за етнически отношения", заяви за SETimes, че Белград трябва да направи "всичко възможно, за да хармонизира проекторезолюцията си с ЕС", и че в настоящия климат Белград би трябвало да е "готов за поражение" на есенната сесия на Общото събрание на ООН. 
						Александър Митич обаче, който е ръководител на проекта "Компромис за Косово" заяви за SETimes, че Белград не може да се съгласи със Съединените щати и с ЕС, защото те са били "главните защитници на независимостта на Косово". 
						Митич смята, че Белград трябва да постигне споразумение по резолюцията с Русия и Китай, но също и със страни, които имат влияние върху регионални организации, страни като Египет, Южна Африка, Индия, Индонезия и Бразилия.

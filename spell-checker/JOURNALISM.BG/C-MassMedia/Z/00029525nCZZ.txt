Бизнес: Световната криза засегна тежко икономиките в Югоизточна Европа
					06/03/2009
					Световната финансова криза удари икономиките в Югоизточна Европа. Още в новините: италианската “Коста Груп” ще подпише споразумение с Търговската камара в Измир; Албания и Македония се споразумяха да създадат общ икономически пазар.
					 
						
Югоизточна Европа усеща световната икономическа криза. [Гети Имиджис]
						Икономиките на държавите от Югоизточна Европа (ЮИЕ) усещат влиянието на световната финансова криза, заявиха в понеделник (2 март) експерти от Института за международни икономически изследвания в Търговска камара на Австрия със седалище във Виена. Според експертите Хърватия и Албания са страните с най-висок държавен дълг към края на 2008 г., като в Хърватия той достига 54,5 %, а в Албания 53,5 % от БВП. Според научния директор на института Михаел Ландесман отрицателните салда в Югоизточна Европа са възникнали, след като тези страни са загубили достъпа до кредитите, с които те са финансирали прекомерния внос, както и в резултат от резкия спад в паричните преводи от техните диаспори и преките чуждестранни инвестиции. 
						*** 
						
						Румъния и България са решили да подготвят съвместен договор за изграждането на два нови моста над река Дунав, съобщи осведомителна агенция “Агерпрес” на 26 февруари. Проектът е бил обсъден от румънския министър на транспорта Раду Берчану и неговия български колега Петър Мутафчиев. Двата моста ще свързват румънския град Бекет и гр. Оряхово в България. 
						*** 
						Италианското дружество “Коста Груп” обяви в понеделник (2 март), че е подписало договор с Търговската камара в Измир за изграждането на пристанище в Ючкуюлар в турската западна провинция Измир, в което ще акостират круизни кораби. За завършването на проекта на стойност 75 млн. евро ще бъдат необходими 18 месеца. 
						*** 
						
						Турската Асоциация на индустриалците и бизнесмените предаде във вторник (3 март) ротационното председателство на Съюза на конфедерациите на индустрията от черноморския и каспийския регион (СКИЧКР) на Гърция. Федерацията на гръцките предприятия ще заема председателството от 2009 до 2011 г. На Общото събрание на СКИЧКР организацията прие четирима нови членове, като така техният брой достигна 17. 
						 *** 
						
						Албания и Македония се договориха да създадат общ икономически пазар, като от май 2009 г. премахнат митата помежду си. Македонският министър на икономиката Фатмир Бесими каза във вторник (3 март) пред участниците в бизнес форум в Тирана, че договорът ще бъде подписан скоро от властите. През 2008 г. търговският оборот между двете страни достигна 104 млн. евро. 
						*** 
						Според споразумение, подписано във вторник (3 март) между “Плинакро” (Хърватия) и “Нечъръл Газ Трансмишън” (Унгария), част от групата МОЛ, Хърватия и Унгария ще свържат своите тръбопроводни мрежи за природен газ до края на 2010 г. Стойността на проекта се оценява на около 395 млн. евро. Той е част от стратегията на Загреб за модернизиране и разширяване на вътрешната мрежа за природен газ. 
						
						(Различни източници - 27/02/09-06/03/09)

Появяват ли се червените барети отново в Сърбия?
11/05/2004
Действията на бившите червени барети, звено, свързано с убийството на премиера Зоран Джинджич, хвърлиха Сърбия в съмнения дали властите действително са разформировали тази структура.
От Душан Кошанович за Southeast European Times в Белград - 11/05/04
 
 
Борис Тадич, който наследи Джинджич на поста председател на Демократическата партия, разкритикува появата на червените барети в съдебната зала. [Андрия Илич]
Разформированите Червени барети, отряд, няколко от чиито членове са обвинени за участие в убийството на премиера Зоран Джинджич миналата година, продължават да безпокоят сръбската общественост. На 27 април белградският таблоид Курир публикува интервю с лице, идентифицирано като " Капитан Джо", член на бившия отряд за специални операции (ОСО), по-добре известен като Червените барети. Лицето, чието име бе запазено в тайна, съобщи, че членовете на разформирования отряд ще се появят в старите си униформи на процеса за убийството на Джинджич.
На 20 април бивши членове на ОСО се появиха в съдебната зала, когато бодигардът на Джинджич Милан Веруович започна да дава показания като свидетел на обвинението. Шестимата млади мъже, понастоящем в редиците на специалните полицейски сили, носеха фланелки с изображение на символите на дискредитирания ОСО.
Отрядът бе разпуснат миналата година след убийството през март на Джинджич. Членовете му бяха прехвърлени към други полицейски подразделения. Онези, за които бе установено, че са свързани с убийството, бяха уволнени. Горан Радосавлевич, командир на специалните полицейски части, каза, че полицаи, които се представят за членове на ОСО, ще бъдат санкционирани.
Борис Тадич, наследил Джинджич на поста председател на Демократическата партия, разкритикува появата на червените барети в съдебната зала, заявявайки, че това оказва "невероятен политически натиск" върху Специалния съд за организираната престъпност. Той призова правителството да поясни накъде върви днес Сърбия.
Все пак интервюто на Курир предизвика възмущение в обществото. Гордана Суза, новият главен редактор на държавната телевизия, предупреди, че посланията, изпращани от бившите червен барети, трябва да се приемат сериозно. "Слабата управляваща коалиция или няма да приеме важността на този тип натиск, или не разбира посланието, което се разглежда от част от обществото като покана за връщане към старите порядки."
Министърът на правосъдието Зоран Стойкович призова главния прокурор да определи дали интервюто има някакво значение. Главната прокуратура заяви на 28 април, че събира информация във връзка с публикуваните сигнали и установява самоличността на интервюирания. Полицията извика на разпит Саша Стаич, журналистът от Курир, взел интервюто.
Външният министър Вук Драшкович посочи, че "ескадроните на смъртта" на Слободан Милошевич остават непокътнати. Драшкович подчерта, че Агенцията за сигурност и разузнаване трябва да се разформирова и да се създаде нова национална служба за сигурност, тъй като сегашната е съставена от "играчи" от времето на режима на Милошевич. "Чешкият модел", чийто привърженик е Драшкович, доведе до уволнението на всички полицейски служители през 1990 г. След това всеки от тях бе проверяван индивидуално и връщан на работа само ако не се констатираха негови връзки с престъпленията на бившия режим.

Международно арт биенале бе открито в противоядрен бункер на Тито
					03/10/2011
					Най-добре пазената тайна в Югославия се превръща в най-търсената туристическа дестинация в БиХ и в домакин на може би едно от най-новаторските европейски културни събития.
					От Бедрана Калетович за Southeast European Times от Сараево -- 03/10/2011
 
					 
						
Ядреният бункер край Конич в Югозападна Босна и Херцеговина. [Бедрана Калетович/SETimes]
						Малцина са си представяли, че планините край Конич - тихо градче на около 50 км югозападно от Сараево - са мястото, където е разположен противоядрен бункер на бившия югославски лидер Йосип Броз Тито и 350 от висшите длъжностни лица в страната. 
						Конструкцията, градена от 1953 до 1979 г. и струвала 4,6 млн. щатски долара, е била третата по големина инвестиция в Югославия. 
						Строителите й я наричат "подземния град" заради множеството системи, които функционират независимо и дават защита срещу ядрен удар с мощност от 25 килотона. Някои казват, че са работили само в определени участъци и често са били заменяни от нови работници, а други твърдят, че и затворници са били докарвани да помагат при изграждането. 
						"Тъй като трудовият ми договор беше държавна тайна, не можех никога да разказвам на никого за работата си. Нито съпругата ми, нито приятелите ми знаеха какво работя. Страхувайки се от евентуално наказание, винаги напълно избягвах темата," каза бившият пазач на бункера Хаджо Норич за SETimes. 
						Три камуфлажни къщички пред бункера осигуряват входове към него посредством подземни тунели. Достигайки дълбочина от 280 м, бункерът предлага на евентуалните си обитатели възможност за безкраен престой и е оборудван с цялостна инфраструктура, включваща инсталации за всмукване и филтриране на въздуха. 
						Обществеността научи за бункера по време на конфликта от 1992-1995 г. в БиХ. Въпреки разрушенията в цялата страна бункерът остана непокътнат. Оттогава той се е превърнал във важна туристическа дестинация, а днес и в център за художествени изложби. 
						"Всички предмети в бункера са в отлично състояние, те са стари, но функционират. Всъщност той представлява малък град с площ от 6 500 квадратни метра," каза директорът на Биеналето на съвременното изкуство Едо Хозич. 
						Биеналето "Машина на времето - без мрежа" е изложба на съвременно изкуство, възникнала по инициатива на местни художници. Призивът на местните художници бързо събра инерция и тази година в биеналето участваха 47 художници от 18 страни. 
						Големите медии и Европейският съвет провъзгласиха биеналето, което се закри миналата седмица, за "най-голямото художествено събитие провеждано в Босна и Херцеговина''. 
						Представители на туристическата организация в Конич казаха, че биеналето е било посетено от повече от 10 000 познавачи на съвременното изкуство. 
						Всички посещения бяха организирани предварително и обявени пред министерството на отбраната. 
						"На посетителя са необходими поне няколко часа да разгледа самия бункер. Ако някой иска да разгледа подробно всички художествени изложби, разположени в пространството от 20 000 квадратни метра, е необходим цял ден," казаха представители. 
						Въпреки очакванията за значителен интерес, обществеността реагира с много по-голям ентусиазъм, отколкото някой можеше да предвиди. 
						"От известно време в Европа протича процес на пречистване на военни съоръжения чрез култура, затова и ние решихме да направим същото с този обект," каза директорът на Центъра за културно обеззаразяване Борк Рудич. 
						"Художници от целия свят вляха живот в тази мъртва конструкция, което бе и намерението ни от самото начало. Успяхме в желанието си да й дадем по-добра употреба от първоначално замислената," каза Петър Чуркович, художествен селекционер и експерт по история на изкуството, за SETimes.

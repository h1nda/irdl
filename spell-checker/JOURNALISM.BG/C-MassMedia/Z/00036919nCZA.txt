Гърция планира издигане на нова преграда по границата с Турция
					03/01/2011
					Гърция обяви нова тактика в борбата срещу вълната от нелегални имигранти, изцеждащи ограничените ресурси на страната.
					(Euobserver, Заман - 03/01/11; АФП, Хюриет, Б92 - 02/01/11; АНА-МПА, ДПА, Дойче Веле - 31/12/10; Фронтекс - 30/11/10)
 
					 
						
Гърция ще издигне ограждение, което да спира нелегалните имигранти. [Ройтерс]
						 Гърция планира да изгради „стена” по сухопътната си граница с Турция в опит да спре прилива от незаконни имигранти, съобщи в петък (31 декември) министър от гръцкото правителство. 
						„Гръцкото общество достигна прага, до който може да приема незаконни имигранти”, заяви министърът на гражданската защита Христос Папуцис в интервю за гръцката полуофициална осведомителна агенция АНА-МПА. „Гърция не може да издържа повече... Планираме да изградим преграда по сухопътната граница, за да спрем нелегалната имиграция”, каза той, без да посочва допълнителни подробности. 
						 Границата между Гърция и Турция е 206 км и съставлява много малка част от почти 8 000-километровата външна сухопътна граница на ЕС, но се превърна в основна точка за навлизане на незаконни имигранти, стремящи се към по-добър живот в Европа. 
						 Регистрираните от гръцките власти незаконни преминавания на границата от януари до октомври 2010 г. са се повишили до 44 000 от 34 000 за същия период на предходната година, се посочва в доклад на агенцията на ЕС за наблюдение на границите Фронтекс от края на ноември. Съобщава се за около 39 000 случая по сухопътната граница с Турция, като по-голямата част от преминаванията са станали през участъка от 12,5 км до гръцкия град Орестиада. 
						 Разтревожена от тази вълна от незаконни преминавания на границата от Турция, през октомври Гърция отправи към Европейската комисия (EК) искане за помощ, за да се справи с нарастващия проблем, като така стана първата държава, членка на Европейския съюз, поискала съдействие, след създаването на Фронтекс през 2007 г. 
						На 2 ноември в рамките на операция РАБИТ 2010 г. по гръцко-турската сухопътна граница в областта на Орестиада и съседните райони бяха разположени 175 експерти по граничен контрол от останалите 26 държави от ЕС и асоциираните към шенгенското пространство страни. До края на месеца броят на незаконните преминавания на границата спадна с 44 % в сравнение с данните за октомври. 
						Срокът на мисията, която според първоначалните планове трябваше да остане в Гърция около два месеца, неотдавна беше продължен до 2 март. 
						Гърция, в която са регистрирани около 90 % от всички отбелязани незаконни преминавания на границите на ЕС, служи като основна транзитна точка за около четири пети от отправилите се към други европейски държави мигранти, по-специално Великобритания, Франция, Германия и Италия. 
						Папуцис подчерта в петък, че целта на новия план на правителството е да се вземат мерки и срещу лицата, които се занимават с трафик на хора, като той няма да навреди на лицата, които законно търсят убежище. 
						 „В страната ще останат само онези мигранти, които имат международно признато право на защита или право на убежище, никой друг”, посочи министърът, като допълни, че всички други ще трябва да напуснат страната доброволно или ще бъдат депортирани. 
						Служител на турското външно министерство заяви в неделя (2 януари) за истанбулския всекидневник „Хюриет”, че неговата страна няма информация за плана на гръцкото правителство и Анкара трябва да разбере подробности, за да може да го коментира. 
						„Всяка държава има суверенното право да предприеме мерки за защита на своите граници. Те не трябва да ни информират. Това е мярка за защита на тяхната граница”, е заявил пожелалият анонимност служител за турския всекидневник.

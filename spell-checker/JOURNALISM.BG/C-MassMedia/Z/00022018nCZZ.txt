Бизнес: Летище Тирана бе разширено и обновено
					23/03/2007
					Новият терминал на обновеното международно летище в Тирана вече е открит. Още новини от седмицата: ЕК заяви, че ще съди Гърция за това, че не е отворила пазара си на цифрови електронни медии за чуждестранна конкуренция.
					
 
					 
						
Летище Тирана [Гети Имиджис]
						Нов пътнически терминал бе открит на международното летище "Майка Тереза" в Тирана в сряда (21 март). Проектът бе завършен за две години и струваше 50 млн. евро. 
						*** 
						Австрийската застрахователна компания "Винер Щедтише Ферзихерунг" закупи 60 % от втория най-голям застраховател в Aлбания, "Сигма", по силата на споразумение, сключено миналата седмица в Тирана. Тази сделка е част от плановете на "Винер Щедтише Ферзихерунг" за разширяване в Югоизточна Европа. "Сигма" има и 25 клона в Македония и Косово. 
						*** 
						Европейската комисия съобщи в четвъртък (22 март), че съди Гърция заради отказа й да отвори пазара си на цифрови електронни медии за чуждестранна конкуренция. Комисията се оплака, че Атина е отказала да изпълни разпореждане на Европейския съд от 2005 г. и затова комисията е поискала от съда да наложи глоба на гръцкото правителство от 42 310 евро на ден. 
						*** 
						Европейската комисия реши да открие правна процедура срещу Румъния заради таксата за регистриране на внасяни в страната автомобили, закупени на старо. Румънските власти разполагат с два месеца, за да адаптират законодателството си към стандартите на ЕС. Ако не направят това, уведомлението ще бъде изпратено до Европейския съд. Таксата бе въведена в началото на годината. 
						*** 
						Японското правителство ще дари медицинско оборудване за 2 млн. евро на черногорските здравни заведения, съобщи здравният министър Миодраг Радунович след посещението си в Токио в края на миналата седмица. Той каза, че "Мицубиши" е спечелила търг и е избрана за доставчик на съвременно оборудване за клиники и болници в Никшич, Котор, Биело Поле и други градове. 
						*** 
						Австрийският мобилен оператор "Мобиком", който неотдавна спечели търг и стана третият мобилен оператор в Maкедония, регистрира свой филиал в страната. Фирмата ще се нарича "Нов Оператор". "Мобиком" трябва да заплати 10 млн. евро за 10-годишен лиценз до края на март. 
						*** 
						
						Българските студенти в Съединените щати ще могат да получават необлагаеми с данъци приходи до 6 800 евро на година по силата на споразумение за избягване на двойното данъчно облагане. Очаква се документът, представен от българския финансов министър Пламен Орешарски и американския посланик Джон Р. Байърли, да влезе в сила догодина. 
						
						(Различни източници --16/03/07-23/03/07)

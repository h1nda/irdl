Гръцката полиция използва сълзотворен газ за предотвратяване на протест на фермери 
					02/02/2009
					 
						АТИНА, Гърция -- Сблъсъци белязаха опита на фермери да организират нов протест в понеделник (2 февруари), този път на южния остров Крит. Полицията за борба с безредиците изстреля сълзотворен газ, за да попречи на фермерите да изминат с тракторите си пътя от пристанище Пирея до Атина. Повече от 1000 фермери пристигнаха с тракторите си с фериботи от Крит с намерение да блокират района около министерството на земеделието в Атина. В Пирея група фермери се опита да пробие кордона от полицаи в пристанището и така предизвика полицията да използва сълзотворен газ. Няколко души бяха ранени в сблъсъците и се съобщава за най-малко четири ареста. Инцидентът става след близо двуседмични фермерски протести, които причиниха хаос в движението в цялата страна и блокираха граничните КПП. Фермерите настояват правителството да повиши цените на техните продукти. В края на миналата седмица проточилите се блокади на границата с България станаха причина за задръствания и в двете посоки. (СКАИ, Нафтемборики, ДПА, АФП - 02/02/09; AНA-MПA - 01/02/09)

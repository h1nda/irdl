Председателят на Конституционния съд заяви, че евентуалното закриване на ПСР няма да дестабилизира Турция
					15/07/2008
					 
						АНКАРА, Турция -- Предстоящото решение на Конституционния съд по делото срещу управляващата Партия на справедливостта и развитието (ПСР) няма да дестабилизира страната, тъй като Турция е достатъчно силна да се справи с подобна ситуация, каза в понеделник (14 юли) председателят на съда Хашим Кълъч. "Не сме изправени пред никакво второ пришествие. Страната е преживяла толкова неща. Турските институции си изпълняват задълженията, така че никой не трябва да се тревожи за това", каза Кълъч пред репортери. Въпреки че той отказа да посочи дата за решението на съда, заместник-председателят Осман Паксут каза, че делото може да приключи до края на юли или в началото на август. ПСР е обвинена, че заплашва светския характер на турската държава. (Хюриет, Анадолска информационна агенция, Сабах, Заман - 15/07/08)

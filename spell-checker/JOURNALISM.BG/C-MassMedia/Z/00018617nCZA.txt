ДжиТиАй купува сръбската "Сента Тобако" 
					18/05/2006
					Закупуването на сръбската цигарена фабрика "Сента Тобако" от "Джапан Тобако Интърнешънъл" е първата японска инвестиция в Сърбия. Представители на фирмата казват, че това може да поощри и други инвеститори. 
					От Игор Йованович за Southeast European Times от Белград – 18/05/06
 
					 
						
Сръбският финансов министър Младжан Динкич обяви сделката с ДжиТиАй миналата седмица. [Архив]
						Сърбия продаде над 98 % от "Сента Тобако Индъстри" на "Джапан Тобако Интърнешънъл (ДжиТиАй) за 27,5 млн. евро, обяви миналата седмица финансовият министър Младжан Динкич. Той каза, че ДжиТиАй заплаща по 253 евро за акция -- шест пъти повече от балансовата им стойност. Продажбата представлява първата японска инвестиция в Сърбия. 
						"Сърбия ще спечели 14 млн. евро от продажбата на тютюневата фабрика, а 500 дребни акционери ще си разпределят 10 млн. евро, което е много важно за "Сента" [във Войводина]," каза Динкич. 
						"Сента Тобако Индъстри" ще се превърне в една от 17-те производствени бази на ДжиТиАй. Тя е обещала да не мести производството от града в продължение на пет години и да поддържа 100 работни места. Сега във фабриката работят 72-ма души. 
						Вицепрезидентът на ДжиТиАй Мицуми Коидзуми каза, че Сърбия заема важно място в стратегията на компанията за пазара в Югоизточна Европа. Той изрази очакване, че инвестицията ще поощри и други японски инвеститори. 
						Според изпълнителния директор на ДжиТиАй - Женева, Томас Маккой, компанията ще инжектира около 100 млн. евро. Фабриката ще закупи тази година тютюн, отглеждан на 1300 хектара земя, и очаква да произведе през 2006 г. 2000 тона сушен тютюн на листа. 
						Фабриката, която се сдоби с лиценз за производство на цигари миналата година, отначало ще произвежда цигари за сръбския пазар и след това ще въведе прозводство за износ, каза Маккой. 
						ДжиТиАй не е първата международна компания, която инвестира в сръбската тютюнева промишленост. През 2003 г. "Филип Морис" закупи фабрика в гр. Ниш за 518 млн. евро. По същото време "Бритиш Америкън Тобако" купи тютюневата фабрика във Вране за 87 млн. евро. 
						По отношение на продажбите на цигари ДжиТиАй е третата по големина тютюнева компания в света. Тя произвежда много международни марки цигари, като "Кемъл", "Уинстън", "Майлд Севън" и "Салем". Миналата година ДжиТиАй отчете продажби на стойност 29,4 милиарда евро. С централа в Женева, ДжиТиАй има офиси в повече от 40 страни извън Япония, почти 12000 служители и търговска дейност в повече от 120 страни.

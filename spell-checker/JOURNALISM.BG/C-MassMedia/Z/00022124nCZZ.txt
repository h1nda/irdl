Дипломатически дневник: Гърция и България ще откриват гранични пунктове
					03/04/2007
					Гръцкият министър на транспорта Михалис Лиапис посети България, за да обсъди развитието на транспортната мрежа. Още в дипломатическите новини от тази седмица: Пакистан и Турция подписаха три споразумения за сигурност, които предвиждат сътрудничество срещу тероризма; албанският външен министър Бесник Мустафай бе в Ню Йорк.
					
						(Различни източници -- 27/03/07-03/04/07)
					
 
					 
						
Гръцкият министър на транспорта и комуникациите Михалис Лиапис (вдясно) посети София в понеделник (2 април). [Гети Имиджис]
						
						Гърция смята да инвестира над 200 млн. евро в изграждането на три нови гранични пункта с България -- Комотини-Маказа, Ксанти-Рудозем и Кипринос-Ивайловград. Михалис Лиапис, гръцкият министър на транспорта и комуникациите, съобщи за това по време на посещение в България в понеделник (2 април). Той се срещна с българския си колега Петър Мутафчиев, с когото обсъди развитието на въздушна транспортна мрежа, какво и на високоскоростна жп линия в Югоизточна Европа. 
						*** 
						
						Maкедонският премиер Никола Груевски завърши двудневното си посещение в Португалия в събота (31 март). По време на посещението той се срещна с президента Анибал Каваку, премиера Жозе Сократиш и председателя на парламента Жаиме Жозе Матош да Гама. В центъра на разговорите бяха евроатлантическата интеграция, двустранните отношения и ситуацията в Югоизточна Европа, най-вече в светлината на косовския въпрос. 
						*** 
						В петък (30 март) Пакистан и Турция подписаха три споразумения за сигурност по време на посещението на турския министър на вътрешните работи Абдулкадир Аксу в Исламабад. Споразуменията предвиждат сътрудничество в борбата срещу тероризма, организираната престъпност и трафика на хора, както и обмен на информация между агенциите за сигурност. 
						*** 
						Върховният представител на международната общност в Босна и Херцеговина (БиХ) Кристиан Шварц-Шилинг насърчи хърватския премиер Иво Санадер да продължи да играе конструктивна роля в решаването на останалите между двете страни проблеми по време на срещата им в Сараево в петък (30 март). Те обсъдиха сегашната ситуация в БиХ, планираната трансформация на международното присъствие в страната и основните реформи. 
						*** 
						
						Aлбанският външен министър Бесник Мустафай и американският пратеник за преговорите за статута на Косово Франк Уиснър казаха в петък (30 март), че въпросът със статута на Косово трябва да се реши бързо. На среща в Ню Йорк те потвърдиха подкрепата на страните си за плана на пратеника на ООН Марти Ахтисаари и призоваха той да бъде одобрен от Съвета за сигурност на ООН. 
						*** 
						
						Гръцкият президент Каролос Папуляс бе на тридневно официално посещение в Унгария по покана на президента Ласло Шойом. В центъра на разговорите бяха въпроси, свързани с двустранните отношения, институционалната реформа в ЕС и положението на Балканите, най-вече въпроса със статута на Косово. Папуляс се завърна в Гърция в петък (30 март). 
						*** 
						В изказване пред литовския парламент в четвъртък (29 март) албанският президент Алфред Мойсиу призова бързо да се ратифицира Споразумението за стабилизация и асоцииране на Албания с ЕС. Той каза, че опитът на Литва -- която успя да осъществи цялостни реформи в рамките на десет години -- ще е от полза за Албания и призова за двустранно сътрудничество на парламентарно ниво. 
						
						(Различни източници -- 27/03/07-03/04/07)

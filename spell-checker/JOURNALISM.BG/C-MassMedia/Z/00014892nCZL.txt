Яцев: Стабилната система за борба с корупцията трябва да бъде прилагана постепенно 
		13/06/2005
		Предотвратяването на корупцията е приоритетен въпрос в Македония. Законите, обаче, продължават да съдържат двусмислени текстове и много служби все още се ползват със широки правомощия, което създава условия за корупция. Правени са много декларации по въпроса, но докато не се въведе систематичен подход, страната ще бъде в положението да поправя последиците от корупцията вместо да предотвратява появяването й, казва директорът на "Трансперънси Маседония" Зоран Яцев в това специално интервю с кореспондента на Southeast European Times Мария Лазарова.
		От Мария Лазарова за Southeast European Times от Скопие -- 13/06/05
 
		 
			
Без по-добра превантивна работа страната ще продължи да бъде в положението да поправя последиците от корупцията, казва директорът на "Трансперънси Маседония" Зоран Яцев. [Томислав Георгиев] 
			
Southeast European Times: Какво показват проучванията на "Трансперънси" за нивото на корупцията в Македония? 
			
Зоран Яцев: За съжаление няма достатъчно изследвания за корупцията в Македония. Направените досега проучвания показват такива нива на корупция, каквито страна, стремяща се към членство в НАТО и ЕС, не може да си позволи. През последните четири-пет години тенденцията е или негативна или неизменна, въпреки предприеманите напоследък усилия за изкореняване на корупцията. Това също така се потвърждава от мястото на Македония според класификационния индекс за възприемане на корупцията в годишните доклади на "Трансперънси интернешънъл". От включването й за първи път в списъка Македония показва с малки изключения отрицателна тенденция: ние бяхме на 63 място през 1999 г., а последният рейтинг през 2004 г. ни нареди на 97 място. 
			
SETimes: Какво място заема Македония сред страните от региона по ниво на корупцията? 
			
Яцев: Индексът за възприемане на корупцията (ИВК) за 2004 г. постави Македония близо до дъното на списъка на страните от региона, следвана от Албания (108 място). Ние разделяме 97 място със Сърбия-Черна гора. Румъния (87 място) и Босна и Херцеговина (82 място) са малко по-напред, докато Хърватия (67 място) и България (54 място) се откъснаха напред от другите страни в региона, заемайки позиция в средата на списъка. Без да поставям под въпрос методологията на ИВК, аз вярвам, че разликата в действителната корупция в тези страни не е толкова голяма, както сочи класирането в списъка, и нивата на корупцията са в дествителност близки. Разликата е повече в напредъка на тези страни в развитието на антикорупционни механизми (закони, услуги, процедури) - т. е. в засилването на имунната система на държавата, за да може тя да се бори с корупцията по-ефективно в бъдеще. Македония е все още в опашката на списъка сред страните от региона, тъй като тя изостава в развитието на антикорупционната система макар, че се полагат значителни усилия в тази област през последните няколко години. 
			
SETimes: Смятате ли, че страната предприема правилни стъпки за борба с корупцията? 
			
Яцев: Правителството ежедневно декларира желанието си да изкорени корупцията. Когато говорим, обаче за реални резултати, те са все още твърде скромни. Създаването и поддържането на стабилна антикорупционна система изисква ясна дефиниция от една страна и постепенно прилагане - от друга страна. Досега това се прави без наличието на задълбочено проучване и се състои в работа на парче без ясна и забелижима концепция. Доказателство за това е липсата на държавна стратегия за изкореняване на корупцията. Следователно, борбата с корупцията съдържа очевидни елементи на избирателност, зависимост от политическата воля и непоследователност. 
			Не се извършва достатъчна превантивната работа за борба с корупцията. Докато това не се промени, Македония винаги ще бъде в положението да поправя последиците от корупцията вместо да предотвратява появяването й. Съществуват двусмислени текстове в законите, подзаконовите актове, рамките на правомощията на служителите и други източници на корупция, които трябва да бъдат премахнати. Също така не са достатъчно ясно дефинирани пълнощията за конфискация на собствеността, придобита чрез корумпирани действия, което прави корупцията в Македония все още най-привлекателната и нискорискована незаконна дейност. 
			
"Трансперънси Интернешънъл" -- Македония се бори с корупцията почти пет години. ["Трансперънси Интернешънъл"]
			
SETimes: "Трансперънси" бе първата неправителствена организация, която заговори публично за този проблем. Има ли някаква разлика между тогава и сега? 
			
Яцев: Има и тя е огромна. Не може и да става въпрос за сравнение между времето, когато започнахме работа - преди три-четири години - и сега, тъй като тогава за корупцията почти не се говореше публично. През 2001-2002 г. повечето граждани (включително и близки приятели) мислеха, че ние сме наивни, тъй като не вярваха, че нещо може да се направи в тази област и те даже ни съветваха да не си играем с огъня. За радост, днешните дебати по корупцията и действията за изкореняването й са на светлинни години разстояние от онези времена. За съжаление, обаче, те са далеч от желаното положение. Голям прогрес представлява приемането на закона за предотвратяване на корупцията и създаването на антикорупционната комисия. Засилиха се съдебните мерки (въпреки закъсненията и недостатъците на процедурите) срещу извършителите на корумпирани престъпни актове. 
			
SETimes: След дълъг период на изчакване съдебните дела за корупция срещу бивши правителствени служители се ускориха и започнаха бързо да се разрешават. Коя е причината за това?
			
Така нареченият 'списък на жертвите" - обявен от американската администация - относно нерешените съдебни дела ускори работата на съда в Македония. [Архив]
			
Яцев: Общественото мнение в страната и международните фактори с основание критикуваха съдебната система в продължение на повече от година заради нейната неприемлива мудност и неефективност. Причините за това се заключават в отсъствието на система за оценка на работата на съдиите и съдилищата, тяхната податливост на политически и корупционни влияния, както и в липсата на финансови и материални ресурси за работа. Тези фактори връзват ръцете на съдиите, които са професионалисти и са честни (по-голямата част от съдиите), пречейки им да изпълняват своите задължения в съответствие с правилата. Всичко това е добро дошло за тези, които искат да се възползват от неефективността на съдебната система. 
			Положението драстично се промени, откакто американската администрация обяви така наречения "списък на жертвите" относно съдебните дела, които са отложени без причина. Този ход ускори работата на съда, който започна бързо да придвижва делата, за които има достатъчно капацитет за действие. Това също така показа, че системата няма достатъчно независимост и външни влияния могат да ускоряват, забавят или даже насочват нейната работа. 
			
SETimes: Доволен ли сте от участието си в публичните дебати по въпроса за намерението на правителството да приватизира компанията "Електропространство на Македония"? 
			
Яцев: По принцип ние сме удовлетворени от развитието на проекта, чиято цел е да разкрие пред широката и професионалната публика процедурата за приватизация на държавната енергийна компания "Електропространство на Македония" (ЕСМ). Ние предприехме този ход, тъй като нито едно правителство досега, което се е опитало да приватизира ЕСМ, не е правило това по прозрачен начин чрез разясняване на причините за приватизацията, нейния обхват и модел, както и очаквания ефект. Ние искаме да променим досегашния дебат, центриран около това "кога" и "кой" ще приватизира ЕСМ с даването на отговор на реални въпроси - "дали" и "как" да се приватизира най-големия икономически субект, който все още е собственост на държавата. Ние проведохме три дебата и остават да бъдат организирани още един-два такива, а така също и курс за подготовка на журналистите, отразяващи приватизационния процес на ЕСМ. Ефектът на нашето участие може да се почувства от това, че мненията на експертите от нашите форуми се вземат предвид и правителството разглежда възможността да промени приватизационния модел. 
			
SETimes: Какво е Вашето мнение относно отзивчивостта на Македония към ръководните принципи на "ГРЕКО" 
			
Яцев: По време на последното си посещение в Македония представителите на ГРЕКО посочиха съществуващите пречки пред изпълнението на международните препоръки за борба с корупцията. Правителствата в Македония са отзивчиви към предложенията на международните фактори за прилагане на мерки, но все още липсват конкретните резултати. Мисля, че е крайно време да преминем от декларации към действия, ако искаме да привлечем преки инвестиции и да се интегрираме с НАТО и ЕС. Без това Македония най-вероятно ще се окаже в някаква "смътна зона" на Балканите заедно с Косово и Албания.
			
SETimes: Смятате ли, че висшите държавни служители в Македони изпълняват задълженията си да декларират тяхната собственост? 
			
Яцев: Законът за предотвратяване на корупцията очаква деклариране на собствеността от държавните служители, когато те встъпват или напускат длъжността си, както и промените по време на техния мандат. Тази мярка е повече от необходима и е едно от най-добрите средства за предотвратяване на корупцията, ако се изпълнява постоянно и не избирателно. Доколкото знам държавните служители изпълняват това изискване, но ако искаме да постигнем истински ефект, трябва да разширим възможността за проверка на собствеността им. Трябва да актуализираме и компютъризираме данните, да увеличим капацитета на антикорупционната комисия, отговаряща за този въпрос, и да улесним достъпа до информацията за имуществото на държавните служители.

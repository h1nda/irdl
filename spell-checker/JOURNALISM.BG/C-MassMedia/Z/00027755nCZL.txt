Силайджич обвини РС в опити за отцепване от БиХ
					16/09/2008
					 
						САРАЕВО, Босна и Херцеговина (БиХ) -- В понеделник (15 септември) председателят на председателството на БиХ Харис Силайджич обвини лидерите на Република Сръбска (РС) в опити за отцепване и внесе жалба в Конституционния съд на страната във връзка с тези "незаконни" действия. Босненските сръбски власти "се опитват да се представят като отделна, независима общност по отношение на международното право", заяви Силайджич пред журналисти, визирайки незаконните политически и лобистки кампании, включващи белгийски и американски фирми за връзки с обществеността. Силайджич каза, че босненското сръбско правителство използва обществени фондове за финансирането на договора си с американската компания "Куин Гилеспи енд Асошиейтс" на стойност 1,5 милиона щатски долара за популяризиране на своите културни, икономически и спортни интереси. Силайджич поиска от Конституционния съд да анулира споразуменията. Министър-председателят на РС Милорад Додик заяви, че договорите са законни и изпълнението им ще продължи. (АФП, ХИНА, Макфакс, Нетпрес, ХРТ, Ройтерс -15/09/08)

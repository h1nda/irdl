Състоянието на малцинствата в Турция бавно се подобрява 
					27/04/2012
					Лаки Вингас казва, че има промяна в отношението на бюрокрацията, която цели да установи диалог с малцинствените групи.
					От Менекше Токяй за Southeast European Times от Истанбул -- 27/04/12
 
					 
						
Лаки Вингас е първият немюсюлманин, член на Главната дирекция за фондациите. [Менекше Токяй/SETimes]
						Лаки Вингас, турски гражданин от гръцки произход, е първият немюсюлмански член на Главната дирекция за фондациите - институция, прикрепена към кабинета на министър-председателя - където той представлява 165 малцинствени фондации. В ексклузивно интервю за SETimes той говори за връзките между държавата и немюсюлманските общности в Турция, твърдейки, че продължаването на диалога в положителна насока е "естествен процес". 
						Вингас казва, че в миналото на хората им е било трудно да изразяват исканията си по демократичен начин, но сега и правителството, и обществото са по-отворени към диалог. 
						"Ако главната ни стратегия е основана на по-щастливо и по-равноправно бъдеще за всички в Турция, ще трябва да минем през някои процеси, които не могат да бъдат предсказани предварително. По време на процеса на демократизация обаче трябва взаимно да се уважаваме; трябва да действаме изпреварващо и да искаме правата си на гражданска трибуна", каза той. 
						Вингас обаче посочи още, че "ние, малцинствените общности в Турция, трябва да установим сред нас вътрешна демокрация, в която участват всички", за да имат демократичните реформи някакъв смисъл. 
						Франго Караоглан, известна преводачка от гръцката общност в Истанбул, е съгласна с Вингас. "Ако демокрацията е съставена от определен брой принципи, трябва също така да адаптираме по ефективен начин тези демократични норми към нас самите", каза тя за SETimes, добавяйки, че няма магическа рецепта за това. 
						"Изборите на управителен съвет за всяка фондация трябва да се провеждат въз основа на вътрешния правилник, като се вземе под внимание участието на гласувалите. Всички вътрешни изборни процеси трябва да се извършват по прозрачен, отговорен и обясним начин. Всяка инициатива или решение, взето в малцинствената общност, трябва да не дава поводи за въпроси като "Кой ще има полза от това?" и "Чия лична изгода ще бъде нарушена?" 
						Ситуацията с малцинствата в Турция се подобри през последните години с влизането в сила на много законодателни поправки. Важна наредба-закон, приета от парламента миналия август, откри пътя пред фондациите на малцинствата - чиято собственост е била отчуждена - да подадат официални жалби или да им бъде върната собствеността, или да получат компенсации. 
						"Този закон освен това полага основите за промяна на нашето поведение [като малцинствени групи]. Бяхме свикнали да възприемаме една много отрицателна и безнадеждна структура на идентичността по отношение на този въпрос. Сега трябва да пречупим тази конструкция на идентичността и да мотивираме малцинствата да мислят в положителна посока", каза Вингас. 
						Смята се, че в Турция живеят 65 000 арменски православни християни, 20 000 евреи, 3 500 гръцки православни християни и 20 000 асирийци. Всяка общност има свои фондации със собственост, конфискувана в миналото, включително болници, училища, места за богослужения и гробища. 
						"За да се компенсират несправедливостите в миналото, трябва да бъдат предприети някои стъпки", каза Вингас, добавяйки, че това би спомогнало за осигуряването на мира в душите на всички турски граждани. 
						Вингас смята за свой дълг да действа като мост между държавните власти и немюсюлманските фондации, а освен това и да развива отношенията между немюсюлманските общности. 
						От края на миналата година парламентарният Конституционен комитет за помирение включи идеите на малцинствените групи при подготвянето на новата гражданска конституция. Вингас казва, че общият знаменател за малцинствените групи е искането за равноправно гражданство, преработването на учебниците с цел премахване на расистките елементи, приемането на превантивни мерки срещу словото на омразата и засилване на религиозната свобода. 
						"Имам две основни очаквания от новата конституция: преди всичко искам да бъда възприеман и третиран като равноправен гражданин в реални условия и, второ, искам да имам бъдеще в моята родина", каза Вингас. 
						Той казва, че има значителна промяна в поведението на бюрокрацията в Анкара, която в момента се опитва да бъде съпричастна с малцинствата. Представители на висшата държавна власт могат лесно да се съберат с представители на немюсюлманските общности на разговори, в които да "има разбиране и проява на воля за отваряне към диалог." 
						"Бяхме свидетели на по-открита атмосфера, като властите в Анкара се опитват да бъдат съпричастни с малцинствените групи и тяхната психология", каза той. 
						Депутатът от Републиканската народна партия и член на Конституционния комитет за помирение Ръза Тюрмен е съгласен с това. "И РНП, и Конституционният комитет за помирение са за отношение, приемащо всички малцинства, независимо от техните религии. Като партия, широко отворена към плурализъм, ние обръщаме внимание на квалификацията на хората, а не на етническия им произход", заяви за SETimes бившият съдия в Европейския съд за правата на човека.
						Тюрмен подчерта, че комисията е изслушала всички религиозни общности в Турция, преди да започне процеса по съставянето на проекта за конституция. "Тази конституция ще символизира промененото възприемане на малцинствата и [представлява] голяма стъпка напред към съпричастност с техните проблеми, като им предоставя конкретни гаранции", добави той. 
						По отношение на Гръцката православна семинария на о. Хейбелиада (Халки), която е била затворена през 1971 г., Вингас каза, че е оптимист, че тя ще бъде отворена скоро, въпреки че не назова конкретна дата. Затварянето на семинарията остава пречка за религиозната свобода и обучението на православното духовенство в Турция. 
						За Вингас кандидатурата на Турция за членство в ЕС и процесът на хармонизация е стабилна основа за подобряване на живота на немюсюлманските общности в Турция. "Не само за малцинствените групи, но и за по-широката публика ЕС е източник на увереност за прозрачността на процесите в Турция", каза той. 
					
				
			
					 
					
 
 

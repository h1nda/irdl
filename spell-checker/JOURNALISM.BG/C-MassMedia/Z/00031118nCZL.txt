Стачка на железниците спря влаковете във ФБиХ
					31/07/2009
					 
						САРАЕВО, Босна и Херцеговина (БиХ) -- Движението на влаковете във Федерация Босна и Херцеговина (ФБиХ) спря напълно в четвъртък (30 юли), след като машинистите обявиха стачка. Профсъюзът им я организира в знак на протест срещу плановете на правителството да намали заплатите в сектора с 10 %. Влаковете във всички по-големи градове - Сараево, Зеница, Мостар, Тузла, Бихач и други - спряха в 7 ч. сутринта. Влаковете в другата автономна област, Република Сръбска, се движиха нормално. 
						Други новини -- В четвъртък заместникът на върховния представител, Рафи Грегорян, разкритикува властите в ФБиХ, че са разрешили бивш муджахидински боец, смятан за заплаха за националната сигурност, да избяга от затвора. Карадж Камел бин Али, известен още като Абу Хамза, не се завърна в затвора в Зеница в понеделник след дадения му едноседмичен отпуск. Грегорян каза, че бягството е пример за "сериозните системни пропуски в наказателните системи в БиХ", добавяйки, че от години насам ФБиХ и РС страдат от недостатъци в сигурността на затворите. Той обвини министърът на правосъдието на ФБиХ Феликс Видович, че не е взел мерки за решаване на дългогодишните проблеми в областта. Грегорян разкритикува също и липсата на комуникации между съдебните институции и затворническите власти. (БХРТ, Независне Новине, Б92, ДПА, БТА, СВП, Дневни Аваз, Фена, РТРС, СРНА - 30/07/09)

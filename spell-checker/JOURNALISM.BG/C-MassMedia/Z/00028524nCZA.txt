Здравеопазването в Косово е в "катастрофално" състояние
					28/11/2008
					Експерт на СЗО предупреди, че за да заработи системата, са необходими спешни реформи.
					От Беса Бекири за Southeast European Times от Прищина – 28/11/08
 
					 
						
Смята се, че лекари са извършвали незаконни трансплантации в Косово. [Архив]
						Здравеопазването в Косово е "скандално" и дори недостигът на средства не може да бъде оправдание за ситуацията, заяви в доклад този месец експерт на СЗО. 
						"Вие имате професионалисти ... но не ги използвате; затова проблемите в здравната система са катастрофални," е заявил Антонио Дюран, цитиран от местните медии. Той отправи остри критики към министерството на здравеопазването заради липсата на план за поправяне на ситуацията. 
						Косовският министър на здравеопазването Алуш Гаши, самият той лекар, заяви, че властите правят, каквото могат. "При 12 евроцента на ден на човек ... не можем дори да си представим да се предлагат здравни услуги по западноевропейски стандарт," заяви той за всекидневника “Косова сот”. 
						Но посланието на СЗО към властите в Прищина беше ясно: дори и при ограничен бюджет в Косово може да бъдат предоставяни по-добри здравни услуги. "Отстранете вредните елементи и започнете незабавни реформи," заяви Дюран за телевизионния канал РТВ21. 
						Парламентарната комисия по здравеопазването, труда и социалните грижи покани министъра да даде обяснение за лошото състояние в страната. Гаши увери депутатите, че министерството работи за подобряване на ситуацията. 
						Утежнявайки допълнително проблемите, парламентът не успя да приеме Закона за здравното осигуряване. Законопроектът продължава да чака, тъй като неговото приемане би означавало много разходи. 
						Неотдавнашните скандали в здравеопазването бяха широко отразени от косовските медии, особено случаят с клиника “Медикус”, където се смята, че лекарите са извършвали незаконни трансплантации, и с Турската болница, в която според твърденията е извършвано нередно изкуствено оплождане. 
						Говорителят на полицията Ветон Елшани заяви, че няколко пациенти на Турската болница са дали показания за неподходящо лечение. Той обаче подчерта, че техните твърдения трябва да бъдат внимателно проверени. 
						Междувременно всекидневникът “Експрес” съобщи, че властите може да закрият 40 други частни клиники в Косово, защото извършват незаконни процедури или нямат разрешение от министерството на здравеопазването. 
						Парламентът одобри закона за частните лечебни заведения и се очаква парламентарната комисия по здравеопазването, труда и социалните грижи да изготви доклад за дейността на тези институции.

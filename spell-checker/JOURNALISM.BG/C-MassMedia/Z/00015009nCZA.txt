Според специалния пратеник на ООН преждевременното започване на нов процес за Кипър не е препоръчително
					23/06/2005
					Сега не е моментът за започване на нов кръг от преговори за обединяването на Кипър, каза високопоставен представител на ООН в сряда, като посочи, че са налице неблагоприятни условия за преговори.
					(Ню Йорк таймс, i-Newswire - 23/06/05; Информационен център на ООН, AП, Скотсмън, Кипърска информационна агенция - 22/06/05)
 
					 
						
Заместник-генералният секретар на ООН по политическите въпроси Киеран Прендергаст (вляво) се ръкува с лидера на кипърските турци Мехмет Али Талат по време на посещение на разделения остров. [Гети имиджис]
						Високопоставен представител на ООН каза в сряда (22 юни) пред Съвета за сигурност, че макар и кипърските гърци, и кипърските турци да искат споразумение, което да сложи край на разделението на Кипър, той не може да препоръча нов кръг от преговори. 
						"Не се препоръчва преждевременното започване на интензивен нов процес," каза заместник-генералният секретар на ООН по политическите въпроси Киеран Прендергаст, докато запознаваше съвета с посещенията си в Кипър, Гърция и Турция по-рано този месец. "Нищо положително няма да излезе от ново начинание, което би завършило, както и предишните две начинания, със сериозен провал или с разочароваща патова ситуация." 
						Последното международно усилие за обединяване на Кипър се провали през април миналата година, когато кипърските гърци с категорично мнозинство отхвърлиха подкрепяния от ООН план за уреждане на въпроса. Макар че мнозинството от кипърските турци подкрепиха предложението, в крайна сметка само международно признатата кипърска гръцка част от средиземноморския остров бе приета в ЕС на 1 май 2004 г. 
						Прендергаст отбеляза, че оттогава са настъпили положителни промени, включително и "сърдечни контакти" между кипърски гръцки и кипърски турски политици с цел да се насърчи взаимното разбирателство. "Налице са полезни контакти и на други нива, както между експерти по определени въпроси, така и между обикновени хора, които вече могат да преминават в другата част на острова," добави Прендергаст. 
						От друга страна, каза той, изглежда има широка пропаст между изложените позиции на двете страни, а и взаимното доверие е ниско. Макар и двете страни да твърдят, че искат въпросът да се реши, не са налице предпоставки за постигане на договореност, каза той. 
						"Външни лица могат да помогнат, но страните са тези, които трябва да намерят идеята, куража и политическата воля, необходими за решаването на въпроса и всичко свързано с него по пътя на компромисите," каза Прендергаст. "Лидерите трябва да водят, а не само да следват своите поддръжници." 
						Президентът на кипърските гърци Тасос Пападопулос смята, че планът изготвен от генералния секретар на ООН Кофи Анан миналата година, е предоставил на кипърските турци и на Турция "почти всичко което искат, повече от това което искат, и повеч отколкото е справедливо," каза Прендергаст пред съвета. Междувременно президентът на кипърските турци Мехмет Али Талат каза, че неговата страна би била "готова да приеме някои малки промени в рамките на параметрите на плана, но според него е много важно да има ясен и окончателен списък на исканията от страна на кипърските гърци," каза специалният пратеник на ООН. 
						Талат е изразил също и разочарованието си от това, че Съветът за сигурност не е реагирал на доклада за посредничеството на Анан от 28 май миналата година и не е е облекчил ограниченията за кипърските турци. 
						Анан е посочил, че възнамерява да действа "много внимателно" при търсенето на решение, като се има предвид ситуацията.

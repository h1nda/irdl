Бъсеску: "Корупцията е заплаха за националната сигурност на Румъния"
					04/03/2005
					Лошото управление, свързвано с корупция, е една от петте главни заплахи за националната сигурност на Румъния, според президента Траян Бъсеску. Някои в ЕС твърдят, че проблемът може да стане пречка за присъединяването на страната към съюза, насрочено за 2007 г.
					От Гелу Трандафир за Southeast European Times от Букурещ - 04/03/05
 
					 
						
Председателят на Европейския парламент Жозеп Борел (вдясно) се срещна с румънския президент Траян Бъсеску в двореца "Котрочени" в Букурещ в понеделник (28 февруари). [AФП]
						Румънският президент Траян Бъсеску посочи лошото управление, свързвано с корупция, като една от петте главни заплахи за националната сигурност -- наред с международния тероризъм, разпространението на ОМУ, кризисните ситуации и замразените конфликти в близост до границите на Румъния и тоталитарните режими, подкрепящи тероризма. Правителството планира да представи нова стратегия за националната сигурност, насочена към борба с тези заплахи, в рамките на следващите 30 дни. 
						Върховният съвет проведе първото си заседание под председателството на Бъсеску в понеделник (28 февруари). Премиерът Калин Попеску Търичану, членове на кабинета, представители на отбраната, ръководителите на секретните служби, главният прокурор и прокурорът за борба с корупцията също присъстваха на срещата. 
						"Румъния повече няма да приема да й бъде поставян етикет на корумпирана държава," каза Бъсеску пред репортери в отговор на някои критики от ЕС. Маркус Фербер, лидер на групата на германския Християнсоциален съюз в Европейския парламент, неотдавна намекна, че присъединяването на Румъния може да бъде отложено за 2009 г. заради т. нар. от него широко разпространен проблем. 
						Западните политици трябва "да назовават имена, когато говорят за корупция" в страната, каза Бъсеску, добавяйки, че е обсъждал въпроса с еврокомисаря по разширяването Оли Рен. 
						По време на посещение в Букурещ Рен и председателят на Европейския парламент Жозеп Борел се съгласиха с Бъсеску, че е несправедливо да се правят обобщения относно корупцията. Те казаха обаче, че е работа на румънската съдебна власт, а не на Европа, да назове участниците в нея. 
						"Европейският парламент не е нито частно детективско бюро, нито полицейска власт. Той сигнализира за ситуацията и предупреждава, че подобни практики трябва да се атакуват и изкореняват," каза Борел. 
						Бъсеску призна, че някои румънски длъжностни лица са нарушавали правилата, регулиращи договорите за големи държавни поръчки, обещавайки, че от виновните ще бъде потърсена отговорност. Същевременно обаче той настоя, че "в някои случаи компании, чиито централи са в страни от ЕС, са демонстрирали същото поведение." 
						Администрацията заяви, че ще разследва предоставянето от бившия социалистически кабинет на договори за големи държавни поръчки на фирми, като "Юръпиън еъронотик дифенс енд спейс" (ЕАДС), "Винчи" и "Бехтел" без публичен търг. 
						"Новото правителство не е подписало нито един договор без търг или фаворизирайки компании, ползващи се с подкрепата на някои политици," каза Бъсеску. През февруари 2005 г., Търичану обеща, че ще води преговори отново във връзка с договора за гранична сигурност на стойност близо 1 млрд. евро с ЕАДС. Търг не беше проведен през 2004 г.

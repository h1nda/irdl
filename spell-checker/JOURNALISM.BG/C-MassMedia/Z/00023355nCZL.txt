Сърбия ще поиска от ООН да разреши на осъдените военнопрестъпници да излежават присъдите си в родните си страни
					26/07/2007
					 
						БЕЛГРАД, Сърбия -- Министър-председателят Воислав Кощуница има намерение тази седмица да изпрати писмо до генералния секретар на ООН Бан Ки Мун, с което да поиска на всички сръбски граждани, осъдени от Трибунала на ООН за военни престъпления, да бъде разрешено да излежават присъдите си в Сърбия. Властите се надяват тази промяна да стане стимул за оставащите на свобода важни бегълци да се предадат.
						Междувременно сръбският прокурор за военни престъпления Владимир Вукчевич потвърди в сряда (25 юли), че Илия Юришич, заподозрян, който бе задържан в Сърбия във връзка с така нареченото дело за "Колоната от Тузла", свързано със случай от 1992 г., няма да бъде екстрадиран в Босна и Херцеговина (БиХ). Вукчевич заяви, че Юришич, който е заплашен от десетгодишна присъда, ако бъде признат за виновен, бе задържан на сръбска територия и ще излежава там своята присъда, ако бъде осъден, въпреки че престъплението е било извършено в БиХ. Сърбия смята случая за едно от най-сериозните военни престъпления, извършени срещу Югославската народна армия по време на конфликтите от 90-те години на 20-и век. (Вечерне Новости, Танюг, Бета, Ю Пи Ар, Б92 - 25/07/07)

Затруднения за косовската Комисия за независими медии
					23/11/2011
					Косовската Комисия за независими медии не функционира напълно от близо година. 
					От Сафет Кабашай за Southeast European Times от Прищина -- 23/11/11 
 
					 
						
Провалът на косовския парламент да избере нови членове на Комисията за независими медии причини много затруднения. [Ройтерс]
						Косовската Комисия за независими медии (КНМ) е почти нефункционираща от декември 2010 г. поради липса на достатъчен брой членове на съвета. След като косовският парламент не успя да замени четирима от членовете, които достигнаха края на двегодишния си мандат, седемчленният орган няма достатъчно персонал, за да функционира. 
						"Заради незаетите места в съвета не можем да управляваме голяма част от сектора, който контролираме", заяви за SETimes Наиле Селимай Красничи, изпълнителен директор на КНМ. 
						Дълъг списък със задачи чака изпълнение. Сред тях са искания за нови лицензи и молби от кабелни оператори за технически и оперативни реформи. Комисията освен това трябва да играе роля в промяната на сегашните наредби и да сформира национална стратегия за цифровизацията. 
						Томор Халилай ръководи "Интерсат", кабелен оператор в Глоговац, Централно Косово. Въпреки че е подал необходимите документи, неговото искане за лиценз остава на изчакване. Междувременно той рискува да бъде наказан за незаконна дейност. 
						"Отчаяно чакам одобрението на лиценза, за да сля спокойно", каза той за SETimes. "От изпълнителния офис ме предупредиха да си подам документите. А сега те ми казват, че не могат да одобрят лиценза в отсъствието на пълния състав на съвета." 
						В своя доклад за напредъка от 2011 г. Европейската комисия подчерта проблема, отбелязвайки, че косовският парламент трябва да приключи с назначаването на петима членове на КНМ. 
						В началото на 2011 г. КНМ внесе в парламента списък с осем кандидати от първоначално 17 публични номинации за четири свободни места. Специален комитет, представляващ парламентарните партии, съкрати списъка до четирима и предложи тези имена за гласуване. 
						През юли обаче парламентът отхвърли предложените кандидати, без да посочи как да се действа по-нататък. 
						Берат Буджала, депутат от управляващата Демократическа партия на Косово (ПДК), беше председател на комитета. Той заяви, че неговият екип е свършил своята част от работата. 
						"Това, което се случва с КНМ, е катастрофално", заяви той за SETimes. "Ясно е, че парламентът носи вината за забавянето. Аз свърших своята работа като председател на специалния комитет и сега от председателството зависи как да се процедира. Това обаче е абсолютно непростимо." 
						Друг член на комитета, Алма Лама от опозиционната партия "Ветевендосе", заяви, че докато парламентът носи частична отговорност, основният проблем е на правителствено ниво. 
						"Правителството се изкушава да наложи контрол върху независимите институции. Тъй като тази ситуация ги устройва най-много, това е причината да не са избрани нови членове на КНМ", заяви Лама за SETimes. 
						Пренебрежителното отношение на косовския парламент не е нещо ново, каза Филорета Бютючи, бивш председател на съвета. От 2008 г., заяви тя, парламентът трябва да избере седми член на съвета - пряко задължение на законодателния орган. 
						"Забавянето от страна на парламента започна през 2007 г., след края на мандата на двама членове на съвета", заяви Бютючи. 
						Колебанието, казват представители на КНМ, идва точно когато ситуацията с медиите става все по-сложна, като съветът е оставен безпомощен пред увеличаващите се задължения. Освен това децентрализацията е на път, като крайният изход от нея е доста несигурен. 
						"Имаме стратегия за цифровизация, в която са замесени и други заинтересовани страни, но без крайното одобрение на съвета има потенциален риск тя да бъде оспорена в последния момент", заяви Красничи, добавяйки, че доверието на нейната организация сред обществеността също намалява.

В Македония ще се събира незаконно оръжие
16/06/2003
Македонските власти ще проведат 45-дневна кампания за доброволно предаване на незаконно оръжие. Онези, които предадат доброволно своето оръжие, няма да бъдат идентифицирани и регистрирани, а общините, които съберат най-много оръжие, ще получат съответни стимули.
От Валентин Нешовски за Southeast European Times в Скопие -16/06/03
 
 
По оценка на македонски официални лица, международни организации и експерти броят на единиците незаконно оръжие в ръцете на македонските граждани варира между 70,000 и 500,000. Македонският парламент прие закон за доброволното предаване на незаконно оръжие, муниции и експлозиви, както и закон за легализацията на притежаването на оръжие. Целта е да се насърчат притежателите на незаконно оръжие да го предадат за унищожение.
Законът предвижда създаването на координационен орган със задачата да подготви кампанията по събирането. Координационният орган ще одобри Национална програма за повишаване на общата сигурност, в чиито рамки оръжието може да се предава доброволно. Ще бъде проведена кампания за популяризиране на целите на инициативата за освобождаване от нелегалното оръжие. Подробностите по реализацията на кампанията "на терена" предстои да се уточнят, а това се отнася и за условията за складиране и унищожаване на събраното оръжие. След приключване на подготвителната работа координационният орган ще вземе решение за датата на провеждане на кампанията.
Източници от правоприлагащите органи в Македония казват, че кампанията по събирането ще бъде осъществена през септември. Извършва се подготовка, но същинското начало зависи от непредсказуеми фактори, посочват източници от МВР.
Законът постановява, че оръжието трябва да се събира в специални пунктове, управлявани от комисии, съставено от представители на МВР, министерствата на отбраната и правосъдието, както и от двама представители на местните власти. Предаването на оръжието ще бъде наблюдавано от международни организации и НПО.
Хората, които предадат своето оръжие, няма да бъдат идентифицирани или регистрирани, като срещу тях няма да бъде прилагана никаква законова санкция. Комисиите в събирателните пунктове ще регистрират единствено типа и калибъра на оръжията, както и техния сериен номер.
Онези, които искат да легализират своето оръжие в събирателните пунктове, могат да подадат молби за разрешителни. Те ще получат разрешителни, ако удовлетворят условията за носене на оръжие, определени от македонския закон.
Събраното оръжие ще бъде складирано в охранявани сгради. То ще бъде унищожавано публично в присъствие на длъжностни лица и представители на международни организации до 90 дни след приключване на кампанията. Координационният орган ще представи на парламента доклад за резултатите от кампанията в рамките на 45 дни след нейното привършване.
Правителството направи преглед на някои други програми за събиране на оръжие в региона и прие предложение, направено от ПРООН. Правителството не е в състояние да плаща на гражданите за предаваното оръжие и затова възприема подхода "Оръжие срещу развитие". ПРООН ще финансира изграждането на инфраструктура, училища и други сгради в онези общини, които предадат най-големи количества оръжие. Този подход е бил успешен в Албания, където са били събрани 125,000 единици оръжие.
Правителството освен това е предложило да се увеличат законовите санкции за притежание на незаконно оръжие. Лица, които притежават такова оръжие след изтичане на периода за неговото събиране, могат да получат присъди между една и десет години затвор.

Всичко в името на децата в Сараево
					26/06/2009
					В страна с много наболели проблеми ежегодният Фестивал на децата носи усмивки на децата в Сараево.
					От Ема Ковач за Southeast European Times от Загреб -- 26/06/09
 
					 
						
Илюзионистите бяха сред изпълнителите, които забавляваха 40 000 деца по време на тазгодишния фестивал. [ЕС]
						Веселието завладя улиците на Сараево миналата седмица, когато с парад, воден от военния оркестър на въоръжените сили на Босна и Херцеговина (БиХ), бе открит шестият годишен Фестивал на децата. Мажоретки от Киселяк и Мостар, илюзионисти от Испания и Германия, оркестър от Франция и други изпълнители взеха участие в проявата, която продължи от 12 до 17 юни. 
						"Парадът беше изненада, която въведохме през тази година. Той привлече около 500 регистрирани участници ... и отразява мотото на тазгодишния фестивал: "Всички различни, всички равни", заяви говорителят на фестивала Харис Билалович. 
						
						Фестивалът беше спонсориран от известни организации - ЕС, НАТО, ПМЕС, ЮФОР, УНИЦЕФ и ОССЕ. Сред частните спонсори бяха “Райфайзен Банк”, Червеният кръст, “Гьоте Институт”, "Спасете децата", “Остриън Еърлайнс” и “Нестле”, наред с други. В продължение на пет дни деца от цяла БиХ прииждаха в олимпийската зала “Зетра”, за да се насладят на предложените прояви. 
						"Зетра" предлагаше разнообразни развлечения, образователни прояви и дейности, включително прожекция на анимационни филми - "Алвин и чипоносковците", "Хортън", "Мадагаскар 2", "Хотел за кучета" и "Чудовища срещу извънземни". 
						Проведоха се семинари по пантомима, илюзионизъм, правене на маски, свирене на ударни инструменти, акробатична гимнастика, танци, оригами, изработване на фланелки, правене на кукли, улични рисунки, бойни умения, кикбокс, моделиране, репортажи и други теми. 
						Децата можеха да участват и в прояви, свързани с полицейската работа, рисковете от пехотните мини, здравословно хранене, информация за СПИН, познаване на правата на човека и околна среда. 
						"Убедени сме, че най-важно е децата да бъдат обединени", заяви оглавяващият служба "Демокрация и социално развитие" към Делегацията на Европейската комисия в БиХ Константино Лонгарес Барио. 
						"Надяваме, се че тези инициативи ще спомогнат за създаването на връзки, които може да не съществуват в момента, или ще засилят слабите вече установени връзки." 
						На фестивала присъства и бившият върховен представител в БиХ Кристиан Шварц-Шилинг. "Децата, които [участват] в този фестивал, са готови да станат граждани на ЕС", заяви Шварц-Шилинг. 
						Подобно събитие -- Детската програма на Филмовия фестивал в Сараево -- ще се проведе през август.

Богданович търси помирение между косовските сърби и албанци
					09/08/2010
					 
						ПРИЩИНА, Косово - Сръбският министър за Косово Горан Богданович каза в неделя (8 август), че сърбите и албанците трябва да живеят заедно - много различно по дух изказване в сравнение с тези при предишни негови посещения в Косово. Богданович бе на отбелязване на годишнина от завръщането на сърбите в западната община Исток. По време на посещение в село Осоян той заяви, че Белград е готов да започне диалог с албанците, и призова сърбите да се помирят със своите албански съседи. Богданович заяви пред завърналите се бежанци, че вижда решение на проблемите между албанците и сърбите, основано на взаимен компромис, и обеща държавни инвестиции в селата на завърналите се бежанци. Завърналите се в село Зач сърби обаче му казаха, че вече са им омръзнали манипулациите на Белград, и го помолиха да не политизира въпросите на сигурността. Богданович дойде в Косово с разрешението на Прищина и с полицейски ескорт. (Зери, Косова Сот, Експрес, Коха Диторе - 09/08/10)

Гръцката полиция задържа заподозрян за нападение с киселина срещу профсъюзен деец
					25/02/2009
					 
						АТИНА, Гърция -- Полицията съобщи във вторник (24 февруари) за ареста на мъж, заподозрян в помагачество при заливането с киселина на представителка на профсъюзите през декември, при което жената частично ослепя. Заподозреният 48-годишен албански имигрант е заплашен от обвинение в съучастие в опит за убийство. Българката Константина Кунева, генерален секретар на Атинския съюз на чистачите, остава хоспитализирана и в сериозно състояние. Според твърденията албанецът е препречил пътя на Кунева, докато съучастникът му е залял лицето й с киселина. 
						Други новини -- Гръцките служители от службата за контрол на въздушното движение ще вземат в сряда участие в 24-часова стачка на публичния сектор в знак на протест срещу пенсионната реформа и с искания за повишение на заплатите. Протестът може да спре повече от 90 полета до и от Гърция. (АНА-МПА, In.news, Нафтемборики, АФП, АП, Ройтерс, Би Би Си, София Еко - 24/02/09)

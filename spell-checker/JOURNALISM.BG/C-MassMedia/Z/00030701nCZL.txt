Заемът от МВФ за БиХ е застрашен
					24/06/2009
					 
						САРАЕВО, Босна и Херцеговина (БиХ) -- Министърът на финансите на Федерация БиХ (ФБиХ) Векослав Беванда призна във вторник (23 юни), че има опасност БиХ да загуби заем от 1,2 милиарда евро от МВФ, тъй като автономната област не е успяла да намали бюджета си за дейностите в сферата на социалните грижи с 10 %. Вместо това областта е предложила да намери начини за икономии в други сфери. По време на преговорите в понеделник във Виена представителите на МВФ са дали да се разбере, че заемът е възможен само ако БиХ се придържа към това, което е заявила в своето писмо за намерения, добави Беванда. Според съобщенията МВФ е счел действията на ФБиХ за непрофесионални. В същото време Фондът одобри ревизирания бюджет на Република Сръбска, който беше намален с 4 %. Той одобри също така ревизирания бюджет на държавно ниво, който предвижда 10 % намаление на заплатите в публичния сектор, заявявайки, че то е в съответствие с консолидационния план за публичните финанси. (Танюг, Фена, РТРС, СРНА, Дневни Аваз, Онаса - 23/06/09)

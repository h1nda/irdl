Дипломатически дневник : Румъния и Съединените щати ще си сътрудничат в предотвратяването на ядрената контрабанда
					16/09/2008
					Американското министерство на енергетиката ще помогне на Румъния да разположи оборудване за откриване на радиация по граничните пропускателни пунктове. Още в дипломатическите новини: Македония подписа четири договора с Китай; Вишеградската четворка подкрепя членството на Хърватия в ЕС.
					 
						
Американското министерство на енергетиката ще помогне на Румъния да се бори с контрабандата на радиоактивни материали. [Гети Имиджис]
						
						Румънският вътрешен министър Кристиан Давид и американският посланик Никълъс Таубман подписаха в понеделник (15 септември) споразумение между двете страни за предотвратяване на контрабандата на ядрени и други радиоактивни материали. Американското министерство на енергетиката ще подпомага Румъния в нейните усилия, които включват разполагане на оборудване за откриване на радиация по ГКПП, пристанищата и летищата. 
						*** 
						
						Македония и Китай подписаха в понеделник (15 септември) четири международни споразумения. Македонският икономически министър Фатмир Бесими и гостуващият китайски заместник-министър на търговията Ю Гуанджоу подписаха икономическо споразумение за 1 млн. евро, както и договор за техническо сътрудничество. Междувременно македонската Агенция за чуждестранни инвестиции и Инвестиционното бюро към китайското министерство на търговията подписаха меморандум за разбирателство, както и документ, предвиждащ дарение на Китай в областта на човешките ресурси. 
						*** 
						Чехия, Унгария, Полша и Словакия изразиха в петък (12 септември) подкрепата си за кандидатурата на Хърватия за членство в ЕС. „Ние всички подкрепяме по-нататъшното разширяване [на Съюза]," каза чешкият президент Вацлав Клаус по време на среща на върха на Вишеградската четворка – съюз за регионално сътрудничество между четирите страни, сключен през 1991 г. 
						*** 
						Правителството на Черна гора ще започне обсъждане на проектоспоразумение за двойно гражданство със страните от бивша Югославия, каза държавният секретар на вътрешното министерство Светозар Джурович в петък (12 септември). Черна гора възнамерява да проведе разговори със Сърбия, Хърватия, Босна и Херцеговина (БИХ) и Македония, каза Джурович за всекидневника от Подгорица "Република". 
						*** 
						
						Албанският вътрешен министър Буяр Нишани и норвежкият посланик в Тирана Карл Виби подписаха в петък (12 септември) двустранни споразумения за реадмисия и облекчаване на визовия режим. Съгласно споразуменията Норвегия ще опрости процедурите си за издаване на визи за албански граждани, докато Албания ще приема обратно свои граждани, за които е установено, че пребивават в Норвегия незаконно. Споразуменията ще подпомогнат двустранните усилия за борба с незаконния трафик и емиграция, каза Нишани. 
						
						Различни източници – 09/09/08-16/09/08

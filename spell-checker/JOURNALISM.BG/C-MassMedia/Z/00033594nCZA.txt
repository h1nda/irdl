Косово посреща потенциалната криза в енергетиката с нови идеи
					01/03/2010
					Косовското правителство строи топлоелектрическата централа “Косова е Ре” и се опитва да модернизира остарелите съоръжения за изгаряне на твърдо гориво, като същевременно насърчава проекти за използване на водната, вятърната и слънчевата енергия.
					От Линда Карадаку Karadaku за Southeast European Times от Прищина -- 01/03/10
 
					 
						
„Косовската енергийна компания” се нуждае от модернизиране, за да предоставя по-добри услуги и опазва околната среда. [Гети Имиджис]
						Без да разполага с незабавни отговори на недостига на електроенергия, правителството на Косово се опира на новите и възобновяеми енергийни източници, за да посрещне нарастващото търсене. Правителството възнамерява да намали нарастващия внос на електроенергия чрез проекта “Косова е Ре”, нова топлоелектрическа централа, която ще бъде изградена в покрайнините на Прищина, в Обилич. 
						Според изявление на министерството на енергетиката и минното дело "доставките ще се извършват най-вече въз основа на експлоатация на запасите от лигнитни въглища и производство на електроенергия в топлоелектрически централи". 
						В момента монопол върху производството на електроенергия има държавната „Косовска енергийна компания” (KEK). KEK експлоатира електроцентралите с изгаряне на въглища „Косово А”, „Косово Б”, които се намират близо до Прищина, както и две малки водноелектрически централи. 
						Производството в тези централи страда от хронични технически проблеми, както и от чести удари от мълнии. През 2009 г. KEK постигна споразумение с малцинствени общности -- предимно сърби, живеещи южно от река Ибър -- да купуват енергия от KEK. Поради съществуващия дефицит на енергия Косово е принудено да внася електроенергия, за да компенсира недостатъчното предлагане. 
						Министерството на енергетиката и минното дело е решено да работи със страните от региона, за да реши проблема. Преди почти две години агенцията подписа меморандум за сътрудничество и разбирателство с Албания и България и се очаква скоро да направи това и с други страни. 
						Говорителят на KEK Виктор Бужала посочва, че Косово внася електроенергия от търговски дружества, като например швейцарската ЕФТ и словенската „Гени”, а също и от съседни страни като Албания. В спешни случаи Косово внася електроенергия от сръбското дружество „Руднап”. 
						В момента мините в Трепча, с 10 млрд. т използваеми запаси, са основен източник на лигнитни въглища в региона. До този момент са експлоатирани около 250 млн. тона. Въпреки че в момента мините са държавна собственост и се управляват от правителството на Косово, необходимостта от чуждестранни инвестиции за стабилизиране на енергетиката може да доведе до промени. 
						"Правителството е решено на реформира и развие минния сектор, основавайки се на принципите на свободната пазарна икономика", заяви Блерим Реджа, заместник-министър, отговарящ за енергетиката и мините в Косово, на церемония на 20 февруари. На тази дата беше отбелязана годишнината от протестите на албанските миньори в Трепча през 1989 г., когато Косово беше регион на Сърбия. 
						Реджа посочи, че преструктурирането на мините в Трепча е въпрос с „висок приоритет” с оглед на привличането на публични и частни инвестиции. 
						През януари Косово организира конференция за чуждестранни инвеститори, за да привлече финансово участие в проекта "Косова е Ре". Участваха редица потенциални инвеститори, но засега никой от тях не е предложил сериозен план. 
						 "Колко ще бъдат готови... и колко от тях ще изпълнят предварителните критерии, за да направят предложение за този проект... ще разберем в края на февруари, когато очакваме документите за заявяване на интерес от страна на инвеститори в “Косова е Ре”, съобщи енергийното министерство. 
						Лигнитът -- или "кафявите въглища" -- изкопаемото гориво, от което се произвежда почти цялата електроенергия в Косово, е особено мръсен източник на енергия. Косовското енергийно министерство заяви, че "до края на 2017 г. се предвижда да бъдат закрити съоръженията, които са най-големи източници на замърсяване." 
						Очаква се централата “Косова е Ре” да замени инсталацията „Косово А”. Ако към нея се присъедини преструктурираната и рехабилитирана топлоцентрала „Косово Б” и водноелектрическите резерви, Косово смята, че ще успее да покрие търсенето на електроенергия до 2018 г. 
						Правителството има желание да търси и други източници на енергия. Проектите за ВЕЦ „Жур” край Призрен и 16 други малки водноелектрически централи са в ранен етап. Проучванията обаче показват, че Косово има ограничен потенциал в областта на водноелектрическата енергия. 
						В официалната програма се предвижда и производство на електроенергия от вятърна и слънчева енергия. Слънчевата енергия вече се използва в Здравния център в Прищина, а също и в студентското градче в Прищина.

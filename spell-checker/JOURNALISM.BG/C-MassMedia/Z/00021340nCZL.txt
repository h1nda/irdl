Турският писател Памук обвини поддръжниците на спорния член 301 за убийството на Динк
					22/01/2007
					 
						ИСТАНБУЛ, Турция -- Писателят и лауреат на Нобелова награда Орхан Памук заяви в края на миналата седмица, че поддръжниците на спорния член 301 от закона, съгласно който е престъпление да се "обижда турската идентичност" и който стана причина за съдебни процеси и срещу други турски интелектуалци, са виновниците за убийството на журналиста Хрант Динк, който бе застрелян в петък (19 януари). Както Памук, така и убитият журналист миналата година бяха обвиняеми заради изказвания във връзка с масовото избиване на арменци в последните години на Отоманската империя. 
						Турският всекидневник "Сабах" междувременно писа в понеделник, че издадената лично от премиера Реджеп Тайип Ердоган заповед да се осигури охрана на всички обвиняеми по член 301, не е била изпълнена. ЕС настояваше многократно законовата разпоредба да бъде премахната. (Радикал, Сабах, Хюриет - 22/01/07)

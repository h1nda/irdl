Дългата битка на Турция с радикалния ислям
05/12/2003
Турция, където мюсюлманите са 98 % от населението, твърдо поддържа светските устои на държавата, въведени от Мустафа Кемал Ататюрк. [АФП]
От Фатих Баран за Southeast European Times от Истанбул - 05/12/03
 
 
Кървавите атентати срещу синагогите "Бет Израел" и "Неве Шалом", представителството на лондонската банка "Ейч Ес Би Си" и британското консулство в Истанбул отново изправиха Турция лице в лице с радикалния ислям. Турция, където мюсюлманите са 98 % от населението, твърдо поддържа светските устои на държавата, въведени от Мустафа Кемал Ататюрк, създателят на съвременната турска държава.
След военния преврат от 12 септември 1980 г. часовете по религиозно обучение бяха въведени по-скоро като част от политиката да се насочат хората към религията, а не към политическите движения. Ислямското насилие с автор "Хизбула", екстремистка ислямистка групировка, се появи в Турция през 90-те години на 20-и век. Турската организация "Хизбула", за която се смята, че не е свързана с ливанската партизанска групировка със същото име, се стреми да замени светската турска република с ислямска държава.
"Хизбула" в Турция е базирана в югоизточната част на страната, където правителствените сили вече 20 години водят битки с Кюрдистанския демократичния конгрес (ПКК/КАДЕК). За групировката се смята, че има няколко хиляди члена и че е изградила мрежа в западните турски градове след отслабването на ПКК. Съществуват и подозрения, че тя поддържа връзки с Иран. Поради преследванията от страна на правителството много членове на "Хизбула" преминаха в нелегалност.
След като ПКК/КАДЕК и "Хизбула" изгубиха влиянието си в региона след 1999 г., Ислямското революционно движение на Кюрдистан започна да набира мощ. То продължава активно да набира членове и да изгражда основната си структура.
Друга терористична организация е "Фронтът на великоизточните ислямски бойци" (ИБДА-Дж.). Групировката участва в радикални ислямистки действия от 1970 г. и си е спечелила репутацията на спонсор на незаконните демонстрации в Анкара и Истанбул.
ИБДА-Дж. се противопоставя на останалите ислямистки движения и отхвърля иранската схизма. От друга страна групировката твърди също така, че Република Турция е незаконна, и си сътрудничи с други екстремистки организации - най-вече с ПКК/КАДЕК - в опитите си да дестабилизира страната.
Организацията "Халифат", създадена през 1983 г., все още действа в Германия под името "Анадолска федеративна ислямска държава". Нейната цел е да унищожи конституционната система на Турция и да дестабилизира светските, обществени и правни правителствени институции, за да създаде федерална ислямска държава.
След действията на правителството срещу тези движения се предполага, че някои от техните членове са се присъединили към ислямистките бойци в Чечения, Афганистан и Босна и Херцеговина (БиХ).
Затова не е трудно да се разбере защо "Ал-Кайда" избра Турция за ударите си срещу британски и израелски цели. На терористичната организация не се наложи да изпраща свои хора да извършват нападенията, защото разполагаха с турци, обучени в лагерите на "Ал-Кайда", които можеха да се справят сами. Сега правителството е решено да унищожи тези "спящи клетки" и да разкрие връзките им с екстремистите в Чечения, Афганистан и БиХ.

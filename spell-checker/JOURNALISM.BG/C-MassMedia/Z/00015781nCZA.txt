Именит турски романист е обвинен заради изразено мнение
					01/09/2005
					Именитият турски романист Орхан Памук може да получи присъда до три години лишаване от свобода, ако бъде признат за виновен по обвиненията в “публично очерняне на турската идентичност”, повдигнати срещу него в сряда.
					(Уошингтън поуст, Индипендънт, РИА Новости - 01/09/05; АП, Ройтерс - 31/08/05; РСЕ/РС -- 14/04/05 - 26/04/05; Ню Йоркър - 30/08/04)
 
					 
						
Турският романист Орхан Памук ще бъде съден през декември заради спорни забележки по въпроса за кланетата на арменци и кюрди. [АФП]
						Именитият турски романист, който преди девет години описа затворите в държавата си като “ад”, сега е изправен пред перспективата да прекара известно време в затвора, защото е изразил мнението си. В сряда (31 август) истанбулски прокурор обвини Орхан Памук за това, че е обидил националния характер на страната си с коментарите, които е направил по повод на масовите убийства на арменци и кюрди. 
						"Тридесет хиляди кюрди и 1 милион арменци са убити по тези земи и никой освен мене не смее да говори за това," е казал Памук в интервю, публикувано в швейцарския вестник Тагес анцайгер на 6 февруари. 
						Турция отрича обвиненията, че срещу арменците е бил извършен геноцид през 1915 г. Тя настоява, че оценките за броя на загиналите са преувеличени, твърдейки също така, че хора от всички етнически общности са загинали в безредиците на гражданската война при разпадането на Отоманската империя, която отстъпи място на Република Турция през 1923 г. 
						Между другото коментарите на Памук за кюрдите имат отношение и към продължаващия вече десетилетия конфликт между сепаратистките бунтовници и правителствените сили, започнал през 1984 г. 
						Макар и писателят да не нарече убийствата “геноцид”, забележките му разгневиха националисти и политици, предизвиквайки отправяне на смъртни заплахи, както и обвинения в измяна, публикувани в някои турски вестници. През март висш служител от турската провинция Испарта нареди конфискация и унищожаване на екземпляри от книгите му. 
						Почти седем месеца след интервюто на Памук за швейцарския вестник прокурорът на истанбулския район Шишли реши, че забележките му нарушават наказателния кодекс на страната и му повдигна обвинения в “публично очерняне на турската идентичност”. Писателят, делото срещу когото трябва да започне на 16 декември, може да получи присъда от шест месеца до три години лишаване от свобода. 
						Турция измени тази година наказателния си кодекс в опит да го приведе в съответствие с международните стандарти и да отговори на изискванията на ЕС за членство. Според организациите на писатели и журналисти обаче промените не са достатъчни. 
						Според Уошингтън поуст турските закони допускат властите да затварят хора за несъгласие с правителствената линия по въпроси от “фундаментален национален интерес”, включително убийствата от 1915 г. 
						Памук "просто се опитваше да каже, че първо трябва поне да погледнем фактите в лицето – независимо дали става въпрос за трагедия, спор или проблем," каза в сряда Тугрул Пашаоглу, издател на писателя и редактор в издателска къща “Илетисим”. "Ако не говорим за това, не можем да намерим решение." 
						Памук, на 53 г., е един от най-известните романисти в Турция за поне едно поколение. Литературната му кариера започва с публикуването на “Джевдет бей и синовете му” през 1982 г. Оттогава той е написал “Белият замък”, "Черната книга" и "Името ми е Червен". През май той бе номиниран за наградата "Самюъл Джонсън" на "Би Би Си 4" за документалистика за книгата си “Истанбул” - лични мемоари за израстването му в най-големият и оживен град на Турция. 
						В статия, публикувана в &lt;I&gt;Ню Йоркър&lt;/I&gt; през август миналата година, Джон Ъпдайк каза, че Памук отговаря на условията за “най-вероятен кандидат за Нобелова награда” на Турция. 
						Дългият списък от награди, спечелени от Памук за романите му, включва Дъблинската литературна награда "Импак" за 2003 г. за ''Името ми е Червен'' и престижната награда за мир на Асоциацията на германските издатели и книгоразпространители, която той получи по-рано тази година.

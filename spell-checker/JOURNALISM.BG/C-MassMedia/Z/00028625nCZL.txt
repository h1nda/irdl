Сърбия и Русия ще подпишат енергийна спогодба този месец
					08/12/2008
					 
						БЕЛГРАД, Сърбия -- Русия и Сърбия ще подпишат стратегическо споразумение за сътрудничество в областта на енергетиката до края на годината, заяви Алексей Милер, шеф на руския газов гигант "Газпром", в петък (5 декември) в Белград, където се срещна с представители на правителството и с президента Борис Тадич. Милер каза, че пакетът ще включва не само продажбата на сръбската държавна газово-нефтена компания НИС на "Газпром", а също така изграждането в Сърбия на част от газопровода "Южен поток" и разширяването на подземното газохранилище в Банатски Двор. Милер каза, че Русия е 100 % готова да пристъпи към осъществяването и на трите проекта. Признавайки необходимостта от доизглаждане на някои детайли, той подчерта, че няма големи разногласия между страните. (Бета, Танюг, Б92, ФоНет - 05/12/08)

Бизнес: Турция е с най-висок темп на растеж на БВП в Европа за 2010 г.
					01/04/2011
					Темпът на растеж на БВП на Турция надмина прогнозите. Още в деловите новини: пострадалата от земетресението Япония продължава да помага на балканските страни, като предостави 4,83 млн. евро за подобряване на управлението на отпадъците в два града в Косово.
					 
						
БВП на Турция е нараснал с 8,9 % през миналата година. [Архив]
						БВП на Турция е нараснал с 8,9 % през 2010 г., надминавайки прогнозите на правителството. Това е най-големият регистриран темп на растеж в Европа за тази година. Според Тюркстат, официалната статистическа агенция, през четвъртото тримесечие на миналата година икономиката е нараснала с 9,2 % спрямо същия период на миналата година в реално изражение – впечатляващ скок в сравнение с ревизирания годишен темп на растеж от 5,2 % през предходното тримесечие. 
						*** 
						Рейтинговата агенция „Стандард енд Пуърс“ намали в сряда (30 март) рейтинга на държавните облигации на Кипър от А на А-. Агенцията се обоснова със „значителната” експозиция на финансовата система на страната към изпадналата в дългова криза Гърция. 
						*** 
						
						Гърция може да изплати дълговете си със средства, получени чрез приватизация, заяви в сряда (30 март) министърът на финансите Георгиос Папаконстантину. Правителството си поставя за цел до 2015 г. да получи около 50 млрд. евро приходи от продажбата на държавни участия в местни компании. 
						*** 
						Япония е отпуснала 4,83 млн. евро за подобряване на управлението на отпадъците в косовските общини Прищина и Призрен. Представители на азиатската държава заявиха по време на церемонията по предоставянето на фонда в сряда (30 март), че се очаква проектът да подобри качеството на околната среда. 
						*** 
						Световната банка одобри фонд за помощ за Албания в размер на 212 млн. евро, който ще обхване периода 2011–2014 г. Банката е решила, че около 20 млн. евро от фонда ще бъдат използвани за възстановяване на местни водноелектрически централи и на региона на Шкодра след опустошителните наводнения миналата година. 
						*** 
						МВФ няма да подкрепи ново увеличение на заплатите в публичния сектор в Сърбия, заяви в сряда (30 март) постоянният представител на фонда в страната Богдан Лисоволик. Увеличението би било в нарушение на договорените условия по време на седмия преглед на стендбай споразумението на Сърбия за 2,9 млрд. евро. Лисоволик обаче отбеляза, че правителството може да използва получените допълнителни приходи за еднократни премии за държавните служители и пенсионерите, както това стана миналата година. 
						
						(Различни източници – 25/03/11-01/04/11)

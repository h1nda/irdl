Бизнес: Турция ще си сътрудничи с американска корпорация за производството на сателити
					13/05/2011
					Турция и американска компания планират да засилят сътрудничеството. Още в деловите новини: Хърватия ще получи заем от Световната банка; Румъния планира да продаде 20% от въздушния превозвач "Таром".
					 
						
СНК и ТЕИ ще предлагат решения за международните космически и сателитни програми. [СНК]
						
						Tурската компания "Търкиш Еърспейс Индъстри" (TЕИ) и американската "Сиера Невада Корпорейшън" (СНК) се споразумяха да си сътрудничат при производството на сателити за компании от Близкия изток, съобщи "Хюриет" в сряда (11 май). Меморандум за разбирателство за сътрудничество в областта на космическите системи и технологии за международни програми бе подписан от генералния мениджър на ТЕИ Михарем Дорткаслъ и директора на СНК Хатиф Озмен,. "Сиера", която е собственост на американец от турски произход, специализира в осигуряването на интегрални електронни системи. 
						*** 
						
						Aлбания ще започне да изплаща стар дълг на Сърбия за около 6 милиона евро, съобщиха медиите в Тирана в четвъртък (12 май). Дългът бе наследен от търговски сделки между Албания и бившата Югославска федерация. Държавата трябва да изработи петгодишен план за изплащане на вноски по заема на Белград два пъти в годината. 
						*** 
						
						Сръбското правителство отхвърли поредната оферта на "Телеком Австрия" за 1,1 милиарда евро за дял от 51% в "Телеком Сърбия". Решението бе взето по препоръка на работна група на Министерството на финансите за приватизацията на държавната телекомуникационна компания. Офертата на "Телеком Австрия" е по-ниска от обявената минималната продажна цена от 1,4 милиарда евро. 
						*** 
						Световната банка одобри заем от 150 милиона евро за Хърватия миналата седмица по програмата за икономическо възстановяване. Това е първият от двата заема, целящи да подкрепят устойчивия икономически растеж в страната. Средствата ще се използват за реформи в публичната администрация, здравеопазването и социалното благосъстояние, което трябва да доведе до фискално консолидиране на държавните финанси. 
						*** 
						Церемония по полагане на крайъгълния камък на завод на швейцарската компания EНФЛO в Maкедония в района на Тетово бе проведена в сряда (11 май). Заводът за вятърни турбини е швейцарска инвестиция, която първоначално ще създаде 100 нови работни места. Производството трябва да започне до края на годината. Цялата инвестиция може да достигне 20 милиона евро. 
						*** 
						Министерството на транспорта на Румъния ще продаде до 20% от въздушния превозвач "Таром", след като в компанията се въведе частен мениджмънт до ноември според писмо за намеренията до МВФ, получено от информационна агенция "Медиафакс" във вторник (10 май). Предишният план по отношение на "Таром" предвиждаше намиране на стратегически партньор и продажба на 20% от превозвача в две главни летища - "Хенри Коанда" в Букурещ и "Аурел Влайку" в Тимишоара. 
						*** 
						Министеството на регионалното развитие и конкурентоспособността на Гърция съобщи във вторник (10 май), че е одобрило планове за строежа на състезателна писта за "Формула 1" на юг от Патрас в Пелопонес. Решението да се започне осъществяването на проекта на стойност 94,6 милиона евро бе взето след дебати за местоположението на пистата, продължили с години. Проектът, който се очаква да бъде завършен за 36 месеца, трябва да бъде одобрен от парламента. 
						
						(Различни източници - 06/05/11-13/05/11)

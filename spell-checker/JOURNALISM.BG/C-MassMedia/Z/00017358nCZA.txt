Външните министри от ПСЮИЕ обсъждат регионалното сътрудничество 
					25/01/2006
					Засилването на регионалното сътрудничество и политическия диалог бяха сред въпросите, разглеждани от външните министри на страните от Процеса за сътрудничество в Югоизточна Европа по време на среща в Атина във вторник. Еднодневната сесия завърши с приемането на декларация за Косово.
					(Катимерини - 25/01/06; AП, Атинска информационна агенция, Македонска информационна агенция, ХИНА, СЕЕ Сикюрити Монитор, Reporter.gr, ФЕНА, Макфакс, МИА, Радио Б92 - 24/01/06)
 
					 
						
Министърът на външните работи на Сърбия и Черна гора Вук Драшкович (в средата) се смее заедно с албанския генерален секретар по външните работи Роланд Бимо (вдясно) по време на срещата на външните министри на страните от Процеса за сътрудничество в Югоизточна Европа в зала "Запеион" в Атина във вторник (24 януари). До тях е македонският външен министър Илинка Митрева. [АФП]
						Страните от Югоизточна Европа (ЮИЕ) трябва да се освободят от бремето на миналите конфликти и да засилят политическото и икономическото си сътрудничество, каза във вторник (24 януари) гръцкият премиер Костас Караманлис. 
						"Югоизточна Европа повече не трябва да бъде район на неразбирателство, насилие и война," каза гръцкият лидер при откриване на среща на външните министри на страните от Процеса за сътрудничество в Югоизточна Европа (ПСЮИЕ). "Тя заслужава да се превърне в регион на сътрудничество и диалог, включен продуктивно в по-широки международни институции като част от Европа, към която принадлежи." 
						Деветчленната организация ПСЮИЕ включва Албания, Босна и Херцеговина, България, Хърватия, Гърция, Македония, Румъния, Сърбия и Черна гора и Турция. Молдова е със статут на наблюдател. 
						Албания, Румъния и Турция не изпратиха външните си министри, а бяха представени от други правителствени служители. На еднодневната среща присъстваха и делегации от Австрия, която в момента е ротационен председател на ЕС, както и от Съединените щати, Русия, Япония и Пакта за стабилност. 
						Засилване на политическия диалог между страните от ПСЮИЕ, укрепване на регионалното сътрудничество, включително в областта на икономиката, енергетиката и инфраструктурата, и сегашната ситуация в региона, особено в Косово, бяха основните въпроси, разглеждани на срещата в Атина. 
						Караманлис, чиято страна държи едногодишното председателство на ПСЮИЕ до май, каза, че страните от асоциацията са обединени от своята евроатлантическа ориентация и от общата воля "да освободят нашите общества от бремето на миналото" и да разширят техните хоризонти. "В подобни общества тероризмът и екстремизмът, корупцията и организираната престъпност нямат място," каза той. 
						Според гръцкия лидер Енергийната общност на ЮИЕ, паневропейските коридори, тръбопроводите за природен газ и нефт са основните елементи на процеса на икономическо сътрудничество и инфраструктурно развитие, необходими за интеграцията на региона в ЕС. 
						Създаването на една обща зона за свободна търговия може да даде нов тласък за развитието на икономиката в региона, добави той. 
						В края на срещата представителите на ЮИЕ приеха декларация за Косово, в която призовават за мирно уреждане на въпроса за статута на провинцията. Преговорите за статута на Косово, организирани от ООН, трябваше да започнат в сряда, но бяха отложени заради кончината на президента на Косово Ибрахим Ругова, който почина в събота. 
						Решение "трябва да се постигне чрез мирни средства, като се изключи всяка форма на насилие, и то трябва да е резултат от диалог и преговори," се казва в декларацията на външните министри на страните от ПСЮИЕ. "Създаването на демократично и многоетническо общество в Косово е условие за европейското му бъдеще," се казва още в нея. 
						Смъртта на Ругова, според гръцкия външен министър Петрос Моливиатис, е "допълнителна трудност за и без това сложния косовски проблем". 
						Хърватия, която през май ще поеме от Гърция ротационното председателство на ПСЮИЕ, каза, че стремежите за присъединяване към ЕС на страните членки ще бъде основен въпрос, докато тя е начело на асоциацията. Българският външен министър Ивайло Калфин каза във вторник, че страната му е готова да поеме председателския пост на ПСЮИЕ от Хърватия през май 2007 г.

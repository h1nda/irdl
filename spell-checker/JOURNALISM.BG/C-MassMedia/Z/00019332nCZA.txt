Македонски ученици спечелиха награда на Държавния департамент на САЩ
		21/07/2006
		Четирима македонски ученици бяха наградени за уеб сайт, посветен на проблема с бедността сред децата. 
		От Марина Стояновска за Southeast European Times от Скопие -- 21/07/06
 
		 
			
Сайтът на учениците разглежда бедността сред децата и начините, по които международните отношения могат да спомогнат за преодоляване на проблемите, способстващи за нея. [fightpoverty.mmbrico.com]
			Четирима ученици от начално училище "Методий Митевски Брицо" в Делчево, Македония, спечелиха награда, връчвана от Държавния департамент на САЩ за уеб сайтове, които обясняват колко важни са международните отношения и дипломацията. 
			Ана Гьоргиевска, Елена Гьоргиевска, Зоран Димитровски и Жикица Поповски, дизайнери на сайта, ще получат по 2000 долара, а тяхната учителка Роза Стаменковска и училището ще получат по 500 долара. 
			Учениците спечелиха Платинена награда в конкурса "Врати към дипломацията 2006". Техният сайт, fightpoverty.mmbrico.com, разглежда бедността сред децата и начините, по които международните отношения могат да спомогнат за преодоляване на проблемите, способстващи за нея. 
			"Училището ни участва в няколко проекта, един от които е проектът за свързане на училищата към Интернет, благодарение на който научихме за конкурса "Уеб дипломати", каза Стаменковска. "Миналата година работихме по един проект, наречен "Всички заедно -- обединен свят", за който спечелихме грамота. Тази година пак кандидатствахме и направихме проект, който третира една не толкова глобална тема, бедността, като специално се съсредоточихме върху бедността сред децата." 
			"Уеб сайтът има много цели: да се запознаят с проблема по-възрастните поколения, да се намали бедността чрез представяне на последствията от нея и да се обединят всички млади хора в намирането на едно общо решение, което да се представи на всяко правителство по света," каза Стаменковска. 
			След новината за наградата учениците и Стаменковска бяха приети от президента Бранко Цървенковски и от премиера Владо Бучковски. 
			Общо 305 отбора от ученици на възраст от 15 до 18 години от 46 страни участваха в конкурса, спонсориран от фондацията "Глобална училищна мрежа" и от Държавния департамент на САЩ. Заедно с учениците от Делчево ученици от Виртуалното училище в Орландо, Флорида, също спечелиха Платинена награда за уеб сайта си "Златни мостове: свързване на хората с мира".

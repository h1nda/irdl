Американски представител определя средата на 2005 г. като вероятен период за начало на разговорите по статута на Косово
05/11/2003
Международната общност ще бъде готова да започне разговори по окончателния статут на Косово към средата на 2005 г., при положение че провинцията удовлетвори дотогава дефинираните от ООН стандарти. В противен случай ще трябва да бъде определена нова дата, заяви висш американски представител.
(Ройтърс, АФП, радио Б92 - 04/11/03)
 
 
Консултациите по окончателния статут на Косово могат да започнат към средата на 2005 г., каза помощник-държавният секретар на САЩ по политическите въпроси Марк Гросман във вторник (4 ноември). Той подчерта обаче, че това може да се случи само ако определени, дефинирани от ООН критерии бъдат изпълнени към този момент. В противен случай международната общност ще трябва да насрочи нова дата за разговорите.
"Постановката е, че ако косоварите могат да покрият тези стандарти, ще има преглед на постигнатото към средата на 2005 г.", заяви Гросман след разговорите си с представители на НАТО в Брюксел, преди да отпътува за Сърбия-Черна Гора и други западно-балкански държави. "Ако те могат да удовлетворят тези стандарти, тогава всички ние ще сме готови да започнем процеса на консултации по финалния статут за Косово."
Косово се администрира от ООН след края на конфликта със Сърбия през юни 1999 г. Мнозинството от етнически албанци в провинцията се стреми към независимост, на което се противопоставя Белград, посочвайки, че Косово е част от територията на Сърбия-Черна гора.
Придържайки се твърдо към политиката според принципа "стандарти преди статут", ООН очерта осем критерия - включително върховенство на закона, демокрация, завръщане на малцинствата, икономически реформи и диалог между Белград и Прищина, които провинцията трябва да изпълни, преди да започнат преговорите за окончателния й статут.
Според Гросман ако прегледът констатира, че стандартите не са покрити, шестчленната Контактна група, включваща Великобритания, Франция, Германия, Италия, Русия и САЩ, ще посочи нова дата за началото на разговорите.
В свое изявление пред срещата на Контактната група през септември ръководителят на ЮНМИК Хари Холкери постави специално ударение върху три въпроса- върховенството на закона, междуетническите отношения и икономиката.
Позицията на Гросман от вторник сигнализира за пръв път подкрепа на международната общност за възможно начало на разговорите по статута през 2005 г.
Тя идва около 20 дни след първите преки разговори от края на конфликта между сръбски и косовски албански лидери във Виена, които бяха бойкотирани от премиера на Косово Байрам Реджепи. Организираната от ООН среща на 14 октомври ще бъде последвана от експертни разговори по практически въпроси в Белград и Прищина през ноември.
Изявлението на Гросман бе индикация за "изостряне на вниманието върху Косово и че се въвежда времева рамка", каза вицепремиерът на Сърбия Небойша Чович, който е и ръководител на Съвета по въпросите на Косово в Белград. "Важно е да имаме ясно определени стандарти, които да бъдат измерими: инак как ще можем да кажем, че те са изпълнени?"
Новото предложение по Косово е въпрос, който Гросман очаква да си обсъди с официални представители в Белград, първата спирка от неговата обиколка на Балканите. Друга точка ще бъдат перспективите на Сърбия-Черна Гора за присъединяване към програмата на НАТО "Партньорство за мир".

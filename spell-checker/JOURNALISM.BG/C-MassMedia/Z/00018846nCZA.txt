Сърбите обмислят преминаване към несексистки език
					07/06/2006
					Дали въвеждането на съществителни от женски род за различните професии ще доведе до по-голямо равенство на жените в Сърбия? Мненията са различни.
					От Давор Коникушич за Southeast European Times от Белград - 07/06/06
 
					 
						
Жените от различните професии в Сърбия все още се назовават със съществителните в мъжки род за съответната професия. [Американска агенция за международно развитие]
						В по-голямата част от Европа съществителните от женски род за различните професии се използват широко, но в Сърбия те едва сега започват да се въвеждат. Според някои това означава, че Сърбия има да измине дълъг път в борбата с дискриминацията, а други твърдят, че въпросът е маловажен и няма конкретно влияние върху живота на жените. 
						Според "Матица Сръпска", официалният авторитет в лингвистиката, сръбският език съдържа около 300 съществителни имена с форми за женски род за професии. Едва няколко от тях обаче са влезли в ежедневна употреба. Жените лекари, директори и учители използват формите в женски род за професиите си. По-рядко се използват формите в женски род за такива професии, като секретар, психолог или защитник на човешките права. 
						Тази ситуация може да се промени, тъй като се планира публикуването на речник на несексисткия език. Авторът на речника, професорът от университета в Нови Сад Швенка Савич, смята, че е важно да се насърчава използването на този език, като се имат предвид и надеждите на Сърбия да бъде приета в ЕС. 
						"Задава се въпросът дали това съответства на нормите на сръбския език и отговорът, разбира се, е "да", защото категорията за граматичен род съществува на всички нива на езика," казва Савич. 
						Според нея процесът ще се осъществи постепенно. "Предлагаме на първия етап да се използват и двете форми, като ще видим дали на по-късни етапи, след една, две, пет или десет години, ще настъпи някаква специализация или някои форми ще отпаднат," каза тя. 
						Журналистите, които може би имат най-голямата възможност да повлияят върху използването на формите в женски род, са скептично настроени. "Не мисля, че някакво езиково или лексикално, или друго подобно равенство ще подобри положението на жените в обществото," казва редакторът на "Политика" Никола Търкуля. 
						"По-важно е всяка работеща жена да има по-добро положение в службата, по-добър статут, по-висока заплата, отколкото това дали ще я наричат журналист, доктор или докторка," добавя Търкуля. 
						Този въпрос придоби отчасти популярност заради общото положение на жените в Сърбия. Републиката е една от последните страни в Европа, която не е приела никакъв закон срещу дискриминацията, нито някакъв друг закон, който да гарантира равенството на мъжете и жените.

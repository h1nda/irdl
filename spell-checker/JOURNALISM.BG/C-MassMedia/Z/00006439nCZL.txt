Стартира мисията на ЕС в Македония, ЕУФОР обещават близко сътрудничество със Скопие
31/03/2003
 
СКОПИЕ, Македония -- В понеделник (31 март) Европейските сили за бързо реагиране (ЕУФОР), които ще бъдат разположени в Македония, официално поемат мисията на НАТО "Съюзническа хармония". На церемонията се очаква да присъстват върховният представител на ЕС по въпросите на сигурността Хавиер Солана, генералният секретар на НАТО Джордж Робъртсън и гръцкият външен министър Георгиос Папандреу. На пресконференция в неделя специалният пратеник на ЕС Алексис Бърнс заяви, че ЕУФОР ще работят в близко сътрудничество с местните власти. Мисията "Конкордия" се състои от 345 души от 27 нации.
В други новини, представители на македонската армия и КФОР се споразумяха да създадат общи патрули за охраняване на границата между Македония и Косово. Първият общ патрул ще работи в района на Танушевци.
Междувременно в неделя македонският военен министър Владо Бучковски обсъди сигурността по границите и други въпроси с колегата си от Сърбия-Черна гора Борис Тадич в Скопие. Те разгледаха и перспективите за разширяване на двустранните военни учения, които сега се провеждат между Македония и Албания, за да бъде включена и Сърбия-Черна гора в края на тази или началото на следващата година. (Дневник, Утрински весник - 31/03/03; МИА, Макфакс, A1 ТВ - 30/03/03)

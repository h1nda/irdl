Испанската полиция задържа още един заподозрян член на ПКК
					30/03/2009
					 
						МАДРИД, Испания -- Полицията осъществи нов арест, свързан с терористичната Кюрдска работническа партия (ПКК), предадоха медиите в неделя (29 март). Властите задържаха в Мадрид Еюп Дору, заподозрян боец от ПКК. Неговият арест последва този на Ремзи Картал миналата седмица, бивш депутат от разпуснатата турска Партия на демокрацията, съгласно международна заповед за арест за предполагаеми престъпления в Турция. Картал, заподозрян като бивш командир на ПКК, според твърденията е бил член на терористична организация и е извършвал незаконни дейности. Той е задържан в ареста в Испания и очаква екстрадиция.
						Други новини -- В неделя турският премиер Реджеп Тайип Ердоган разпореди да се извърши разследване на смъртоносната катастрофа с хеликоптер миналата седмица в Турция. Шестима души, включително лидерът на опозиционната партия „Велик съюз" Мухсин Язъджъоглу, загинаха при катастрофата в сряда в провинция Кахраманмараш. Предварителното следствие сочи, че атмосферните условия са станали причина за злополуката. (Анадолска информационна агенция, НТВ, Си Ен Ен Тюрк, Хабер Тюрк - 29/03/09)

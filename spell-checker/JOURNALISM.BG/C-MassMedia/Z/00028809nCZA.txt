Зимни традиции в България
					26/12/2008
					За много българи Коледа е любим празник. Празненствата започват на Бъдни вечер, когато семействата се събират около трапезата и търсят предзнаменования за бъдещето си.
					От Светла Димитрова за Southeast European Times в София -- 26/12/08
 
					 
						
Представяне на ангел пред коледната елха в центъра на София. [Гети Имиджис]
						За разлика от православната общност в бившите югославски републики, България, Гърция и Румъния празнуват Коледа на 25 декември. 
						За българите коледните празници започват на Бъдни вечер, когато цялото семейство се събира около трабезата за тържествена вечеря. 
						Двадесет и четвърти декември отбелязва края на 40-дневните пости, които започват на 15 ноември. Българите все още се придържат към изискването, че нито едно от блюдата на трапезата на Бъдни вечер не включва месо или животински продукти. 
						На ритуалната трапеза трябва да има седем, девет или единайсет блюда и запалена свещ по средата на масата. Орехи и мед, както и чесън, мощно средство срещу всякакви зли сили, които може да витаят наоколо - са задължителни. Традиционното меню включва питка с пара, сарми от кисело зеле с орис, боб, сушени червени чушки, пълни боб, ошав и тиквеник. 
						След като първата звезда се появи на небето, най-възрастният в семейството разпръсква тамян по масата и във всички стаи в къщата. Членовете на семейството получават парче от питката. Който намери парата, ще бъде късметлия през цялата година. 
						В днешно време освен парата, жената, която меси питката, слага в нея и малко клонче дрян, символизиращо добро здраве, както и още късмети. Предсказанията в листчетата с късмети могат да бъдат от една-две думи, като "любов", или "просперитет", а също и кратки стихчета. 
						Рано на Коледа, по традиция, която главно се спазва в провинцията, младежи, облечени в традиционни носии, наречени "коледари", ходят от къща в къща, пеят коледни песни и отправят пожелания за здраве и просперитет. 
						По отношение на коледната трапеза няма ограничения. Тя обикновена е богата и включва печено свинско, пуйка или пиле и сладкиши. 
						Интервалът между Коледа и Богоявление на 6 януари се нарича "мръсни дни", тъй като зли създания като вампири, демони и дракони, властват през нощта по време на този период. Това според суеверията е рисково време за разходки след здрач или за женитби. 
						Българите празнуват навечерието на Нова Година с изобилие от храна и напитки. Отново се поставят пара и листчета с късмети в домашна питка или баница - типично българско печиво - която се поднася за вечеря. 
						
						Баница
					
						
						Продукти:
					
						
							10-12 кори за баница
							4 яйца
							500г бяло сирене
							1/2 пакетче масло (разтопено)
							1/2 чаша газирана вода
						
						
						Приготовление:
					
						Намажете с мазнина средно голяма тава. Покрийте дъното с две кори, напръскайте ги с газирана вода и след това с разтопено масло и със смес от яйцата и натрошеното сирене. Повторете същото с оставащите кори. Последната кора се напръсква само с газирана вода и с разтопено масло и баницата се нарязва на парчета. Пече се в предварително загрята фурна (180-200 градуса) около 40 минути или докато баницата придобие светлокафяв цвят. Покрийте с чиста кърпа и оставете да изстине няколко минути. 
						Баницата може да се приготви в различни форми и с други продукти като спанак, праз или тиква в който и да е ден от годината. Солените баници се сервират обикновено с кисело мляко или с айрян (кисело мляко и вода в пропорция 1:1).

Турция обяви нова стратегия за присъединяване към ЕС 
					26/12/2006
					Анкара ще продължи да осъществява реформите, които изисква ЕС, дори в области, които се покриват от осемте замразени преговорни глави, заяви в понеделник външният министър на Турция Абдула Гюл.
					(Джърнъл ъф Търкиш Уикли - 26/12/06; Заман, Dnevnik.bg, Търкиш Дейли Нюз - 25/12/06; AФП - 22/12/06)
 
					 
						
Турският външен министър Абдула Гюл. [Гети Имиджис]
						В понеделник (25 декември) Турция разкри нова стратегия за кандидатурата си за членство в ЕС. Тя заяви, че ще подължи да осъществява всички необходими реформи, включително в области, в които преговорите бяха прекратени. 
						"Ако целта е да се достигнат европейските стандарти, тогава ние сами ще го направим, без да необходимо ЕС да го иска", заяви турският външен министър Абдула Гюл. 
						Процесът на скрининг помогна да се очертаят реформите, които Турция трябва да осъществи, преди присъединяването й към Съюза, така че няма защо да чакаме инструкции от Брюксел, добави той. 
						Изявлението му бе направено десет дни след като лидерите на блока, състоящ се от 25 страни-членки, реши да замрази преговорите за членство с Анкара по осем от 35-те преговорни глави в отговор на отказа на Турция да отвори пристанищата и летищата си за кораби и самолети от Кипър. 
						Главите - свободно движшение на стоки, правото на създаване и свободата на осигуряване на услуги, финансови услуги, земеделвие и развитие на селскостопанските райони, рибно стопанство, транспортна политика, митнически съюз и външни отношения - ще останат затворени, докато Европейската комисия (ЕК) потвърди, че Турция е спазила задълженията си, произтичащи от разширения митнически протокол от 2005 г. 
						Протоколът разшири споразумението на Турция с митническия съюз, включвайки всички страни-членки на блока, включително и Кипър. Но Турция впоследствие отказа да разреши на кораби и самолети на кипърските гърци достъп до своите пристанища и летища, настоявайки вместо това, че ЕС трябва първо да сложи край на икономическата изолация на турската република Северен Кипър, призната само от Анкара. 
						Седмица след края на двудневната среща на върха на ЕС на 15 декември, Комисията на постоянните представители в ЕС одобри покана към Турция за започване на преговори по главата за предприемачеството и промишлената политика. Еврокомисарят по разширяването Оли Рен бе предложил по-рано, Брюксел да започне преговори с Анкара по три други глави - икономически и валутни въпроси, финансов контрол и образование и култура. 
						Според решението на лидерите на ЕС обаче нито една глава не може да бъде затворена временно, докато ЕК не потвърди, че Турция напълно е спазила ангажиментите си по отношение на митническия протокол. 
						Обявявайки новата си стратегия, Анкара обеща в понеделник да продължи да осъществява необходимите реформи във всички области. Приоритет ще бъде даден на мерките, необходими за отварянето на глави, които не са засегнати от частичното прекратяване на преговорите. 
						Миналата седмица Гюл потвърди обвързаността на страната си с кандидатурата й за членство в Съюза, обещавайки, че "процесът на реформи ще продължи както преди" решението на лидерите на ЕС. 
						"Не е възможно да приемем, че ЕС действа по начин, който противоречи на същността и духа на нашите отношения, като се крие зад различни извинения като кипърския въпрос", цитира АФП изявлението на Гюл. Правителството няма да се разсърди и няма да каже "вече не сме с вас", нито възнамерява да застраши бъдещето на Турция, добави той. "Изключено е да се откажем от нашата борба."

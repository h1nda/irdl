Първото изслушване на процеса за клането в Сребреница се проведе в съд в БиХ
					05/02/2006
					 
						САРАЕВО, Босна и Херцеговина (БиХ) -- Държавният съд на БиХ проведе първото изслушване в петък (3 февруари) на процеса срещу 11 бивши членове на специалната полиция на Република Сръбска (РС), обвинени във връзка с клането в Сребреница. Трима от обвиняемите - Брано Джинич, Велибор Максимович и Бранислав Медан не се признаха за виновни. Председателстващият съдия обяви от името на другите осем обвиняеми, които отказаха да се произнесат, че те също не се признават за виновни. Единайсетте мъже бяха арестувани от полицията на РС миналата година по заповед на съда на БиХ. Следващото изслушване по делото е насрочено за 10 февруари. 
						Други новини - Драгомир Абазович, босненец, заподозрян в извършването на военни престъпления, който бе задържан миналия месец след престрелка с войници на ЕУФОР, бе изписан в петък от болница в Сараево, където бе приет за лечение след инцидента. От Държавния съд на БиХ се очаква да издаде нов обвинителен акт и заповед за задържането му. (Дневни аваз - 05/02/06; Независне новине - 04/02/06; РТРС, ПБС БиХ - 03/02/06)

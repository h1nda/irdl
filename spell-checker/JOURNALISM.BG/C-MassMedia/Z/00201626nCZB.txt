Възходът на Турция на Балканите
					11/07/2011
					От икономика до култура, мнозина смятат, че страната поема ролята на нова регионална сила
					От Мишко Талески за Southeast European Times в Скопие - 11/07/11
 
					 
						
Турция играе ролята на модератор между Сърбия и Тристранното председателство на БиХ. [Ройтерс]
						През последното десетилетие Турция осъществява мултиизмерна и мултирегионална външна политика. С разклатените перспективи за членството й в ЕС страната не само гледа на изток, но също и към близките страни на Балканите. 
						Увеличаващите се социално-финансови проблеми на регионалния играч на ЕС Гърция осигуряват достатъчно пространство на Турция, чиято икономика сега е на дванайсето място в света с БНП от 10 000 долара на глава от населението, да поеме контрола над регионалното кормило. 
						"След разпадането на Югославия стратегическият интерес на Турция се върна към Балканите, които също са бивша османска територия. Сега влиянието е икономическо и културно, но скоро ще стане геополитическо", каза за SETimes военният и политически анализатор Петар Шкръбина. "Ердоган знае, че Европа има нужда от Турция, а не обратното. Главните мрежи от газопроводи и нефтопроводи ще минават през Турция." 
						Балканските страни, главно Македония и Босна и Херцеговина (БиХ), но все повече и Сърбия, постигнаха значително политическо сътрудничество с Анкара. През изминалите няколко години, икономическите връзки укрепнаха, тъй като турските инвеститори виждат възможност да стъпят здраво на пазарите на Балканите. 
						Анализаторите са единодушни, че паневропейският транспортен коридор № 10, който ще свързва балканските страни с останалата част на Европа, ще привлече икономическото внимание на Турция. Лявото крило на коридора ще осигури транспортна връзка между Турция и Балканите и между Турция и ЕС. 
						Макар че Турция иска да развива отношения с мюсюлманските общности на Балканите, тя твърди, че цели да ангажира всички етнически общности и религии в усилията за укрепване на стабилността в съседните държави. 
						"Турция няма никакви империалистически амбиции, а се опитва да помогне на съседните страни с каквото може", заяви турският посланик в Сърбия Али Риза Чолак в отговор на обвиненията, че Анкара се меси във вътрешните работи на Сърбия, след като високопоставена военна делегация посети Нови Пазар в района Рашка (или Санджак) в Сърбия, населен преимуществено с мюсюлмани. 
						Рашка остава източник на напрежение в отношенията между Анкара и Белград, защото сърбите смятат, че местните мюсюлмани се опитват да получат автономия с помощта на Турция и че много мюсюлмани се идентифицират с БиХ. 
						
Музеят на Ататюрк в Битоля, Македония. [Mишко Талески/SETimes]
						В отговор посланик Риза Чолак казва, че "Санджак е мостът за сътрудничество между двете страни, а Белград трябва да разбере чувствителността на хората в този регион." 
						Отношенията между Турция и БиХ са много важни за региона. Изявлението на Ердоган по повод изборната победа миналия месец, в което той казва, че победата на неговата партия ПСР ще бъде от полза колкото за Сараево, толкова и за Истанбул, предизвика остри реакции в Република Сръбска. 
						Сръбският член на Тристранното председателство на БиХ Небойша Радманович каза, че подобни изявления ще предизвикат политически проблеми между двете области в БиХ и могат да доведат до нови разделения сред трите народа на БиХ. 
						"Макар че босненските власти в Сараево виждат положителен ефект от ролята на Турция в БиХ, сръбските политици там са резервирани и не приемат никаква политическа роля на Анкара на Балканите", каза Шкръбина за SETimes. 
						"Откритите амбиции на Ердоган да разшири "зеления диагонал" [разпространението на ислямското влияние чрез страни с мюсюлманско население] в това пространство си има граници. Нито незаконното правителство на мюсюлманско-хърватската федерация нито политическият натиск върху хърватате в Централна Босна ще му помогне да направи това", каза вицепрезидентът на РС Емил Влайки. 
						Въпреки подозренията за сръбски национализъм, Турция играе конструктивна посредническа роля, като организира среща на президентите на БиХ и Сърбия, за да стимулира политика на диалог и регионална сигурност. 
						Неотдавнашен пример за това е шестото посещение през юли на сръбския президент Тадич в Сараево, което бе осигурено на среща на високо равнище между всички страни в Истанбул през април миналата година. Сърбия сега обещава да гарантира интегритета на БиХ и иска да осигури отговори на всички въпроси. 
						Tурция също изрази желанието си БиХ и Сърбия да се присъединят към евроатлантическата общност чрез членство в ЕС и НАТО. 
						Въпреки че няколко политически въпроси продължават да бъдат пречка за по-добрите отношения, както Анкара, така и Белград целят да изгладят политическите различия чрез по-тясно икономическо сътрудничество и взаимозависимост. 
						Така например Белград предложи на турските авиолинии среща през юли, за да изготвят стратегически план за сътрудничество, за да решат дългогодишните проблеми, пред които са изправени Ят Еъруейс. Анализаторите очакват, че окончателният позитивен изход ще бъде създаването на съвместна национална авиокомпания. 
						
През декември 2010 г. турският министър на отбраната Веджди Гьонюл и неговият босненски колега Селмо Чикотич се срещнаха в Сараево, за да обсъдят бизнес сътрудничеството във военната индустрия. [Ройтерс]
						Турската икономическа дейност се простира в целия регион.Турската компания "ТАВ" вече инвестира 200 милиона евро в реконструкцията на летищата в Македония. От 1 март летищата в Скопие и Охрид са под контрола на "ТАВ" за следващите 20 години. Директорите на "ТАВ" смятат Македония за център на Югоизточна Европа и съобщиха, че ще строят ново летище в Източна Македония. 
						Освен това турската компания "Шише джам" съобщи, че проявява интерес в стратегическа инвестиция от 150 милиона евро в две фабрики в Македония за производство на стъкло. 
						В политическо отношение Турция ще продължи да бъде най-последователният поддръжник на Македония за евроатлантическата интеграция на страната, като подкрепя членство с името Македония въпреки дългогодишния спор с Гърция. 
						Но отношенията имат по-дълбок културен и исторически контекст, свързан с Мустафа Кемал Ататюрк, основателя на съвременна Турция, който прекарва младостта си в Македония и получава образованието си в османско военно учиище в Битоля, добавяйки емоционално измерение на това как Анкара - и турският народ - гледат на Македония. 
						Съвместно честване на живота и постиженията на Ататюрк сега се провежда ежегодно в Битоля. Подобни събития допринасят за туризма и в двете посоки. Летните дестинации в Турция и планинския и природен потенциал на Македония са привлекателни и за двата народа, като през последното десетилетие се наблюдава голямо разрастване на дейността на туристическите агенции. 
						Важен елемент на "меката власт" в Турция е нарастващият брой на сапунените опери и други телевизионни програми, които покориха публиката на Балканите. Буквално във всяка балканска страна турските програми чупят рекорди, както и дългогодишните предразсъдъци срещу исляма. 
						"Те са много професионално направени и прокламирарт не само лукс и блясък, но също и традиционните ислямски обичаи, свързани със сватби и погребения. Сериите са най-евтиният, но най-ефективен подход за разпространението на турското влияние в региона", каза Шкръбина.

Българските мафиоти усещат жегата 
					12/01/2010
					Много бандити бяха арестувани в България през последните седмици в рамките на предприетите от държавата мерки срещу организираната престъпност.
					(Различни източници -- 23/12/09 - 10/01/10)
 
					 
						
Ако бъде осъден, Красимир Маринов (вдясно, с брат си Николай) може да получи доживотна присъда. [Фотоархив - AФП]
						През последните седмици българските власти арестуваха редица членове на подземния свят в страната с надеждата да обуздаят престъпността и да опровергаят критиките, че усилията им срещу беззаконието и корупцията са неефективни. 
						Най-известният заподозрян е Красимир Маринов-Големия Маргин, задържан часове след гангстерското убийство на 5 януари на 30-годишния Боби Цанков, скандалния бивш радиоводещ, поддържал връзки с мафията. 
						Четири дни по-късно Софийският градски съд постанови, че предполагаемият бос на организираната престъпност, обвинен в подбудителство към убийство, трябва да остане зад решетките до началото на съдебния процес. 
						Ако бъде осъден, Маринов може да получи доживотна присъда. Полицията продължава да издирва неговия брат Николай Маринов-Малкия Маргин, който се укрива след убийството на Цанков. 
						Посолството на САЩ в София съобщава за около 140 "поръчкови убийства" в България за периода 1993-2008 г. Смята се, че още десетина са извършени миналата година. Само малка част от делата са завършили с присъди. 
						След публикуването на книгата си "Тайните на мутрите" Цанков даде две обширни интервюта през ноември в предаването "Горещо" по "Нова телевизия". 
						Цанков говореше открито за близките си връзки с известни мафиоти. Той написа и поредица от статии за българските престъпни синдикати в софийския таблоид "Уикенд" и смяташе да публикува втора книга, според съобщенията на тема трафика на наркотици. 
						Цанков каза, че е получил заплахи от наркобарона Стефан Бонев-Сако през ноември. По това време Бонев е бил на свобода под парична гаранция от 3 000 евро. 
						Софийският градски прокурор Николай Кокинов потвърди, че Цанков се е свързал с него през ноември, за да се оплаче от заплахите. 
						"След това той си предложи услугите и започна да посещава Софийска [градска прокуратура] и да предоставя информация по някои дела," каза Кокинов в интервю за Българското национално радио. Информацията, която Цанков е разкрил "доброволно" по време на срещите си с прокурори, според Кокинов, е била "сериозна и ценна". 
						Сътрудничеството на Цанков, добави той, съвпадна с усещането за тревожност сред българските бандити заради засилените мерки против престъпността. 
						"От месеци престъпниците [се чувстват] притиснати," каза той. "Пространството им се стеснява и бандитите стават по-дръзки и по-безмилостни. Те са изнервени и се чувстват ограничени, защото вече не могат да печелят парите, на които са свикнали." 
						При операция миналия месец, назована "Наглите", полицията разби опасна организирана престъпна група,за която се смята, че е осъществила десетина отвличания през последните две години. Над 20 души бяха арестувани при полицейските акции през декември. 
						Разкритията, направени от лидера на бандата Ивайло Евтимов-Йожи по време на разпит, според съобщенията са довели до откриването на труповете на двама престъпници, водени за изчезнали от няколко месеца. Телата бяха намерени заровени в планински район край София. 
						Преди около три седмици българският премиер Бойко Борисов призна, че има хора в неговото правителство, за които се смята, че са помагали на организирани престъпни групировки. 
						Борисов подчерта необходимостта правителството да се прочисти от подобни сътрудници. "В системата има течове и тя трябва да бъде прочистена, а единствения начин да се направи това, е да се премахнат вътрешните хора," е казал той според българския всекидневник "Дневник".

Сърбите водят дебати за членството в НАТО
					13/01/2010
					Макар че Сърбия е далеч от официално членство в НАТО, в страната се води разгорещен дебат по въпроса.
					От Игор Йованович за Southeast European Times от Белград – 13/01/10 
 
					 
						
[НАТО]
						В понеделник (11 януари) група от 200 сръбски интелектуалци призоваха за референдум за членството в НАТО, твърдейки, че властите в Белград тайно тласкат страната към Алианса. 
						"Сърбия е обявявала нееднократно, че "никога няма да признае Косово като независима държава", което означава, че никога няма да се присъедини към НАТО. "Независимо Косово" е работа на НАТО, което създаде тази държава и си присъди върховна и абсолютна власт в нея," се казва в декларация на интелектуалците, прочетена от писателя Матия Бечкович. 
						Слабо организираната група - с членове от всички точки на сръбския политически спектър - не е работила заедно в миналото и очевидно се е събрала с конкретната цел да се противопостави на членството в НАТО. 
						Според нейния документ основен довод срещу членството в НАТО са действията на Алианса в бивша Югославия през 1999 г., в резултат на които загинаха около 2 500 цивилни граждани. 
						Групата коментира, че страховете й от тайно споразумение се потвърждават от съобщението за медиите след срещата на 4 декември на външните министри от НАТО в Брюксел. 
						В него се казва, че НАТО "приветства мерките, взети неотдавна от Сърбия, за засилване на сътрудничеството с Алианса", въпреки че сръбската общественост не е била запозната с подобни мерки. 
						В проучвания се посочва, че мнозинството от сръбските граждани се противопоставят на членството в НАТО. На 7 ноември 2009 г. Центърът за свободни избори и демокрация оповести резултатите от проучване, показващо, че 51 % от населението е против членството. Само 25 % от участвалите в проучването са били за него. 
						Министърът на отбраната Драган Шутановац обаче смята, че е логично Сърбия да стане член на НАТО. 
						"Вярно е, че никой не поставя членството в НАТО като условие за членство на Сърбия в ЕС, но така също е вярно, че ако желаем да установим европейските ценностни системи в Сърбия, ще трябва да включим и евро-атлантическата система за сигурност," каза Шутановац за белградския всекидневник "Прес", добавяйки, че не вижда какви негативни последствия може да има за Сърбия, ако тя стане член на НАТО. 
						Армейският генерал в оставка Божидар Делич, понастоящем представител на опозиционната Сръбска прогресивна партия, обаче каза, че ако се присъедини, Сърбия би могла да загуби подкрепата на Русия, неин основен съюзник. 
						Москва неотстъпно защитаваше позицията на Белград срещу признаването на Косово като независима държава. 
						Всички съседки на Сърбия са или вече членки, или кандидат-членки на НАТО. Сърбия стана член през декември 2006 г. на програмата на НАТО "Партньорство за мир". Генералният секретар на НАТО, Андерс Фог Расмусен, каза през октомври 2009 г., че Алиансът иска Сърбия да стане негов член. 
						През декември 2007 г. Сърбия обяви военен неутралитет чрез приета от парламента резолюция.

Израел заяви, че вижда голям потенциал във връзките си с балканските държави
					08/07/2011
					Министър-председателят Бенямин Нетаняху работи за изграждането на връзки в региона под натиска на належащи проблеми в Израел. 
					(БНТ, Дневник - 07/07/11; Медиафакс, Гласът на Америка, АП, Джерузалем Пост - 06/07/11)
 
					 
						
Израелският премиер Бенямин Нетаняху (вдясно) разговаря с румънския си колега Емил Бок в сградата на правителството в Букурещ в сряда (6 юли). [Ройтерс]
						В сряда (6 юли) Бенямин Нетаняху стана първият израелски министър-председател, посетил Румъния през последните 20 години като част от европейската му обиколка, която включваше и България. Анализаторите казват, че тази обиколка засилва подкрепата за Израел срещу намерението на Палестина да поиска ООН да признае независимостта й през есента. 
						Обиколката също така е част от нарастващите усилия на Израел да заздрави връзките си с балканските държави на фона на обтегнатите отношения с Турция. 
						"Ние потвърдихме позицията на нашата страна, че съгласувано между партиите решение, а не едностранно решение, е единственият начин да се осигурят реални и солидни основи за дълготраен мир", заяви на пресконференция румънският премиер Емил Бок след срещата си с Нетаняху в Букурещ, потвърждавайки подкрепата, която Румъния оказва на Израел. 
						Междувременно Нетаняху подчерта потенциала на подобряването на връзките с Румъния. 
						"Има много проблеми [в Израел], най-вече в земеделието. Вие имате много вода, ние не; ние имаме малко земя, вие имате повече; необходима е и по-голяма конкурентоспособност в земеделието и хранителната индустрия. Конкурентоспособността води до по-ниски цени и по-добро обслужване, а Румъния е само на два часа път от Израел. Това би трябвало да насърчи румънските производители на стоки и услуги да стъпят на израелския пазар", заяви той. 
						"Решени сме да наложим ново, прагматично ниво на нашето двустранно сътрудничество", заяви на свой ред Бок. Той обяви плановете си за среща през ноември, на която да бъдат обсъдени съвместни проекти в областта на земеделието, енергетиката, инфраструктурата, отбраната, туризма, здравеопазването, опазването на околната среда и културата. 
						След среща с румънския президент Траян Бъсеску Нетаняху и неговата делегация, включваща седем министри, пристигнаха в България в четвъртък. 
						Нетаняху заяви, че резолюцията на ООН за палестинския проблем не е единствената причина за посещението му, но е била сред обсъжданите теми. Палестина, която планира да поиска ООН да признае независимостта й през септември, се надява да спечели подкрепата на две трети от 192-членното Общо събрание за необвързваща резолюция. 
						Българският министър-председател Бойко Борисов заяви, че неговата страна винаги е подкрепяла мирните преговори и взаимното разбирателство. "Ние водим диалог с колегите ни от ЕС; нашето твърдо мнение е, че всеки трябва да седне на масата за преговори, за да възтържествува мирът, и това ще бъде нашата позиция в ООН", заяви той. 
						Нетаняху заяви, че личната му мисия е да запознае Израел с възможностите, които предлага България като вход към европейските пазари и други икономически ползи. 
						След срещите имаше съвместно заседание на двете правителства, водено от техните лидери, първото по рода си, на което Израел участва с балканска държава. България е имала само веднъж по-рано подобно заседание, с Гърция. 
						Двете държави подписаха няколко споразумения - за сътрудничество във военната промишленост, индустриалното производство и научно-изследователската дейност. Те подновиха също споразумението за взаимна защита на инвестициите. 
						В късния следобед Нетаняху се срещна с президента Георги Първанов, съгласявайки се, че традиционно топлите двустранни отношения трябва да доведат до по-конкретни икономически резултати. 
						В интервю за "Ройтерс" преди посещенията си в сряда Нетаняху изтъкна потенциала на отношенията на Израел с Балканите. "Ние намираме нови партньорства, нови съюзи на места, където някога сме инвестирали малко време, енергия и ресурси", заяви Нетаняху. "На фона на всички тези приказки, че Израел е изолиран, тези държави имат искрено желание да развиват връзките."

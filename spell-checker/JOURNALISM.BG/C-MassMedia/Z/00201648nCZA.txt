Клинтън приветства антитерористичните усилия на Турция и мерките за строги икономии на Гърция
					18/07/2011
					Ангажиментите на САЩ към Турция и Гърция са непоколебими, заяви държавният секретар на САЩ Хилари Клинтън по време на посещенията си през уикенда. 
					(АП, АНА-МПА - 17/07/11; Си Ен Ен Тюрк, Уебсайт на Държавния департамент на САЩ, Хюриет, Гласът на Америка, Синхуа, АФП, Анадолска информационна агенция - 16/07/11)
 
					 
						
„САЩ стоят рамо до рамо с нашия съюзник Турция срещу тероризма и заплахите”, заяви държавният секретар на САЩ Хилари Клинтън на съвместна пресконференция с турския външен министър Ахмет Давутоглу в Анкара в събота (16 юли). [Ройтерс]
						По време на визитата си в Анкара в събота (16 юли) държавният секретар на САЩ Хилари Клинтън похвали ролята на Турция като стабилизиращ фактор в международните усилия за борба с тероризма, но изрази загриженост относно нивото на човешките права и свободата на изразяване. 
						„САЩ стоят рамо до рамо с нашия съюзник Турция срещу тероризма и заплахите за регионалната и международната стабилност. Нашите ангажименти към Турция и нейната сигурност са непоклатими и непоколебими”, заяви Клинтън в началото на съвместна пресконференция с турския външен министър Ахмет Давутоглу. 
						Тя подчерта нарастващата икономическа мощ на Турция и възможностите за засилване на сътрудничеството и обмена със САЩ.
						„До момента през тази година търговията се е увеличила с над 50 %. Това означава повече работни места и повече благоденствие и в двете държави. Но ние виждаме още по-голям потенциал в бъдещето и сме решени да задълбочим и разширим търговията и инвестициите”, заяви тя. 
						Клинтън посочи предстоящите конституционни реформи в Турция като възможност да се намери решение за тревогите, свързани със свободата на изразяване и на вероизповеданията, увеличаване на правата на малцинствата и напредък по пътя на Анкара към членство в ЕС. 
						„Не мисля, че е необходимо или в интерес на Турция да се действа срещу журналисти или собственици на блогове, или пък срещу интернет”, каза държавният секретар на среща с турски младежи в събота сутринта. „На мене това ми изглежда несъвместимо с всички други стъпки напред, които Турция вече направи”, добави тя. 
						Давутоглу заяви пред репортери, че двамата са обсъждали и положението в Близкия изток с оглед на активните дипломатически усилия на Турция в региона, както и политическата криза в Босна и Херцеговина и продължаващия диалог между Белград и Сараево. 
						В Турция Клинтън се срещна и с персонала на консулството на САЩ, вселенския патриарх Вартоломей І и политически лидери, включително президента Абдула Гюл, министър-председателя Реджеп Тайип Ердоган и представители на опозицията. 
						Отговаряйки на въпроси на журналисти след пресконференцията, Клинтън засегна и продължаващите преговори за обединението на Кипър. 
						„Не мислим, че съществуващото статукво в Кипър е от полза за някого. То продължава вече твърде дълго време. Вярваме, че и двете страни ще спечелят от намирането на решение”, заяви тя. 
						„Желаем да видим двузонална, двуобщностна федерация, при това възможно най-скоро. Искаме да станем свидетели на това до 2012 г.”, добави тя, имайки предвид датата, когато Кипър трябва да поеме ротационното председателство на ЕС, нещо, срещу което Турция се противопоставя, освен ако не бъде намерено приемливо решение чрез кипърските преговори. 
						Кипърският въпрос беше поставен на масата и когато Клинтън продължи своята обиколка с посещение в Атина късно в събота. 
						„Вярвам, че е възможно да се постигне напредък, но това изисква, разбира се, главно политическа воля от страна на Анкара”, заяви гръцкият външен министър Ставрос Ламбринидис на съвместна пресконференция с Клинтън в неделя. 
						Фокус на срещата обаче беше кризата с дълга на Гърция и мерките за преодоляването й. 
						„Ние подкрепяме народа и правителството на Гърция в процеса на връщането на вашата страна на пътя на икономическата стабилност и просперитет”, заяви Клинтън. „Вярвам в решимостта на гръцкия народ. И приветствам гръцкото правителство за волята му да предприеме тези трудни стъпки”, добави тя. 
						„Мнозина от двете страни на Атлантика са заложили на рухването на Гърция и се оказа, че са сгрешили. Ние ще продължим да им доказваме, че грешат, а за постигането на това нашето сътрудничество е много важно”, заяви Ламбринидис. 
						По време на престоя си в Атина Клинтън се срещна и с министър-председателя Георгиос Папандреу, президента Каролос Папуляс и министъра на финансите Евангелос Венизелос. Следващата спирка от нейната 12-дневна дипломатическа обиколка на света е Индия, следвана от Индонезия, Хонконг и южните части на континентален Китай.

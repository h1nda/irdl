Сърбия се заема със своя проблем с безименните лица 
					14/02/2012
					Лицата без документи, или "правно невидимите" хора, са най-уязвими по отношение на трафика на хора, трудова експлоатация и насилие.
					От Ивана Йованович за Southeast European Times от Белград -- 14/02/12
 
					 
						
Подслон за хора без документи за самоличност в Нови Сад. [Нада Божич/SETimes]
						Сърбия се готви да издаде лични карти на хиляди хора без документи, с което да могат да доказват гражданството и правата си на гласуване, както и да получават по-добър достъп до здравеопазване, образование и заетост. 
						Нов закон, който влиза в сила до дни, е насочен към около 6 500 души, които не са вписани в нито една регистрационна книга, и около 30 000, които се смятат за частично правно видими, тъй като нямат постоянен адрес. 
						"Тези лица са регистрирани като граждани на Сърбия, но не могат да получат лични документи, без да имат постоянен адрес. По моя инициатива този въпрос бе решен с промени в законопроекта за личните карти и местожителството, за да може тези хора сега да се сдобият с документи на административен адрес, т.е. техния адрес e в Центъра за социални грижи," каза за SETimes Саша Янкович, омбудсман на Сърбия. 
						Много хора, които са без документи, живеят в нерегистрирани поселища и не са родени в болница. Цели общности остават правно невидими. Такива хора са особено уязвими по отношение на незаконния трафик на хора и различни видове тормоз. 
						Орхан Драгаш, директор на Института по международна сигурност, казва, че липсата на лична карта може да бъде сериозна заплаха за сигурността от гледна точка на правоохранителните органи. 
						"Ако няма лични документи за лица, извършили престъпление, съществуващата база данни на криминалното разузнаване [отпечатъци от пръсти, ДНК и други методи за идентификация] не може да се използва за разкриването на престъпления. Освен това такива лица често стават жертва на незаконната търговия с човешки органи," каза Драгаш за SETimes. 
						Най-честият пример са децата. 
						"След близо две години опити за предоставяне на доказателства за регистриране на три деца, които живеят при роднина, децата бяха незаконно отведени в Белгия. Подобен е случаят с петчленно семейство, което се завърна в Сърбия след много години пребиваване в различни западноевропейски страни," каза за SETimes Ивана Станкович, програмен координатор на "Праксис", организация, занимаваща се със защитата на правно невидимите лица. 
						С цел да помогне на хората без документи и за избягване на по-широки социални последици омбудсманът, заедно с "Праксис", Центъра за съвременни правни изследвания и ВКБООН, даде инициатива за законопроект за изменение в закона за извънсъдебните процедури, приет от правителството. 
						Оливера Павичевич, сътрудник в Института за криминални и социални изследвания, казва, че едно от решенията е изграждане на системи за социална защита, които гарантират необходимите ресурси за живеене на достоен живот. 
						"Това включва възможности за прилично жилище, образование и здравеопазване, с политики, насочени към "предотвратяване на жизнени кризи, които могат да доведат до социална изолация," каза тя за SETimes.

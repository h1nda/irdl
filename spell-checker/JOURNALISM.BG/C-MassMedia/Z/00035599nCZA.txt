Сръбски министър призова за търпимост в Косово
					10/08/2010
					Сръбският министър за Косово Горан Богданович изрази готовността на Белград да помогне на завърналите се бежанци, но среща и критики от някои жители.
					От Блерта Фоничи-Кабаши за Southeast European Times от Прищина – 10/08/10 
 
					 
						
Сръбският министър за Косово обеща държавни инвестиции в селата на завърналите се бежанци. [ЮНМИК]
						Въпреки че дипломатическият хлад продължава, възможно е посещението в неделя (8 август) на сръбския министър за Косово Горан Богданович в Северно Косово да е знак за леко пропукване на леда. 
						Изразявайки различна позиция в сравнение с предишни свои изказвания, Богданович подчерта необходимостта от съжителство между сърбите и албанците. Той каза, че Белград е готов да започне диалог с албанците, и призова сърбите да се помирят със своите албански съседи. 
						"Готови сме за компромиси, диалог по въпроса за статута и всякакви технически въпроси, свързани с живота и благополучието на гражданите," каза Богданович, който бе в Косово за отбелязване на годишнината от завръщането на сърбите в западната община Исток. 
						По време на посещението си в село Осоян Богданович обеща финансиране от Сърбия и заяви, че вижда взаимния компромис като основа за решаване на междуетническите проблеми. 
						Много завърнали се бежанци обаче му казаха, че вече са им омръзнали манипулациите на Белград, и го помолиха да не политизира въпросите на сигурността. 
						 "Питате какво може да направи за нас сръбското правителство? Ние не искаме [максималното], но сръбското правителство не ни предлага и минималното," каза един косовски сърбин, който се срещна с Богданович. 
						 Богданович заяви, че е запознат с проблемите на завърналите се сръбски бежанци в селото, и изрази готовността на правителството да им помогне. 
						"Живеем тук от четири месеца и никой от сръбското правителство не ни е посетил досега; никой не се интересува как живеем, [нито] дори президентът, за когото съм гласувал," каза един жител. 
						Министърът съобщи подробности за проект в областта на селскостопанския сектор и за инвестиции на сръбското правителство на стойност 93 000 евро за подобряване на живота на жителите в района. 
						Посещението съвпадна с интервю, дадено в неделя от сръбския външен министър Вук Йеремич. Белград е готов за диалог с институциите в Прищина, каза Йеремич за Си Ен Ен, но Сърбия няма да приеме отцепването на Косово. 
						"Единственото, на което казваме "не", е едностранното провъзгласяване на отделянето," каза Йеремич. Сърбия защитава своите конституционни, политически и демократични права и същевременно избягва опасен прецедент, добави той.

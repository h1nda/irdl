Хърватската полиция арестува заподозрени за фалшифициране на паспорта на Готовина 
					02/05/2005
					 
						ЗАГРЕБ, Хърватия -- Полицията арестува двама души, заподозрени, че са изработили фалшив паспорт на запасния генерал Анте Готовина, който се издирва от Трибунала на ООН за военни престъпления, съобщи МВР в петък (29 април). Според полицията, по време на претърсване на апартаментите на заподозрените са били открити големи количества хърватски карти за самоличност, паспорти, огнестрелно оръжие и боеприпаси. Според полицията други двама души, за които се твърди, че са поръчали фалшивия паспорт за Готовина, са били също така задържани и обвинени в подбудителство и помагачество на извършителите на фалшификацията. Премиерът Иво Санадер посочи, че полицейската операция е резултат от план за действие в шест точки, който правителството прилага за арестуването на Готовина в усилията си да започне преговори за членство в ЕС.
						Също в петък външният минисър на Люксембург Жан Аселборн, чиято страна е понастоящем ротационен прeдседател на ЕС, каза, че хърватските лидери напълно осъзнават, че няма "съкратена процедура" за влизане в ЕС и че сътрудничеството по военните престъпления е ясно условие. Брюксел не би бил в състояние да вземе решение по интегацията на Хърватия с ЕС, докато сътрудничеството не достигне желаното ниво, допълни той. ХИНА предаде неговото изявление, което той направи по време на интервю за радиостанция "Дойче Веле". (Вечерни лист - 30/04/05; ХИНА - 29/04/05)

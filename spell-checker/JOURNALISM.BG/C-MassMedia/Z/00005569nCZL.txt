Триумфиращите хърватски скиори, брат и сестра, влизат в историята на алпийските ски-спортове
08/01/2003
Най-популярните хърватски спортисти влязоха в историята на ски-спорта в неделя (5 януари), като станаха първите брат и сестра, спечелили състезанията за Световната купа по ски в един и същи ден.
(АП, Таймс - 06/01/03; Ройтерс, АП, БиБиСи, СиЕнЕн, ХИНА - 05/01/03)
 
 
Най-популярните хърватски спортисти влязоха в историята на ски-спорта в неделя (5 януари), като станаха първите брат и сестра, спечелили състезанията за Световната купа по ски в един и същи ден. Ивица Костелич спечели титлата в слалома при мъжете в Кранска Гора, Словения, само няколко минути след като по-малката му сестра Яница спечели титлата при жените в слалома за Световната купа в Бормио, Италия. За Яница победата беше още по-радостна, защото дойде в деня на нейния 21ви рожден ден.
Няколко хиляди хървати, пристигнали в Италия и съседна Словения, приветстваха победителите. В същото време поддръжниците у дома посрещнаха двойната победа с еуфория. Хърватският министър-председател Ивица Рачан изпрати поздравителни телеграми и до двамата, в които високо оцени скиорите за техните "дух и мотивация".
Двамата скиори дадоха вдъхновяващ пример за успех, постигнат след години на лишения и усилена работа в държава, която все още се справя с последиците от войната за независимост от 1991 г.
"Двамата Костелич установяват международни стандарти в ски-спорта в една страна, където повечето хора дори не виждат сняг през зимата", казва една домакиня от Задар, цитирана от АП.
Въодушевен ученик от Загреб възкликна: "Те са недостижими! Те не са от този свят".
За Яница Костелич нещата са по-земни, тъй като това е вече пета победа в състезанието за Световната купа за сезона и 18та за генералното класиране. Сега тя има 1 055 точки в генералното класиране, с добра преднина пред италианката Карен Путцер, която има 569 точки.
"Нищо особено", сподели Костелич, която спечели три златни медала и един сребърен на Олимпиадата в Солт Лейк Сити миналата година само няколко месеца след сериозна контузия на коляното. "Просто оставих ските да се пързалят и слязох долу най-бързо", каза тя пред хърватската Нова телевизия.
След като финишира във втория манш на състезанието с общо време 1:36.74 секунди, организаторите я поздравиха за рождения ден с огромна жълта торта, на която беше изписано нейното име. Тя победи останалата на второ място австрийка Елизабет Гьоргл с 2.08 секунди - най-голямата преднина в слалом при жените от 1973 г. насам. Шведката Аня Персон остана трета, с време 1:38.90 секунди.
"Когато разбрах, че Яница е победила с две секунди, подскочих от радост", сподели Ивица. "Щастлив съм, че получи подаръка, който си пожела".
Двадесет и три годишният Ивица Костелич спечели състезанието с общо време 1:44.71 секунди, пред австриеца Райнер Шонфелдер и французина Жан-Пиер Видал. Костелич води в класирането на слалома с 218 точки.
"Днес не можеше да бъде по-добре. И брат ми и аз победихме", заяви Яница Костелич. "Той ми направи много хубав подарък. По-добре не можеше да бъде".
Двамата скиори ще се състезават отново на 19 януари - Ивица в слалома за мъже във Венген, Швейцария, а Яница в гигантския слалом за жени в Кортина, Италия.

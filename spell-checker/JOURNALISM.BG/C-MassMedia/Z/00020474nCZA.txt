Расистки инциденти разтърсиха Сърбия
					01/11/2006
					В деня, в който сърбите почитаха паметта на 2 200 антифашисти, екзекутирани от нацистите по време на Втората световна война, футболни хулигани викаха "Зиг хайл" и оскърбяваха чернокож футболист в гр. Чачак.
					От Игор Йованович за Southeast European Times от Белград – 01/11/06
 
					 
						
Сръбският премиер Воислав Кощуница обеща властите да реагират с цялата строгост на закона срещу всеки, който отправя заплахи към малцинствата. [Гети Имиджис]
						Макар че често отправят обиди към противниковия отбор, футболните хулигани обикновено не нападат представителите на собствения си тим. Но точно това се случи в западния сръбски град Чачак миналия месец, когато твърдолинейни поддръжници на местния клуб "Борац" показаха грозно расистко поведение, насочено срещу един от играчите на собствения им отбор. 
						По време на мач срещу "Вождовац" (Белград) около 40 младежи с куклуксклановски качулки отправяха нацистки поздрави и нагрубяваха Майк Темуанджира, чернокож играч от Зимбабве, който играе за "Борац". "Върви си, никой не те харесва", гласеше издигнат от групата плакат. 
						Мачът бе прекъснат и възобновен едва след като полицията отстрани 37 младежи с качулки от трибуните. Голяма част от присъстващите на стадиона аплодираха действията на полицията и засвидетелстваха подкрепата си за Темуанджира. Инцидентът бе особено разстройващ за сръбската публика, тъй като съвпадна с 65-годишнината от едно брутално събитие от Втората световна война - екзекуцията на около 2 200 сърби антифашисти от нацистките окупационни войски. В същия ден в Чачак се провеждаха церемонии в памет на събитието. 
						Темуанджира, който играе в Сърбия от пет години, каза, че се страхува за семейството си и че за първи път се замисля дали да не напусне Сърбия. Той заяви, че досега не е имал проблеми и че е кръстил сина си със сръбското име Никола от любов към страната. 
						Кметът на Чачак Велимир Станоевич се извини на играча и го помоли да остане в Чачак "въпреки позора, който местните запалянковци донесоха на града". 
						Само няколко дни по-късно се случи друг сериозен инцидент на футболен мач в Сърбия, при който ултранационалистически поддръжници на белградския клуб "Рад" оскърбиха гостуващия отбор от Нови Пазар, отправяйки етнически обиди и възхвалявайки клането в Сребреница. Нови Пазар е сръбски град с преобладаващо босненско население. 
						"Нарушителите скандираха лозунги, подклаждащи расистка, етническа и религиозна омраза и нетърпимост," заяви полицията. Около 154 поддръжници на "Рад" бяха арестувани. Същия ден полицията в южния сръбски град Ниш арестува двама младежи, които под влиянието на алкохол обиждали богомолци в джамия. 
						Сръбските власти реагираха ожесточено срещу тези прояви на нетърпимост. Премиерът Воислав Кощуница заяви, че правителството "се възмущава от всякакви заплахи, насочени към малцинствата" в Сърбия и ще предприеме строги мерки срещу виновниците. Министърът на спорта Слободан Вуксанович призова съдебните власти да налагат строги наказания. 
						"Ако наказваме хулиганите, като ги прибираме само за 24 часа в ареста, няма да постигнем нищо. Ако обаче им даваме затворнически присъди до пет години, вече няма да има такива, които дори биха си помислили да опозорят един град, страната си и всички нас по този начин," каза министърът. 
						Икономическите проблеми, сред които безработицата, се разглеждат от мнозина като фактори, допринасящи за расизма и ултранационализма в Сърбия. Освен това страната още не се е примирила с резултатите от войните в бивша Югославия през 90-те години, а продължаващата безизходица с обвиняемите военнопрестъпници - и най-вече с Ратко Младич, заради чието неекстрадиране преговорите на Сърбия с ЕС бяха осуетени - подбужда радикални настроения.

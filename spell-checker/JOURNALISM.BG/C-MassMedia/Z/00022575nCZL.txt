Месич посочи завръщането на малцинствата като ключов приоритет за Хърватия
					16/05/2007
					 
						ЗАГРЕБ, Хърватия -- Президентът Стипе Месич каза във вторник (15 май), че устойчивият процес на завръщане на бежанците от малцинствата – и по специално на сръбските бежанци – са ключов приоритет за Хърватия и са от жизненоважно значение за националните интереси. Месич говори на среща в Загреб, по време на която бе представен последният доклад на Върховния комисариат на ООН за бежанците за процеса на завръщане. В него се констатира, че от 120 000 завърнали се в Хърватия бежанци 43 % са се върнали за постоянно в своите предвоенни домове, 40 % са се върнали само за да уредят въпросите около собствеността си и други свои права, но пребивават извън страната, 6 % все още не са уредили окончателно своя статут и 11 % са починали в периода от своята първоначална регистрация досега. 
						Други новини от вторник -- Хърватският Център за обезвреждане на мини е сключил споразумение с град Осиек за обезвреждане на мините в предградията му. Проектът ще бъде финансиран с повече от 20 500 евро от бюджета на града. (Весник, Пословни дневник, Вечерни лист - 16/05/07; ХИНА, ХРТ - 15/05/07)

Косово празнува своята независимост -- отново 
					23/07/2010
					В Прищина решението на Международния съд от четвъртък бе посрещнато с чувство за реабилитация.
					От Линда Карадаку за Southeast European Times от Прищина -- 23/07/10
 
					 
						
Косовски албанци се радват на решението на съда. [Гети Имиджис]
						Улиците в Прищина бяха почти безлюдни в четвъртък (22 юли) следобед, когато хората се струпаха в кафенетата, за да гледат Хисаши Овада, председател на Международния съд (МС), който обяви решението на съда относно законността на декларацията за независимост на Косово. 
						 "Съдът смята, че общото международно право не съдържа никакви приложими забрани за обявяване на независимост," прочете Овада. "Следователно заключението му е, че декларацията за обявяване на независимост от 17 февруари 2008 г. не е в нарушение на общото международно право." 
						Думите му отприщиха празненства, които напомняха за Деня на независимостта през 2008 г. В Прищина хората обикаляха улиците в автомобили, от чиито прозорци се вееха знамената на Косово, САЩ, Албания и ЕС. 
						 Ландрит Кусари, шофьор, напусна за малко работа, за да наблюдава преминаващите автомобили. "Не очаквах нищо друго; сега съм много по-уверен," каза той пред SETimes. 
						Магазинерът Джемайл Рашити, който стоеше пред "Гранд Хотел", символ на комунистическата епоха, каза, че е настъпил моментът да се работи за изграждането на младата държава. 
						"Сега, след независимостта, трябва да оправим държавата," каза той. 
						Според университетския професор Куйтим Кервеши, специалист по международно право и европеистика, консултативното мнение на съда "е от голямо значение за откриване на перспективите пред Косово за бъдеща интеграция, което може да се постигне, ако то бъде признато от повече държави." 
						Бесим Абази, журналист и преподавател от Прищина, каза, че политическите лидери трябва да използват набраната инерция, за да ускорят усилията на Косово за членство във важни международни групи и организации. 
						"Тази "инерция" може да се използва и от сръбските политически лидери, които трябва да ориентират страната към евро-атлантическа интеграция и да навлязат в нов период на помирение с Косово," каза той за SETimes. 
						 "Погледът ни трябва да е насочен към [доминираното от сърби] Северно Косово," добави той, като отбеляза, че ще има нови преговори между Прищина и Белград. 
						Друг преподавател, Улпиана Лама, каза, че заседанието на МС е доказало отново уникалния характер на казуса с Косово. 
						"Това е явно поражение за правителството на Сърбия и знак, че то трябва да промени политическата си линия. Едно нещо е сигурно: целта страната да бъде призната от още 30 до 40 държави през следващите два месеца е постижима. Косово утвърждава позициите си на международната сцена," каза Лама. 
						Междувременно лидерите на Косово приветстваха този, по думите им, "благословен ден" за страната и нейния народ. 
						Президентът Фатмир Сейдиу каза, че решението "най-накрая премахва всички дилеми, пред които може да са изправени държавите, които все още не са признали Косово". 
						Премиерът Хашим Тачи научи новината в Съединените щати, където разговаря с вицепрезидента Джо Байдън. Тачи каза, че решението признава законното право на Косово на държавност. 
						 "Косово днес функционира и ще продължи да функционира като държава, защото има благословията на международното право, която бе потвърдена," каза той.

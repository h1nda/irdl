Румънският премиер Търичану запазва поста си, но правителството е разклатено
					07/12/2006
					Премиерът Калин Попеску Търичану оцеля след поредица от предизвикателства, включително от страна на собствената си партия. През идните месеци обаче се очертава неизбежен период на политически бури.
					От Джелу Трандафир за Southeast European Times от Букурещ – 07/12/06
 
					 
						
Румънският премиер Калин Попеску Търичану. [Гети Имиджис]
						По-рано го наричаха "Нагаждача" ("Разгандянул") и "Хилавия" ("Моличанул") в румънската политика. Премиерът Калин Попеску Търичану обаче се задържа на власт независимо от трудните предизвикателства. 
						Търичану е решен да продължи да ръководи правителството на либерали и демократи, след като Румъния се присъедини към ЕС на 1 януари. Разпокъсаното му правителство обаче ще трябва да завърши много оставащи реформи след присъединяването. 
						Само преди няколко дни мнозина се съмняваха в шансовете на Търичану да оцелее в политиката. В собствената си партия Търичану е изправен пред предизвикателство от влиятелна фракция, приближена до съперника му, президента Траян Бъсеску. Двадесет и девет депутати, около една трета от всички либерални депутати, се разбунтуваха срещу обсадения премиер, търсейки от него отговорност за сриването на рейтинга на партията. Така наречената "Либерална платформа" заплашва да гласува заедно с опозицията за свалянето на кабинета на Търичану. 
						Междувременно по-малката Консервативна партия заедно с други 30 депутати напусна коалиционното правителство и се присъедини към редиците на опозицията. Консерваторите, водени от скандалния медиен магнат и бивш доносник на "Секуритате" Дан Войкулеску, бяха едни от основните съюзници на Търичану в политическата му борба с Бъсеску. Перспективата за предсрочни избори - многократно искани от Бъсеску - започна да изглежда по-правдоподобна. 
						Изненадващо обаче Търичану успя да се договори за реорганизация на кабинета със съперниците си от Демократическата партия, като им предложи повече власт. Миналия месец демократ пое ресора на отбраната, който по-рано се държеше от Либералната партия. 
						Засега партията на Бъсеску е спряла да говори за предсрочни избори. Вместо това тя подчертава необходимостта от "гарантиране на политическа стабилност". 
						Реорганизираният кабинет няма парламентарно мнозинство. Отсега нататък съюзът между либерали и демократи ще трябва да си осигурява подкрепата на различни политически групи или дори отделни депутати за всяка своя инициатива. Той се надява да се възползва от разделението на опозицията, която е също толкова недоволна от перспективата за предсрочни избори. 
						Първото сериозно изпитание предстои следващата седмица, когато ще се гласува бюджетът за 2007 г. 
						Периодът на политически бури изглежда неминуем. Либерали и демократи ще трябва да преговарят за реформите - за всяка поотделно - със социалистите, които загубиха властта през 2004 г., както и с консерваторите, които вече блокираха мерките за борба с корупцията, с националистическата Партия "Велика Румъния" и с опонентите на премиера от "Либерална платформа". 
						Междувременно Брюксел е загрижен за способността на Румъния да управлява еврофондовете и за това дали ще има достатъчно политическа воля за продължаване на борбата с корупцията. 
						Закон за учредяване на Агенция за почтеност, която да проверява материалното състояние на политиците, бе блокиран в парламента, независимо че това бе тест, свързан с ЕС. Ако Румъния не успее да изпълни този тест, ЕС ще прекрати съдебното сътрудничество. 
						"Политическият климат в Румъния изнервя ЕС", писа наскоро "Файненшъл Таймс", цитирайки западен анализатор от Букурещ. "Той несъмнено показва, че политиците тук не приемат ЕС достатъчно сериозно," е казал анализаторът.

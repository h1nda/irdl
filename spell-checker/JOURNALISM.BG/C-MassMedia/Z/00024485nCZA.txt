Сърбия и ЕС парафираха ССА
					08/11/2007
					Сърбия и ЕС парафираха Споразумението за стабилизация и асоцииране, което се разглежда като основна първа стъпка към членството. Пълното сътрудничество с Трибунала на ООН за военни престъпления обаче остава условие за фактическото му подписване.
					От Игор Йованович за Southeast European Times от Белград – 08/11/07
 
					 
						
(От ляво на дясно) Сръбският президент Борис Тадич, сръбският вицепремиер Божидар Джелич и еврокомисарят по разширяването Оли Рен парафират Споразумението за стабилизация и асоцииране в централата а ЕС в Брюксел в сряда (7 ноември). [Гети Имиджис] 
						В сряда (7 ноември) сръбският вицепремиер Божидар Джелич и еврокомисарят по разширяването Оли Рен парафираха в Брюксел Споразумението за стабилизация и асоцииране (ССА). На церемонията присъства също и сръбският президент Борис Тадич. 
						Стъпката бе предприета, след като главният прокурор на ООН за военни престъпления Карла дел Понте уведоми Рен, че Белград оказва достатъчно съдействие на Хагския трибунал. Тя обаче ясно посочи, че предаването на правосъдието на Ратко Младич, обвинен в геноцид за клането в Сребреница през 1995 г., остава условие за фактическото подписване и прилагане на споразумението. 
						Парафирането означава, че текстът е договорен и в него няма да настъпят съществени промени. Той обаче ще влезе в сила едва след официалното подписване. 
						Тадич изрази надежда, че това може да стане до няколко седмици. Младич и други оставащи на свобода обвиняеми ще бъдат предадени на Трибунала на ООН за военни престъпления, ако се укриват в Сърбия, обеща той. 
						"Някои обвиняеми може да не се намират в Сърбия," каза той. "Затова не мога да кажа, че ще арестуваме някои от тях. Но ако са на сръбска територия, сигурно е, че ще ги арестуваме и екстрадираме в Хага," каза президентът. 
						Рен каза, че се надява споразумението да бъде подписано скоро, но добави, че това зависи от действията на Белград. 
						Някои политически анализатори заявиха, че парафирането на споразумението - първоначално насрочено за октомври, но отложено поради недостатъчно сътрудничество с Трибунала - е имало за цел да насърчи демократичния блок в Сърбия, докато страната се мъчи да реши трудния въпрос за статута на Косово. Рен обаче отрече подобно намерение. 
						 "Косово се разглежда в рамките на ООН, докато процесът на асоцииране в ЕС се води по друга линия," каза той. 
						 "Погрешно е да се очаква Сърбия или която и да е друга страна да се откаже от Косово за сметка на по-бързо приемане в ЕС. Политическият дебат в Сърбия трябва да се пренасочи от националистическото минало към бъдеще в Европа," добави Рен. 
						Кощуница заяви, че парафирането показва, че сръбското правителство "демонстрира по най-добър начин, че може едновременно да работи успешно по интеграцията в ЕС и да защитава териториалната цялост и суверенитета на страната си" посредством преговорите за Косово.

Бизнес: Британска фирма открива завод край Скопие
					16/04/2010
					Още в деловите новини: Хърватия среща трудности при намирането на купувачи за своите държавни корабостроителници; Световната банка отпусна заем от повече от 81 млн. евро на БиХ.
					 
						
Длъжностни лица откриват плоча по време на откриването на новия завод на “Джонсън Матю” в Македония. [Томислав Георгиев/SETimes]
						“Джонсън Матю” - британска компания, производител на катализатори за автомобили и друго оборудване за контрол на замърсяването - откри в сряда (14 април) завод в търговската и промишлена зона „Бунарджик” край Скопие. Първоначалната инвестиция се оценява на 38,8 млн. евро. До момента са наети 128 души, като техният брой може да нарасне. 
						*** 
						Озрен Матияшевич - член на Управителния съвет на „Хърватския приватизационен фонд" (ХПФ) - предупреди във вторник (13 април), че приватизацията на шест хърватски корабостроителници може отново да бъде неуспешна. Матияшевич обясни, че въпреки немалкото направени предложения броят на фирмите, които изразяват сериозен интерес, е нисък. Продажбата на държавните корабостроителници е едно от условията, поставени от Европейската комисия. В понеделник изтича крайният срок за подаването на оферти. 
						 *** 
						Съветът на изпълнителните директори на Световната банка одобри на 8 април отпускането на заем от 87,1 млн. евро на Босна и Херцеговина (БиХ) за смекчаване на последиците от икономическата криза и ускоряване на изпълнението на приоритетни реформи в областта на държавните разходи. Федерация Босна и Херцеговина ще получи 60 % от заема, а останалата част ще бъде за Република Сръбска. 
						*** 
						Паричните преводи, изпратени от албанци, работещи в чужбина, са спаднали с 53 млн. евро в сравнение с предходната година, като през 2009 г. са достигнали 780 млн. евро, съобщи в сряда (14 април) Световната банка. Една от причините е икономическата криза в страните от ЕС, която се усеща най-силно в Италия и Гърция, където живеят и работят повечето емигранти. 
						*** 
						Китай и Сърбия подписаха в четвъртък (15 април) договор за изграждането на мост над река Дунав в Белград. Съоръжението, което ще бъде с дължина 1,5 км, ще струва 170 млн. евро. 85 % от тях ще бъдат отпуснати под формата на заем от китайската „Ексим Банк“, а останалите 15 % ще бъдат осигурени от сръбското правителство. Работата по проекта се очаква да започне през септември и да приключи до 2013 г. 
						*** 
						
						Косовското министерство на транспорта и съобщенията е възложило договор за изграждането на първата в страната модерна магистрала на американо-турския консорциум „Бехтел-Енка”. Очаква се 117-километровата магистрала между Морине, Албания, и Мердаре, Сърбия, да бъде изградена за срок от 36 месеца, като разходите за Косово ще бъдат около 700 млн. евро. 
						*** 
						В сряда (14 април) българското правителство прие доклада на министъра на транспорта Александър Цветков, в който се настоява за предоставяне на концесии в пет големи железопътни гари на заинтересовани инвеститори. Правителството се надява да получи възможно най-висока печалба от гарите, като същевременно събере 500 млн. евро допълнителни приходи. 
						*** 
						Германският производител на автомобили „Мерцедес-Бенц” обяви в сряда (14 април), че ще започне производство на камиони „Актрос” в завода си в турската централна провинция Аксарай. Очаква се новото производство да започне до края на тази година. „Мерцедес-Бенц” откри завода през 1986 г. и досега там са произведени повече от 120 000 камиона. 
						
						(Различни източници -- 09/04/10-16/04/10)

Кметът на косовска община е арестуван 
					06/04/2011
					
						ПРИЩИНА, Косово -- Във вторник (5 април) е получено нареждане кметът на община Суха река Блерим Кучи да бъде арестуван за един месец за пренебрегване на призивите на ЮЛЕКС да даде показания по дело за военни престъпления. Кучи беше призован като свидетел по делото "Клечка", по което 11 бивши членове на "Армията за освобождение на Косово" са обвинени във военни престъпления, извършени в пленнически лагер през 1999 г. „Ако е готов да даде своите показания по-рано, той може да бъде и освободен по-рано”, заяви говорителката на ЮЛЕКС Кристина Херодес. Съгласно разпоредбите на косовския наказателен процес Кучи не може да бъде разпитван допълнително и с това приключват всичките му задължения за сътрудничество с прокуратурата. Асоциацията на косовските общини изрази дълбока загриженост във връзка с ареста му. (Косова Сот, Експрес, Коха Диторе, Косова Сот - 06/04/11; РТК, ТВ 21 - 05/04/11)

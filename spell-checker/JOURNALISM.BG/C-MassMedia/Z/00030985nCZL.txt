Косово иска членство в ООН до пет години
					20/07/2009
					 
						ПРИЩИНА, Косово -- Външният министър Скендер Хюсени прогнозира в понеделник (20 юли), че Косово ще стане член на ООН в рамките на следващите пет години, добавяйки, че е започнала процедура по подаване на официално заявление за статут на кандидат. Вицепремиерът Хайредин Кучи обаче отбеляза, че това ще зависи до голяма степен и от събития извън контрола на Прищина. "Очакваме да станем член на ООН възможно най-скоро, но много неща ще зависят от международните геополитически събития," каза Кучи. Основната пречка изглежда ще бъде заведеното от Сърбия съдебно дело, оспорващо легитимността на независимостта на Косово пред Международния съд.
						Други новини -- Сръбският лидер в Северно Косово Милан Иванович бе призован да се яви в полицейско управление в Южна Митровица по подозрения в участие в престъпни деяния. Иванович каза, че е получил писмо от прокурор на ЮЛЕКС. Той порица властите, че го обвиняват в престъпления, които не е извършил, и каза, че ще търси подкрепата на Белград. Той е заподозрян в организиране и подпомагане на терористични групи, подбуждане на етническа, расова и религиозна омраза и поставяне в опасност на персонал на ООН и ЮЛЕКС. (Коха Диторе, Телеграфи, Кохавижън - 20/07/09; Коха Диторе, Бота Сот, Епока е ре - 19/07/09; Клан Косова, Кохавижън - 18/07/09)

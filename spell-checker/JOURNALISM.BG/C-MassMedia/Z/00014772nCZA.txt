Прегледът на изпълнението на стандартите в Косово ще започне това лято
					02/06/2005
					Като запозна Съвета за сигурност на ООН с развоя на събитията в Косово, ръководителят на ЮНМИК Сьорен Йесен-Петерсен каза, че това лято ще започне преглед на напредъка на провинцията в изпълнението на определените от ООН стандарти.
					От Светла Димитрова за Southeast European Times от Сараево – 02/06/05
 
					 
						
Ръководителят на ЮНМИК Сьорен Йесен-Петерсен каза, че решаването на въпроса за статута ще помогне за ускоряване на напредъка на Косово по редица въпроси и ще е от полза за регионалния диалог и регионалното сътрудничество. [Лаура Хасани]
						Ръководителят на ЮНМИК Сьорен Йесен-Петерсен каза миналата седмица, че това лято ще започне изчерпателен преглед на напредъка на Косово в постигането на определените от ООН демократични стандарти. Една положителна оценка вероятно ще доведе до започване по-късно през тази година на преговори за определяне на бъдещия статут на провинцията. 
						Като запозна Съвета за сигурност с последния доклад на генералния секретар на ООН Кофи Анан за развоя на събитията в Косово от 1 февруари до 30 април, Йесен-Петерсен каза в петък (27 май), че решаването на въпроса за статута ще помогне за ускоряване на напредъка по редица въпроси и ще е от полза за регионалния диалог и регионалното сътрудничество. 
						Независимо от някои проблеми през периода, разглеждан в доклада, ръководителят на ЮНМИК каза, че Косово продължава да напредва с изпълнението на стандартите в повечето от приоритетните области. Те включват демократични институции, върховенство на закона, завръщане на бежанците, междуетнически диалог и икономически растеж. 
						Един от най-трудните моменти беше в началото на март, когато бившият премиер Рамуш Харадинай подаде оставка, за да се яви като обвиняем във военни престъпления пред трибунала на ООН в Хага, каза Йесен-Петерсен. 
						"През онези трудни дни и седмици политическите лидери и гражданите на Косово посрещнаха една изключително необичайна ситуация със зрялост и без никакви безредици или нестабилност," каза той. "Новото правителство показа същата решимост да върви напред към изпълнение на стандартите и постигна постоянен напредък по програмата си през месеците април и май." 
						Подобрена е сигурността, налице е "положително развитие" в диалога между Белград и Прищина, както и известен напредък по въпроса със завръщането на бежанците независимо от разочароващо малкия брой на завърналите се, каза Йесен-Петерсен. В същото време той отправи критика към Белград за това, че е призовавал косовските сърби да не се включват в институциите на провинцията. 
						"Напредъкът в изграждането на напълно многоетническо Косово и интегрирането на всички общности ще остане ограничен, докато се оказва натиск върху една етническа група да стои извън политическите, икономическите и социалните процеси," каза Йесен-Петерсен. "Белград ще помогне на общността на косовските сърби и на себе си, като премине от резервираност и забавяне на процесите към ангажираност и участие." 
						Ръководителят на сръбския Координационен център за Косово, Небойша Чович, нарече коментара на ръководителя на ЮНМИК "неточен и несправедлив". 
						"Сърбите не са против участието, но моля не искайте от тях да участват в нещо, което не се базира на основни принципи, в един безпринципен подход, който води към независимост на Косово," каза той пред репортери. 
						Като изрази оптимизъм по отношение на предстоящия преглед, председателят на Съвета за сигурност - датският външен министър Пер Стиг Мьолер - каза, че резултатът от него не е предрешен. Нерешеният статут на Косово създаде политическа несигурност, възпрепятства завръщането на бежанците, подхрани екстремистки планове, отблъсна чуждите инвестиции и не е дъготрайно решение, каза той. Ако след прегледа бъде взето решение за започване на преговори за статута, резултатът от тях не трябва да бъде предрешен, подчерта Мьолер.

Американски дипломат отхвърли слуховете, че САЩ се противопоставят на кандидатурата на Инцко за върховен представител в БиХ
					05/03/2009
					 
						САРАЕВО, Босна и Херцеговина (БиХ) -- Съобщенията в пресата, според които Вашингтон се противопоставя на номинирането на австрийския дипломат Валентин Инцко за нов върховен представител, са напълно неверни, каза по време на посещение в Сараево във вторник (3 март) заместник помощник държавният секретар на САЩ Стюарт Джоунс. Той добави, че неговата страна провежда интензивни разговори с ЕС и с другите членове на Съвета за прилагане на мира (СПМ) - Русия и Турция - по въпроса за новия върховен представител, но никога не се е противопоставяла на който и да било кандидат.
						Напускащият поста върховен представител Мирослав Лайчак подаде оставка в началото на февруари, за да стане новият министър на външните работи на Словакия. На среща миналия месец ЕС предложи Инцко, австрийския посланик в Словения, за заместник на Лайчак. Назначението изисква потвърждение от страна на СПМ на неговото заседание по-късно този месец. (Фена, Дневни Аваз - 03/03/09)

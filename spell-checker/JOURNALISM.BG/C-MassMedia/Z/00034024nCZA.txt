Официални представители на международната общност оцениха високо напредъка за обединението на Кипър
		02/04/2010
		Лидерите на кипърските гърци и турци заявиха, че е постигнат "важен напредък" и изразиха увереност тази седмица, че споразумението за обединение на отдавна разделения остров е предстоящо. 
		(Сайпръс Мейл, Заман - 02/04/10; КНА, Сайпръс Мейл, Фамагуста Газет, Хюриет, Уърълд Бюлетин - 01/04/10; AФП, Гласът на Америка, Министерство на външните работи на Кипър, TheParliament.com, Канцелария на британския премиер, Заман, Фамагуста Газет, КНА - 31/03/10; AП, ДПА, КНА, УНФИКИП, Информационен център на ООН - 30/03/10)
 
		 
			
Кипърските гърци минават през пропускателния пункт на улица "Ледра" в Никозия, Кипър. Президентът на кипърските гърци Деметрис Христофиас и лидерът на кипърските турци Мехмет Али Талат съобщиха тази седмица, че са постигнали "значителен напредък" в преговорите. [Гети Имиджис]
			Висопоставени официални представители на международната общност и на Кипър приветстваха във вторник (30 март) съобщението на лидерите на етнически разделения Кипър, че са постигнали "важен напредък" в обединението на средиземноморския остров. 
			Преговорите с посредничеството на ООН за цялостно решение за прекратяване на продължилото повече от 35-години разделение на Кипър започнаха през 2008 г., по-малко от седем месеца, след като Деметрис Христофиас спечели президентските избори в управляваната от гърци южна част на страната. Христофиас и лидерът на кипърските турци Мехмет Али Талат оттогава са се срещали повече от 70 пъти в опити да намерят взаимноприемливо решение. 
			 "След многото срещи, проведени до днес... ние сме окуражени от постигнатия значителен напредък", заявиха Христофиас и Талат в съвместно изявление във вторник. "Убедени сме, че с постоянство ще постигнем цялостно уреждане на проблема." 
			Изявлението бе направено след последната им среща преди насрочените за 18 април президентски избори за кипърските турци. Турският външен министър Ахмет Давутоглу заяви, че преговорите ще продължат след изборите. 
			Ако Талат изгуби надпреварата с премиера на кипърските турци Дервиш Ероглу, каквито са очакванията, обединението може да бъде поставено под въпрос. Ероглу ръководи хардлайнерската Партия на националното единство. Наблюдателите отбелязват, че той е против уреждане на проблема, което ще провърне острова в двузонна и двуобщностна феидерация, което е в основата на настоящите преговори. Ероглу заяви, че подкрепя решение за две държави. 
			Генералният секретар на ООН Бан Ки Мун похвали Христофиас и Талат за "по-силната им отвсякога решимост да постигнат уреждане на проблема". Бан заяви, че лидерите за поели "огромни политически рискове да придвижат процеса напред" и ги окуражи да продължат да работят за споразумение. 
			Оценката на Бан и окуражаването намериха отражение и в отделни изявления на високопоставени представители на ЕС включително на председателя на Европейския парламент Йержи Бузек и председателя на Европейската комисия Жозе Мануел Барозу. 
			"Тези постижения ясно показват, че решението на проблема е предстоящо и че има шанс за финализиране на преговорите през следващите няколко месеца", заяви Барозу и отбеляза, че ЕК е готова да осигури необходимата помощ. 
			Кипър е разделен по етнически признак от 1974 г., когато турските войски окупират северната част на острова след кратък преврат, подкрепен от Атина той да бъде обединен с Гърция. Повече от 30 000 турски войници остават в т.н. Турска република Северен Кипър, която е призната само от Анкара.

Фатмир Лимай е под домаше арест, след като съд в Косово взе решение за неговия имунитет
					24/09/2011
					Депутатът бе арестуван почти веднага след като Конституционният съд на Косово реши, че имунитетът няма повече да защитава хората на власт. 
					От Мухамет Брайшори за Southeast European Times в Прищина - 24/09/11 
 
					 
						
Фатмир Лимай е изправен пред обвинения за военни престъпления, свързани с инциденти в център за задържане по време на конфликта в Косово през 1999 г. [Ройтерс]
						Фатмир Лимай, депутат в парламента и заместник-председател на Демократическата партия на премиера Хашим Тачи (ДП) бе поставен под домашен арест в четвъртък (22 септември) и обвинен във военни престъпления, извършени през 1999 г. в импровизиран център за задържане в село Клечке. 
						По искане на прокурора на ЮЛЕКС Маурицио Салустро, съдия от районния съд в Прищина е разпоредил едномесечен домашен арест за Лимай, както и временно отнемане на неговите документи за пътуване. 
						Решението в четвъртък да се предприемат законови действия срещу Лимай бе взето 24 часа след решението на Конституционния съд на Косово, че депутати, президентът, премиерът и министрите от кабинета "нямат имунитет срещу съдебно преследване за действия и решения, взети извън сферата на техните отговорности" и че те могат да бъдат арестувани дори Събранието на Косово да е в заседание. 
						Експертите смятат, че Съдът е дал възможност за съдебно преследване на държавни служители, но че същевременно е повдигнал въпроси по отношение независимостта на Събранието. 
						Себ Бютючи, изпълнителен директор на Института за балканска политика - ИПОЛ каза, че решението на съда е историческо. 
						"Решението на съда цели да изясни въпроса за имунитета на депутатите, за да не се злоупотребява с този имунитет с цел избягване от съдебно преследване заради извършени престъпления", каза той. "Това решение е историческо, тъй като то предотвратява създаването на традиция на "силен" имунитет както е в Албания например, където депутатите не могат да бъдат преследвани от правосъдието за каквото и да е незаконно действие." 
						Агрон Деми, изпълнителен директор на Института ГАП, каза, че е обезпокоен, че решението е придобило личен характер заради случая с Лимай. 
						"Неотдавнашното решение на Конституционния съд е сред най-слабо оспорваните решения, взети досега от този съд. Обезпокоително явление в Косово е, че законите се създават, за да се адаптират към определени индивиди в случая към Фатмир Лимай", каза той. 
						"От днес [решението] ще засегне работата на Събранието на Косово. Лимай получи месец домашен арест. През това време той не може да изпълнява ролята си на представител на народа, защото движението му е ограничено и в момента Сърбанието ще име 119 депутати вместо 120. А това влияе върху работата на тази институция," каза Деми. 
						Бютючи не е съгласен, че решението е свързано само с един индивид, а че е по-скоро част от по-общо усилие за подобряване на правосъдието в страната. 
						"Лимай е първият случай, в който се повдига въпросът за имунитета на депутатите, но този въпрос трябваше да бъде изяснен рано или късно. Следователно решението служи на системата на правосъдието като цяло." 
						Той обаче признава, че може би са основателни тревогите за независимостта на Събранието. "Реакцията е справедлива в смисъл, че решението означава, че депутатите могат да бъдат арестувани по време на заседания. Така то дава възможност за злоупотреба с изпълнителната власт за сметка на законодателната. Така че само тази страна на решението е обезпокоителна", каза той. 
						Според Деми съществува тенденция полицията и съдилищата в Косово да попаднат под влиянието на управляващата партия, което увеличава вероятността депутати от опозицията да станат мишена. 
						"Във всички страни, където международната общност помага за изграждане на държавността, опозиционните политици са защитени от произволни действия от страна на хората на власт. Но в Косово това правило не се прилага, а ние имаме крехка парламентарна демокрация," каза Деми. 
						Според председателя на парламента Якуп Красничи "институциите и гражданите, които желаят да допринесат с нещо за страната си, искат съдилищата в Косово да бъдат независими, справедливи и да предприемат действия на основата на доказателства и факти, а не по политически причини. 
						Но всъщност, добави той, "политиката се намесва в правосъдната система. За съжаление това винаги се случва и застрашава нормалното функциониране на правосъдната система.

Maкедония се опитва да узакони къщи
					17/01/2011
					Предлага се решение на дългогодишен проблем, но опонентите могат да го оспорват в съда.
					Текст и снимки от Мишко Талески за Southeast European Times в Скопие - 17/01/11
 
					 
						
Парцелите са малки, което налага творчески решения.
						Македонското правителство изготви закон, който ще легализира незаконно построените сгради и къщи и планира да го внесе в парламента до март, където управляващата коалиция ВМРО-ДПМНЕ-ДУИ има мнозинство, което буквално гарантира одобряването му. 
						Мярката засяга сгради, които са важни за държавата, като болници, както и къщи, собственост на граждани, които местните наричат "безразсъдно построени". 
						Това обикновено се отнася до разширения на ширина или височина - при точно определени граници на парцела - без заплащане за лиценз или разрешения. Това са постройки, които не отговарят на плана на общините. 
						Става въпрос за огромен брой такива постройки - около 300 000. Те съставляват около 60% от къщите, построени по време на миграционната вълна от земеделските към градските райони между 1960-те и 1980-те години. 
						"Като гласуваме този закон ние ще решим много важен въпрос за незаконно построените къщи и ще предотвратим строежа на подобни сгради в бъдеще", заяви министърът на транспорта и съобщенията Миле Янакиески за SETimes. 
						
Предложеният закон ще важи за сгради, построени през последните 30 години.
						Неговото министерство ще отговаря за узаконяването на сгради, важни за държавата, докато общините ще отговарят за узаконяването на къщи високи до 10,2 метра. Всички постройки, които няма да бъдат узаконени по този закон, ще бъдат разрушени. 
						Щом бъде одобрен законът, членовете на обществото ще разполагат с шестмесечен период да подадат искане за узаконяване на къщи, строени без разрешение през последните 30 години. 
						Цената ще бъде 1 евро на квадратен метър, като сумата ще трябва да бъдат изплатена на 12 вноски, казва премиерът Никола Груевски. Правителството твърди, че е определило подхода си на заседанието от 5 януари, за да направи процедурата по-приемлива за собствениците. 
						"Целта е да се създаде колкото се може по-проста и кратка процедура. Ще има шестмесечен период, по време на който гражданите и юридическите лица ще трябва да представят всички документи на общинските власти. В противен случай, общината официално ще поиска документацията от страните", каза Янакиески. 
						
Общинските власти ще определят кои имоти могат да бъдат узаконени.
						След шестмесечния период общинските власти ще инспектират къщите и ще определят, кои могат да бъдат узаконени. Властите след това ще осигурят документ за компенсация и след изплащането на окончателната сума, ще бъде издаден документ за узаконяване, който ще бъде вписан в държавния кадастър. 
						Според предложения закон незаконно простроените сгради трябва да отговарят на стандартите за околната среда и общественото здраве, на правилата за защита от пожар и на строителните стандарти. Властите трябва да определят действителното положение на място. 
						Собствениците на такива постройки, които са били построени незаконно върху земя, собственост на държавата, ще трябва да подадат молба да закупят тази земя в срок от три месеца от внасянето на документацията за узаконяване. Иначе властите ще определят план за дългосрочно отдаване под наем. 
						Официални представители на министерството са започнали да посещават общините и да обясняват предложения закон, както и да провеждат кампании за информиране на обществото за точните процедури. 
						"Законът изисква всички пари, които общините получават от узаконяването и купуването на земята да се инвестират в инфраструктурата. Както се очакваше, интересът на засегнатите граждани е огромен", заяви за SETimes говорителят на Министерството на транспорта и съобщенията Драган Симоновски. 
						
Според предложената мярка ще бъдат наложени строителни стандарти. 
						Той обясни, че правителството е решено да гарантира изпълнението на установените стандарти и добави, че цялата документация ще бъде проверена. 
						Вместо това повечето опозиционни партии биха предпочели гражданите да платят компенсации, определени от общинските съвети. Те вероятно ще бъдат по-високи от онова, за което призовава държавната мярка. 
						Може да има и друга пречка. "Възможни са проблеми от конституционен и правен характер, тъй като законът има предвид компенсации от отделни къщи, а не от сградите, които представляват държавен интерес", каза председателят на община Карпос Стевчо Якимовски, член на опозиционната СДСМ. 
						Кметът на Гостивар Руфи Османи, независим, също отбелязва, че не е необходимо законът да включва социални случаи - безработни, които получават държавна помощ от 50 евро на месец. 
						Някои опозиционни партии заплашиха, че ще оспорят мярката пред Конституционния съд. 
						Обществото обаче като цяло изглежда приема предложения закон като възможност да се реши дългогодишния проблем. 
						"Очакваме този момент отдавна и като граждани ще имаме възможност да станем законни собственици на нашите домове, в които сме инвестирали цял живот. Като възрастен човек ще имам нещо, което законно да завещая на моите внуци", каза за SETimes жителят на Скопие Раде Ристовски, 67-годишен.

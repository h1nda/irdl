Протестиращи влязоха в сблъсъци с полицията в Букурещ
					23/09/2010
					 
						БУКУРЕЩ, Румъния -- Протестиращи влязоха в сблъсъци с полицията в сряда (22 септември) по време на митинг срещу мерките за строги икономии на правителството. Група демонстранти, скандиращи "Крадци, крадци!", започнаха да хвърлят празни бутилки и яйца по полицаите и се опитаха да проникнат в сградата на правителството. Полицията използва сълзотворен газ, за да ги разпръсне. Около 10 000 души се присъединиха към протеста с искания за оставка на президента Траян Бъсеску и на кабинета на премиера Емил Бок. Те настояват също за по-високи заплати в държавния сектор и спиране на съкращенията на работни места. Правителството намали заплатите в сектора с 25 % с цел рязко да намали бюджетния дефицит като част от изпълнението на условията за получаване на заеми от МВФ, Световната банка и европейските финансови институции. Профсъюзите заявиха, че протестите ще продължат в четвъртък, петък и понеделник.
						Бъсеску каза в сряда, че въпреки подобни протести Румъния ще продължи да прилага плана за строги икономии и би могла да забави влизането си в еврозоната, за да се избегне криза, подобна на тази в Гърция. "Най-големият проблем пред Румъния е да възстанови макроикономическия баланс," каза Бъсеску пред чуждестранни журналисти в Букурещ. "Гърция беше добър урок," подчерта той. (АФП, Hotnews.ro, Медиафакс, Евронюз, Ройтерс - 22/09/10)

Хърватският капан със заеми в швейцарски франкове
					11/08/2011
					Хиляди хървати са в невъзможност да върнат заеми, обвързани с швейцарската валута.
					От Наташа Радич за Southeast European Times от Загреб -- 11/08/11
 
					 
						
Колебаещият се обменен курс между куната и швейцарския франк създава главоболия на много хърватски кредитополучатели. [Петър Кос/SETimes] 
						Хърватските кредитополучатели са в драматична ситуация през последния месец заради своите заеми в швейцарски франкове. Мнозина загубиха домовете и вещите си заради колебанията на обменния курс между двете валути. 
						Средствата, взети назаем преди пет години в швейцарски франкове, в повечето случаи за автомобили и недвижими имоти, днес имат много по-висока стойност за възстановяване. 
						Редовните вноски по изплащането на заемите в швейцарски франкове се превърнаха в кошмар, когато франкът отново поскъпна спрямо куната. Месечните вноски по кредитите започнаха бързо да се покачват. 
						Изплащането на заем на стойност 100 000 евро се увеличи със 150 евро месечно в резултат на валутните промени между куната, еврото и швейцарския франк. На 2 август швейцарският франк достигна рекордното ниво от 6,7 хърватски куни. 
						Мария Л., учителка от Загреб, която изтеглила заем в швейцарски франкове преди няколко години, за да си купи апартамент в предградията на Загреб, каза за SETimes, че обмисля да се присъедини към гражданската група, наречена "Франак", която се сформира, за да направи нещо по въпроса. 
						"Само гледам обменния курс всеки ден и очаквам със страх деня в месеца, когато трябва да направя вноската си по заема," каза Мария. 
						Според Хърватската национална банка 25 % от заемите, изтеглени от хърватските банки, са обвързани с швейцарския франк. 
						Икономическият анализатор Дамир Новотни каза за SETimes, че Хърватската национална банка първоначално предупреждавала кредитополучателите, макар и съвсем меко. 
						"Говореха за рисковете, но търговските банки не предупреждаваха достатъчно ясно кредтиополучателите; те ги примамваха да вземат кредита. И затова сега сме в ситуация, [в която] редица хърватски домакинства не могат да си върнат заемите, а това носи сериозни последствия. Не съм чул за нито едно приемливо решение [на проблема]," каза Новотни. 
						Премиерът Ядранка Косор заяви, че банките или ще намалят лихвите по жилищни заеми, обвързани с швейцарския франк и свързаните с това обменни курсове, или ще бъдат обложени с данък. 
						Правителството реши активно да се заеме с проблема, защото "непослушният" франк се превърна в горещ политически въпрос през тази изборна година. 
						Здеслав Сантич, главен икономически анализатор в "Сплитска Банка", каза за SETimes, че очаква швейцарският франк да спре да расте и да се изравни с еврото, което ще намали месечните вноски на хърватските кредитополучатели. Той каза, че хората, които са взели заемите в швейцарски франкове, са били повече или по-малко запознати с рисковете. 
						Представители на хърватската Банкова асоциация твърдят, че ако се облекчи изплащането на швейцарските заеми, онези, които редовно изплащат задължения, обвързани с други валути, ще бъдат обект на дискриминация. 
						Според хърватския всекидневник "Вечерни Лист" 4 000 граждани са фалирали поради невъзможност да изплатят заемите си. Повече от 3 000 са взели заеми, обвързани с швейцарския франк, а други за взели заеми в евро.
						"Никой не е заставял насила тези хора да вземат кредити в швейцарски франкове. Те са искали да реализират бърза печалба, плащайки по-малко за своите заеми от останалите. Сега искат помощ от правителството. Защо? Защо трябва другите, които са взели заеми в други валути, да бъдат дискриминирани в това отношение?", каза Желимир А. от Загреб за SETimes.

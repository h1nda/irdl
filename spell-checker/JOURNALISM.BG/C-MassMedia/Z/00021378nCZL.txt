Турският външен министър каза, че спорният член 301 може да бъде променен
					25/01/2007
					 
						АНКАРА, Турция -- Външният министър Абдула Гюл каза в сряда (24 януари), че правителството подкрепя промяната на спорния член 301 от турския наказателен кодекс, за да се премахнат всички бариери пред свободата на словото. Той каза, че този въпрос ще бъде решен в сътрудничество с неправителствени организации. Гюл каза това ден след погребението на изтъкнатия турски журналист от арменски произход Хрант Динк, чието убийство в края на миналата седмица повдигна въпроси за свободата на словото, крайния национализъм и етническата толерантност в Турция. Динк бе сред журналистите и интелектуалците, които бяха обвинени по член 301, според който "обидата на турската национална идентичност" е престъпление.
						Според съобщения в местните медии убийството на Динк може да има положителен ефект върху турско-арменските отношения, които са замразени от 1993 г. поради продължаващия спор за геноцида срещу арменците в последните дни на Отоманската империя. По време на погребението на журналиста в Истанбул във вторник арменският заместник външен министър Арман Киракосян каза, че страната му е готова да възстанови дипломатическите си връзки с Турция без условия. Гюл направи подобно изявление в сряда. (Милиет, Фокус - 25/01/07; Turks.US, EПA - 24/01/07)

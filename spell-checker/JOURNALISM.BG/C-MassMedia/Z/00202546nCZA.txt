Румъния въвежда визи за съседите си, които не членуват в ЕС 
		12/08/2004
		В стремежа си да изпълни всички изисквания за присъединяване към ЕС Румъния въведе визов режим за посетители от съседни страни, които не са членки на ЕС. Двустранни споразумения бяха подписани с Русия, Турция, Украйна и Сърбия и Черна гора.
		От Овидиу Барбулеску за Southeast European Times от Букурещ – 12/08/04
 
		 
			
Еврокомисарят по разширяването Гюнтер Ферхойген (вдясно) и румънският премиер Адриан Нъстасе отговарят на въпроси на пресата в двореца “Виктория” в Букурещ на 22 юни. [АФП]
			С приемането на комплекта от закони и регламенти на ЕС, познати като &lt;I&gt;acquis communautaire&lt;/I&gt;, Румъния въведе визов режим за всички граждани на Русия, Турция, Сърбия и Черна гора и Украйна. Тази стъпка е част от усилията на Румъния да затвори главата “Правосъдие и вътрешни работи” от преговорите за присъединяване с ЕС. 
			Визовият режим за руски граждани бе въведен на 1 март, докато турските граждани трябваше да имат визи от 1 април. Румъния е подписала двустранни споразумения и с двете държави, като е създала гъвкави процедури за студенти, дипломати, бизнесмени и други професионалисти и е улеснила получаването на туристически визи. Визите за украински граждани бяха въведени на 16 юли след закъснение, договорено между двете държави. Букурещ договори компромисно споразумение с Брюксел, според което за гражданите на Молдова няма да се изискват визи до 2007 г., когато Румъния се надява да влезе в съюза. 
			Първоначално Сърбия и Черна гора отхвърли възможността за преговори с Букурещ по въпроса за визите, което принуди Румъния да въведе едностранно режима на 1 юли в съответствие с изискванията на ЕС. Но след изборите в Сърбия и Черна гора Белград се съгласи да започне преговори и на 14 юли бе подписано споразумение. 
			По време на посещение в Букурещ в края на юни еврокомисарят по разширяването Гюнтер Ферхойген подчерта, че в качеството си на бъдещ член на ЕС Румъния трябва да спазва процедурите относно въвеждането на визови изисквания за страните, които не са членки на ЕС. Въпреки това новата ситуация разбуни духовете в региона, като се чуха оплаквания, че визовите изисквания пречат на свободата на движение на хората. Много обикновени граждани са свикнали да преминават границата, за да си напазаруват или да посетят роднини, и нямат желание да плащат такси за виза от порядъка на 35 евро. 
			Освен това туристическите агенции в България са недоволни от транзитните такси, наложени за посетителите от Украйна, Беларус и Русия, които преминават през Румъния на път към черноморските курорти в България. Самите румънци също са засегнати от изискванията за визи, защото сега те ще трябва да плащат такси, когато посещават любимите си места за почивка в Турция. 
			Въпреки това страната е решена да изпълни изискванията за присъединяване към ЕС. Властите отново потвърдиха задължението си да защитават Шенгенското пространство и обещаха да дадат подкрепата си за европейската интеграция на целия регион. Когато това стане, няма да са необходими визи и границите ще бъдат символични.

Съветът на СПМ подкрепи предложените от Лайчак мерки за укрепване на институциите в БиХ
					01/11/2007
					Призовавайки политиците в Босна и Херцеговина да спазват своите задължения, ключов орган от международни представители предупреди в сряда, че опитите да се подкопае Дейтънското мирно споразумение няма да бъдат толерирани.
					(Служба на върховния представител, Ройтерс, АП, ДПА, Фена - 31/10/07)
 
					 
						
Управителният съвет на СПМ съобщи, че "подкрепя решенията на върховния представител и предложените действия, които напълно съответстват на неговия мандат и на конституцията на БиХ". [СВП]
						Изразявайки пълната си подкрепа за върховния представител Мирослав Лайчак, в сряда (31 октомври) ключов орган от международни представители предупреди политиците в Босна и Херцеговина (БиХ) да съблюдават и изпълняват последните решения на Лайчак относно институционалната реформа. 
						Пакетът от мерки, който той предложи на 19 октомври, "напълно съответства на неговия мандат и на Конституцията на БиХ", каза Управителният съвет на Съвета за прилагане на мира (СПМ) в декларация в края на своята двудневна среща в Сараево. "Единствената цел на тези мерки е да се усъвършенства процесът на вземане на решения в министерския съвет и в парламента и те са необходими за ускоряване на процеса на реформи." 
						Мерките, които Лайчак иска да се изпълнят до 1 декември, включват промени в правилата за кворум, които биха затруднили членовете на правителството и парламента от която и да е етническа общност да блокират приемането на решения или закони, организирайки напускане на заседанията. 
						Тази стъпка на върховния представител разгневи босненските сръбски политици. Законодателите от парламента на Република Сръбска (РС) приеха във вторник декларация, отхвърляща предложените мерки като противоконституционни и нарушаващи Дейтънското мирно споразумение. 
						Критикувайки политиците, за това че се опитват да предизвикат политическа криза и че оспорват правомощията и легитимността на Лайчак и СПМ, Управителният съвет призова вместо това "лидерите на РС да спазват своите задължения". 
						Отбелязвайки, че ситуацията в БиХ се е влошила след последната им среща през юни, международните представители предупредиха също политическите лидери от двете групи, че използването на агресивна риторика и опитите да се подкопае напредъкът няма да бъдат толерирани. 
						"Управителният съвет на СПМ отново подчертава, че няма да остане безучастен пред провокативни изявления и действия," посочиха в своя декларация политическите директори от страните и организациите, членки на съвета. 
						Членове на Управителния съвет са Великобритания, Канада, Франция, Германия, Италия, Япония, Русия, САЩ, председателството на ЕС, Европейската комисия и Организацията ислямска конференция. 
						"Срещу всички политически водачи или институции в БиХ, които оспорват решенията на върховния представител и Управителния съвет на СПМ, ще бъдат взети съответни мерки," се казва в изявлението. 
						В него също така се предупреждава, че "международната общност притежава необходимите инструменти, за да се противопостави на вредни тенденции, и че няма да бъдат позволени опити за подкопаване на Дейтънското мирно споразумение, независимо дали те се правят в страната или извън нея." 
						През миналата седмица сръбският премиер Воислав Кощуница определи предложените от Лайчак мерки като "открита заплаха за основните интереси на сръбския народ" и каза, че те целят премахването на Република Сръбска. В свое изявление от 25 октомври Кощуница също така намекна, че политиките на Лайчак са част от антисръбски план за предоставяне на независимост на Косово. 
						Въпреки че се присъедини към останалите членове на Управителния съвет в подкрепата си за Лайчак, Русия отправи критики във връзка с момента на вземането на това решение за промени в процедурите за гласуване при приемането на решения и закони. 
						"Имайки предвид липсата на съгласие по тези мерки от страна на лидерите на БиХ, Руската федерация смята, че изготвянето на мерките в една по-стабилна обстановка би било по-продуктивно," посочва Русия в специална забележка в края на декларацията.

Гърция се отказва от промени по сделката за спасителния заем
					09/07/2012
					Министър-председателят все пак се опитва да предоговори условията, за да спре по-нататъшни загуби на работни места и да ускори приватизацията.
					От Анди Дабилис за Southeast European Times от Атина -- 09/07/12
 
					 
						
Министър-председателят Андонис Самарас заяви, че Гърция ще ускори стъпките към приватизирането на държавните предприятия, продажбата или отдаването под наем на държавна собственост и ще закрие някои държавни организации. [Ройтерс]
						Опитвайки да върви по опънатото политическо въже, министър-председателят Андонис Самарас заяви пред гръцкия парламент, че ще се придържа към суровите мерки за строги икономии, искани от международните кредитори, с надеждата, че това ще доведе до предоговаряне, което, както той обеща на гласоподавателите, ще облекчи тежкото бреме, което държи Гърция в състояние на дълбока рецесия. 
						В първото си официално изявление, откакто неговата консервативна партия "Нова демокрация" спечели изборите на 17 юни и сформира нестабилно коалиционно правителство, Самарас заяви, че Гърция няма веднага да се стреми към промени в условията по втория спасителен заем от 130 млрд. евро. 
						Гърция оцелява в момента заради първия спасителен пакет от 109 млрд. евро, отпуснат от "Тройката" ЕС-МВФ-ЕЦБ, която настояваше за орязване на заплатите, увеличаване на данъците и намаляване на пенсиите. Самарас се противопостави на това, но подкрепи втория спасителен пакет. От "Тройката" заявиха, че новото правителство трябва да направи още реформи и да съкрати разходите с още 12 млрд. евро или кранчето с парите може да бъде затворено. 
						Самарас заяви, че Гърция ще ускори стъпките към дълго отлаганата приватизация на държавните предприятия, продажбата или отдаването под наем на държавна собственост и ще закрие някои държавни организации, но заяви, че все още се надява да убеди "Тройката" да не го принуждава да уволни 150 000 държавни служители през следващите три години. Той се отказа да иска още две години за прилагането на допълнителните строги реформи. 
						Самарас заяви, че мерките за строги икономии, които е подкрепил, не са проработили, създавайки 22,6 % безработица, свиване на икономиката с 6,7 % и са довели до затварянето на 1 000 фирми на седмица. "Ние не искаме да променяме целите", установени от "Тройката", за намаляване на потресаващия дефицит от 330 млрд. евро на страната. "Трябва да променим всичко, което стои по пътя ни към постигането на тези цели." 
						Той заяви, че ще предложи други стъпки за намаляване на разходите, които не уточни, вместо да прави още повсеместни орязвания, и че ще се противопостави на мерките, които ще доведат до допълнителни загуби на работни места. Самарас не посочи корупцията, укриването на данъци или други обещания от предизборната си кампания във връзка с възстановяване на намалените пенсии или отмяна на орязванията на минималната заплата. Той заяви, че Гърция трябва да приложи структурните реформи "агресивно", вместо да иска промени в спасителния заем. 
						Хараламбос Царданидис, директор на Института по международни икономически отношения в Атина, каза за SETimes, че Самарас е в трудно положение. 
						"Ще бъде много трудно да се предоговаря, освен ако правителството му не успее да приложи програмата (на "Тройката"). Той посочи и изтъкна, че ще приватизира компании, но не съм сигурен, че това е постижимо по време на рецесия. Досега не е имало дори и една голяма приватизация." 
						Андонис Клапсис, председател на мозъчния тръст на "Нова демокрация" - Института за демокрация "Костас Караманлис" - заяви, че Самарас е нямал избор. "Правителството обясни ясно, че ще трябва да следваме основните директиви на споразумението и тогава може да имаме шанс да предоговаряме", каза той за SETimes. "В противен случай изглежда, че Гърция се опитва единствено да се отърве от споразумението. С други думи, искаме само изгоди без никакви трудности." 
						Новият министър на финансите, технократът икономист Янис Стурнарас, ще бъде ръководител на делегацията на страната по време на срещата на представителите на ЕС в Брюксел на 9 юли, където ще представи случая с Гърция така, както той и Самарас го представиха пред инспекторите от "Тройката", които посетиха Атина миналата седмица. 
						Костас Ифантис, доцент по международни отношения в Атинския университет, каза, че смята, че умереният подход на Самарас може да проработи, освен ако гърците не излязат отново на протести, стачки и бунтове срещу строгите икономии, които миналата година свалиха правителството на бившия лидер на ПАСОК Георгиос Папандреу. 
						"Това беше добър баланс, който показа осъзнаване на ситуацията", каза Ифантис за SETimes. "Показа добро желание да се ускори дневният ред на реформите. Ще има някакъв вид предоговаряне и сега Гърция ще има какво да покаже." 
					
				
			
					 
					
 
 

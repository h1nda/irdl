ЕК заяви, че разширяването на ЕС през 2004 г. е било "икономически успех"
					04/05/2006
					Разширяването на ЕС през 2004 г. се оказа "икономически успех" както за старите, така и за новите страни членки, заяви в сряда Европейската комисия в доклад за икономическите последици от най-мащабното досега разширяване на Съюза.
					(EurActiv - 04/05/06; EUROPA, АФП, AFX, АП, EUobserver, EUpolitix, Finfacts - 03/05/06)
 
					 
						
В доклада се твърди, че петото разширяване на ЕС е подействало като катализатор за икономическата динамика и модернизацията, помагайки на всичките 25 страни члени да посрещнат предизвикателствата на глобализацията. [Гети Имиджис]
						Голямото разширяване на ЕС през 2004 г. се оказа "икономически успех" както за новите, така и за старите страни членки, заяви в доклада си изпълнителният орган на блока в сряда (3 май). 
						При най-голямото разширяване в историята на Съюза десет страни, предимно от бившия комунистически лагер -- Чешката република, Кипър, Естония, Унгария, Латвия, Литва, Малта, Полша, Словения и Словакия -- се присъединиха към него на 1 май 2004 г.
						Две години по-късно икономиките на десетте нови страни членки (ЕС10) "нарастват с бързи темпове, което им позволява прогресивно да скъсяват дистанцията до по-богатите си съседки," се казва в доклада на Европейската комисия (ЕК) за икономическите последици от разширяването през 2004 г. 
						15-те по-стари членки (ЕС15) също имаха полза от разширяването, с което единният пазар на ЕС нарасна от 375 милиона на 450 милиона души, повишавайки търговските и инвестиционните възможности, се отбелязва в доклада от 119 страници. И нещо, което е по-важно, разширяването ускори модернизацията на целия ЕС в момент, когато тя е крайно необходима в светлината на възхода на Китай и Индия като сериозни конкуренти. 
						"Новото обединение на Европа е не само огромно политическо постижение, но и икономически успех," заяви Хоакин Алмуня, комисар на ЕС по икономическите и монетарните въпроси. "Ние всички печелим от това, че гражданите от новите страни членки виждат повишаване на жизнения си стандарт. Печелим, защото компании от ЕС се възползват от нови делови възможности, стават по ефективни и следователно по-конкурентоспособни на световната сцена. Разширяването помага на ЕС да се справи по-добре с новия икономически ред." 
						Разширяването през 2004 г. се осъществи на фона на предсказания за хаос, приток на евтина работна ръка и растяща безработица в ЕС15. 
						"Много сценарии за второ пришествие предхождаха разширяването на изток и никой от тях не се сбъдна," каза в сряда еврокомисарят по разширяването Оли Рен. "Очакваше се прилив на хора от Изток на Запад в търсене на работа, очакваше се ЕС да фалира. Очакваше се ЕС да се парализира и да не може да взема решения." 
						Според Алмуня броят на загубените работни места заради преместването на предприятия не е превишил 1,5 % от общата заетост. 
						Други данни в доклада говорят за средностатистически ръст на икономиката в ЕС10 от 3,75 % годишно между 1997 и 2005 г., докато за ЕС15 той е бил средно 2,5 % за същия период. 
						През 2005 г. доходите в ЕС10 са нараснали от 44 % от средните за ЕС15 през 1997 г. на 50 %, макар че при безработица в новите страни членки на ЕС от 13,4 % тя все още е с 5,5 % по-висока от тази в старите членки. 
						Докато през 1994 г. преките чужди инвестиции в новите страни членки почти липсваха, след това те достигнаха общ размер от 191 милиарда евро или 40 % от общия им БВП за 2004 г. Въпреки това те продължават да са едва 4 % от всички инвестиции в блока като цяло, се констатира в доклада.

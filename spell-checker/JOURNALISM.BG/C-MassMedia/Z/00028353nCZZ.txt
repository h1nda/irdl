Дипломатически дневник: Сърбия и Гърция ще укрепят взаимоотношенията и сътрудничеството
					11/11/2008
					Сръбският премиер Цветкович е в Гърция. Още от дипломатическите новини от седмицата: турският премиер Реджеп Тайип Ердоган и италианският му колега Силвио Берлускони ще бъдат съпредседатели на междуправителствена среща на високо равнище.
					 
						
Сръбският премиер Мирко Цветкович посети Гърция във вторник (11 ноември). [Гети Имиджис]
						
						Сръбският премиер Мирко Цветкович пристигна в Гърция във вторник (11 ноември) на еднодневно официално посещение, по време на което се очаква той да се срещне с премиера Костас Караманлис и с президента Каролос Папуляс. В центъра на дискусиите ще бъдат двустранните отношения и начините за укрепване на икономическото сътрудничество. 
						*** 
						
						Турско-италианска междуправителствена среща на високо равнище ще се състои в курортния град Измир в сряда (12 ноември). Турският премиер Реджеп Тайип Ердоган и неговият италиански колега Силвио Берлускони ще бъдат съпредседатели на срещата, която е първото подобно събитие между Турция и Италия. Външните министри, Али Бабакан на Турция и Франко Фратини на Италия, ще подпишат споразумение за откриване на турско-италиански университет в Истанбул. 
						 *** 
						
						Гърция и България потвърдиха общата си ангажираност с бъдещото разширяване на двустранното сътрудничество в енергийния сектор в съвместно изявление на министъра на развитието на Гърция Христос Холиас и министъра на икономиката и енергетиката на България Петър Димитров след разговори в София в петък (7 ноември). Двете страни ще увеличат съвместните си усилия за гарантиране на енергийна сигурност и разнообразяване на енергийните източници, заяви Фолиас пред журналисти. 
						*** 
						
						Хърватският президент Стипе Месич заяви в четвъртък (6 ноември), че се надява Maкедония успешно да преодолее препятствията по пътя й към евроатлантическа интеграция. На среща с гостуващия македонски президент Бранко Цървенковски Месич заяви, че бъдещето на региона е в обединена Европа и в НАТО, което ще гарантира нейната сигурност. Цървенковски също се срещна и с премиера Иво Санадер и със заместник-председателя на парламента Владимир Шекс. 
						*** 
						
						Tурският външен министър Али Бабакан и британският външен министър Дейвид Милибанд изразиха общ интерес в намирането на решение на кипърския въпрос на среща в Лондон в петък (7 ноември). Двамата заявиха, че се надяват продължаващите преговори за обединение между кипърските общности да бъдат успешни и преговарящите да решат въпроса през 2009 г. 
						*** 
						
						Maкедонският президент Бранко Цървенковски се срещна в понеделник (10 ноември) с полския си колега Лех Кашински във Варшава. Двустранните отношения, интеграцията на Македония в ЕС и НАТО, както и препятствията по този път, произтичащи от спора на страната за името с Гърция, бяха в центъра на дискусиите. Полша подкрепя евроатлантическата интеграция на Македония и не е променила позицията си, че Македония трябва да използва конституционното си име в двустранните отношения, заяви Кашински. 
						*** 
						
						Maкедонският външен министър Антонио Милошоски започна тридневно официално посещение в Tурция в понеделник (10 ноември). Програмата му включва срещи с турския външен министър Али Бабакан, с президента Абдула Гюл и с председателя на парламента Коксал Топтан. Те също ще обсъдят по-нататъшното укрепване на двустранните отношения, както и кандидатурите за интеграция в ЕС и подкрепата на Турция за усилията на Македония да се присъедини към НАТО. 
						
						(Различни източници 04/11/08-11/11/08)

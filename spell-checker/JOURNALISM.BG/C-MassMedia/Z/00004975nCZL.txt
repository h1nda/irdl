Филми от БиХ, Хърватска и Сърбия тръгват на път с фестивал
29/11/2002
Филмовият фестивал "На път", който има за цел да подпомогне помирението чрез пълнометражни, късометражни и документални филми, обиколи Босна и Херцеговина, Хърватска и Югославия през изминалия месец.
Бет Кампшрор за Балкан Таймс от Сараево - 28/11/02
 
 
В кадър от документалния филм на сръбската режисьорка Андриана Стойкович Muzej radi samo drzavnim praznicima (Музеят работи само на национални празници), трима младежи разговарят на един хълм близо до Мостар за онова, което им се е случило през последните десет години. "Твърде рано е да се говори за тези неща", казва едно момиче.
Но философията на филмовия фестивал "На път", който обиколи Босна и Херцеговина, Хърватска и Сърбия този месец, е, че точно сега е времето да се говори за тези неща. Организиран от "Нансен диалог нетуърк" на Балканите и финансиран от норвежкото Министерство на външните работи, фестивалът представи 20 филма от трите страни в местните киносалони, с основната идея, че диалогът се състои не само от думи.
"Филмът не се нуждае от думи", казва филмовият координатор Ранко Миланович-Бланк. Можеш да видиш и да усетиш по-отблизо чувствата на другия без да говориш с него. Първото съпреживяване на страданията на "другия" става по-добре чрез филма".
Миланович-Бланк каза, че идеята е била, заедно с по-известните игрални филми, в програмата да се включат повече провокиращи късометражни и документални филми, като този на Стойкович. Докато широката публика е гледала Savrseni krug (Съвършен кръг) на Адемир Кенович и Nicija Zemlja (Ничия земя) на Данис Танович, късометражните и документалните филми досега са събирали само избрана публика.
"Трябваше да се даде възможност на по-широк кръг от хора да види късометражните филми. Те са по-стимулиращи за дискусии", каза той.
Такива дискусии се проведоха по време на семинар и на обсъждания от типа въпрос-отговор след някои от филмите. След излъчването на Музей, Андриана Стойкович сподели, че създаването на нейния филм е било много трудно, защото тя е задавала на героите си от Белград, Мостар, Сараево и Загреб въпроси за това, какъв е техния живот и от какво се страхуват.
"Тези хора са наши приятели, което беше много важно", каза тя. "Но не беше лесно, напротив, за тях беше много трудно да говорят за нещата, за които ние искахме".
Филмът също се гледаше трудно, с кадрите, показващи разрушения и тъжните коментари на интервюираните. Но не във всички от тези военни или следвоенни филми липсваше светлина. Документалният филм Sjecas li se Sarajeva? (Помниш ли Сараево?), съставен от домашни видео-филми, снимани през войната, редува кадри на разрушени и горящи къщи със сцени на деца, пързалящи се по улиците през зимата. "О, имам нужда от превръзка", казва без следа от вълнение млад човек, чийто приятел току що е извадил куршум от рамото му с клещи. Черната комедия от 1998 г. на югославският режисьор Горан Паскалевич Bure baruta (Буре с барут) накара целия киносалон да се смее гръмогласно, когато един смахнат белградчанин, ядосан от безкрайната балканска кафе-пауза на шофьор на градски автобус, открадна автобуса и бясно го подкара.
"Конфликтът не винаги е в черни краски", каза Миланович-Бланк. "Дори по време на войната понякога се забавлявахме. Не е лесно това страдание, така както и войната не беше лесна".

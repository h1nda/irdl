Албания и Македония ще засилят сътрудничеството си във връзка с присъединяването си към ЕС
13/01/2003
Външните министри на Албания и Македония заявиха, че техните страни планират да засилят сътрудничеството си в различни области, за да постигнат напредък по пътя към ЕС.
(АП, МИА, Макфакс - 09/01/03; EurActiv - 07/01/03)
 
 
Външните министри на Албания и Македония заявиха в четвъртък (9 януари), че техните страни планират да засилят сътрудничеството си в различни области, за да постигнат напредък по пътя към ЕС. На пресконференция в Тирана, Илир Мета и неговата македонска колежка Илинка Митрева казаха, че техните страни ще изработят общ подход за тяхното присъединяване към ЕС.
Митрева и Мета изразиха убеждението си, че техните страни трябва да засилят икономическото сътрудничество на основата на Споразумението за свободна търговия. Те заявиха, че Албания и Македония ще работят за укрепване на сътрудничеството и в областта на туризма, енергетиката и инфраструктурата. Двамата министри са уверени, че по-добре координираните усилия за осъществяването на регионални проекти като Коридор №8, също ще донесат взаимна изгода. Те посочиха строежа на железопътна линия между двете страни и други инфраструктурни проекти, които биха ускорили развитието на целия регион.
Освен това министрите постигнаха съгласие за сътрудничество и в областта на граничния контрол за предотвратяване на трафика на наркотици и други видове организирана престъпност. Те съобщиха, че ще бъде открит нов контролно-пропусквателен пункт в Стебле и ще бъде подписано двустранно търговско споразумение.
Това беше първата официала визита на Митрева в Албания като член кабинета на премиера Бранко Цървенковски след общите избори на 15 септември.
"Ние забелязахме нова динамика и качество в нашите отношения", заяви Митрева. "Македония се стреми към добри съседски отношения и към отворен диалог по всички въпроси от взаимен интерес".
Нейното посещение се проведе след срещите между премиерите Цървенковски и Фатос Нано, президентите на страните Алфред Моисиу и Борис Трайковски, и министрите на отбраната Пандели Майко и Владо Бучковски.
Уверен, че подобряването на двустранните отношения ще бъде от взаимна полза, Мета заяви: "Това ново сътрудничество е основано на общия ни интерес и най-вече на [интереса от] общи усилия в процеса на интеграция към ЕС и НАТО".
В Тирана Митрева се срещна с Моисиу, Нано и председателя на парламента Сервет Пелумби, както и с представители на македонската общност в Албания.
На следващия ден хърватският външен министър Тонино Пикула посети Скопие. Хърватска, както Албания и Македония, не е между десетте страни от Централна и Източна Европа, които се очаква да се присъединят към ЕС през 2004 г. Разговорите на Пикула с официални лица се фокусираха върху двустранните отношения и усилията за евро-атлантическа интеграция.
По-късно този месец Албания, Хърватска и Македония ще обсъдят подписването на съвместна програма за тристранно сътрудничество в процеса на присъединяване към НАТО.
Междувременно, гръцкият външен министър Георгиос Папандреу, чиято страна наскоро пое шестмесечното председателство на ЕС, ще посети трите страни като част от Балканската си обиколка. Гърция включи подобряването на перспективите на балканските страни за присъединяване към ЕС като един от приоритетите на нейното председателство.

Арестите в Бръчко показаха сенчестата страна на правителството
					20/10/2011
					Идеологията и етническата принадлежност не са пречки, когато местните политици си поделят заграбеното.
					От Бедрана Калетович за Southeast European Times от област Бръчко в Босна и Херцеговина – 20/10/11
 
					 
						
Областната управа на Бръчко. [Бедрана Калетович/SETimes]
						Малцина в Бръчко бяха изненадани от неотдавнашните арести на седем високопоставени държавни служители. Градът, който има специален административен статут поради своето значение като най-голямо речно пристанище на Босна и Херцеговина (БиХ), се е сдобил с репутацията на огнище на корупция. 
						Градският бюджет е по-голям от този на която и да е друга община в БиХ, включително Сараево, но се смята, че много от приходите се оказват в партийните хазни и в личните банкови сметки на висши държавни служители, вместо да се използват за следвоенното възстановяване и развитие. 
						Операция "Бинго”, мащабна полицейска операция, започнала с подкрепата на най-високопоставения международен представител, областният надзорник Родерик Мур, има за цел да разбие отдавна създадена мрежа за корупция и фаворизиране на роднини. 
						В началото на октомври бяха задържани бившият кмет Драган Паич; Мирон Буро, оглавяващ отдела за държавна собственост, и служителят от неговия отдел Садем Плакало; Ризо Чивич, ръководител на отдела по образование; оглавяващият подсектора за съвместни дейности Самир Чорбаиджич; служителят на данъчната администрация Миодраг Трифкович и бизнесменът Рино Баер. Срещу тях са повдигнати обвинения в корупция, злоупотреба със служебно положение и фалшифициране на официални документи. 
						Всички са членове на Съюза на независимите социалдемократи (СНСД) на Милорад Додик или на Партията на демократичното действие (ПДД). Въпреки че двете партии имат противоположни идеологически позиции, явно някои от техните членове намират общ интерес в престъпленията. 
						СНСД направи кратко изявление по повод на арестите, като изрази надежда, че властите ще покажат „максимален професионализъм и независимост в своята работа”. 
						За разлика от тях ПДД не пестеше приказките, като партийните лидери намекнаха, че се извършва политически лов на вещици. 
						„Ако тези действия не продължат и не излязат наяве всички случаи, които позволиха на определени лица да спечелят милиони, ще започнем да вярваме, че това е удар срещу ПДД, която отдавна изтъква, че в област Бръчко се извършват подозрителни дейности”, заяви за SETimes председателят на ПДД в област Бръчко Ахмет Дервишевич. 
						Според жителите на Бръчко и двете партии играят двойна игра, като поддържат баланс на интересите. 
						„В Бръчко е налице комбинация от заговор и незаконна дейност, защото най-важните постове в града се заемат от членове на СНСД и ПДД, които работят заедно зад кулисите”, каза за SETimes жител на града, пожелал анонимност. 
						Друг гражданин, Сенад Сехич, посочи, че изнудването играе основна роля в повечето управленски функции. „Всички политици знаят много един за друг и имат „бизнес отношения”, заради които си траят и не се бъркат в работата на другите.” 
						Въпреки арестите много хора в Бръчко не вярват, че операцията ще доведе до дългосрочни резултати. 
						„Гражданите и избирателите не са глупаци; те виждат всичко, но тогава стигаме до въпроса дали са арестувани най-големите риби”, заяви пенсионер от Бръчко, намеквайки, че операция „Бинго” е засегнала само повърхността.

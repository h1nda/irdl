Качеството на въздуха в Сърбия е под стандартите на ЕС
					28/02/2007
					Като страна, която се стреми към членство в ЕС, Сърбия се опитва да подобри екологичните си стандарти, за да отговори на критериите на Съюза. Първата стъпка е да се подобри качеството на въздуха. 
					От Давор Коникушич за Southeast European Times от Белград - 28/02/07
 
					 
						
Качеството на въздуха в Сърбия не отговаря на стандартите на ЕС. [Гети Имиджис]
						Заради липсата на грижи, екологични проблеми и проблеми с опазването на околната среда Сърбия е изостанала с около 15 години от разпоредбите на ЕС за екологични стандарти и това е въпрос, на който в момента се обръща специално внимание. Първата стъпка в правилната посока е точно да се следи замърсяването на въздуха. 
						Макар промените в климата да са екологичен проблем, много страни не им обръщат достатъчно внимание. ЕС обаче се стреми към промяна, като непрекъснато осъвременява критериите си за емисии на опасни газове. Крайната цел, договорена в конвенцията на ООН за промените в климата, приета през ноември, е природата да може да възстанови равновесието, съществувало преди индустриалната епоха. 
						Според Агенцията за защита на природната среда по отношение на контрола над опасните газове Сърбия е изостанала най-малко с десетилетие и половина в сравнение с контрола на въздуха в развитите европейски страни. ЕС непрекъснато променя своите стандарти, като ги прави все по-строги. Макар напоследък да се полагат повече усилия за изпълнение на стандартите на ЕС, Сърбия трябва да ускори темповете. 
						Качеството на въздуха в Сърбия се отчита на повече от 60 места, но на повечето от тях се записва само средната дневна стойност на някои параметри, което не отговаря на съществуващата в ЕС точност на измерванията. 
						Сърбия съвсем наскоро започна да използва автоматични измервателни устройства, които показват качеството на въздуха по всяко време и дават възможност за намеса. Три такива устройства има в Белград, четири в Панчево, две в Бор и едно в Зренянин. 
						Насочването към екологията и опазването на околната среда може да открие нови икономически възможности за Сърбия, която се стреми към членство в ЕС. 
						Според конвенцията на ООН за промените в климата засега Сърбия не е длъжна да намалява емисиите на вредни газове, но вече има фирми, които искат да инвестират във възобновяеми енергийни ресурси в страната. 
						Като използва чуждестранни фондове, най-вече тези на Европейската агенция за възстановяване, Сърбия тази година трябва да въведе автоматично отчитане на качеството на въздуха на национално равнище. Подобно отчитане ще помогне по-точно да се регистрира качеството на въздуха. Засега наличните данни показват, че въздухът не се различава значително от средните стойности за Европа. 
						В същото време Сърбия трябва да приеме законопроект за регулиране на качеството на въздуха. Законопроектът за защита на качеството на въздуха е вече в парламента и предстои да бъде гласуван.

Американският посланик е загрижен за престъпността в България
12/01/2004
Проблеми на върховенството на закона - организирана престъпност, корупция, неефективно правоприлагане, прокурори и съдилища - са сред най-сериозните проблеми, пред които е изправена днес България, заявява посланикът на САЩ Джеймз Пардю
От Ивелина Пухалева за Southeast European Times в София - 12/01/04
 
 
България трябва да предприеме допълнителни стъпки за борба срещу организираната престъпност и корупцията, посочи наскоро американският посланик Джеймз Пардю. "Големите риби от подземния свят все още успяват да се изплъзнат от правосъдието," предупреди той, добавяйки, че "липсва политическа воля за борба срещу престъпността в България". Проблемите на върховенството на закона - организирана престъпност, корупция, неефективно правоприлагане, прокурори и съдилища - са сред най-сериозните проблеми, пред които е изправена днес България, каза дипломатът.
Изявлението бе посрещнато с възмущение от някои български политици. Независимо от това, страната стана свидетел на надигаща се вълна от престъпност и брутални действия, породени от конфликти между мафиотски групировки. Броят на убийствата на "големи риби" се увеличи през последните месеци. През март бе застрелян босът на Корпорацията МГ Илия Павлов. Разследванията разкриха един добре организиран и стройно структуриран подземен свят с връзки във всички политически и икономически сфери - митници, общинска собственост, придобиване на земя, лека промишленост, наркотици и трафик на хора.
След като премиерът Симеон Сакскобурготски обяви войната срещу престъпността и корупцията за свой висш приоритет през 2004 г., политиците се концентрират върху начините, по които да се справят с проблема на корупцията, за да изличат имиджа на България като "държава, износител на престъпност" и за да удовлетворят изискванията за присъединяване към ЕС. За да стане това обаче, се необходими повече ресурси за по-добри съоръжения и техническо оборудване. Разходите могат да достигнат 1,54 млн. евро.
Изявлението на Пардю дойде по време на дебата малко преди Коледа в парламента на нова национална стратегия за борба с престъпността. Според Пардю по същество има нужда не от стратегии и планове, а от реални действия. Противодействието срещу организираната престъпност изисква усилия не само от полицията, но и от прокурорите и съдилищата, отбеляза той.
Според вътрешния министър Георги Петканов националната стратегия предприема важни стъпки в това направление. Един от основните й пунктове, обяснява министърът, е нуждата от сътрудничество и обмен на информация между полицейските и митническите служби, финансовото разузнаване и прокуратурата.
Британските и германски дипломати подкрепиха Пардю. Като примери за специфични проблеми на организираната престъпност германският посланик Харолд Киндерман посочи печатниците на фалшивите пари и трафика на хора. Той даде висока оценка на сътрудничеството на българските служби за сигурност и разузнаване при обмена на информация.
САЩ ще бъдат близък партньор в борбата срещу престъпността в страната, посочи Пардю след среща неотдавна с главния секретар на МВР генерал Бойко Борисов. Пардю представи на Борисов американски предложения за промени в Наказателния кодекс, характеризирайки фалшификациите като престъпление, "което не се наказва достатъчно ".

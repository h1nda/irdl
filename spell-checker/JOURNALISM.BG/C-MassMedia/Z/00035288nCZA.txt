САЩ и Турция предоставят помощ по време на наводненията в БиХ
					14/07/2010
					След като наводненията и свлачищата причиниха огромни щети в цяла Босна и Херцеговина, две страни протягат ръка за помощ. 
					От Бедрана Калетович за Southeast European Times от Тузла -- 14/07/10
 
					 
						
Опустошителните наводнения принидиха жители да се евакуират. [Бедрана Калетович/SETimes]
						Във връзка с тежките наводнения миналия месец в Босна и Херцеговина (БиХ) Съединените щати и Турция предложиха помощи на хилядите останали без подслон хора. 
						 "Получихме голяма помощ от USAID, която първа ни предложи помощ в размер на 40 000 евро," каза секретарят на Червения кръст Намик Ходжич. 
						 На 7 юли турското външно министерство и генералният щаб, заедно с организацията Червен полумесец, публикуваха общо изявление, съобщавайки за изпращането в Сараево на десет тона помощи, включително легла и пакети с храна. 
						Службата по гражданска защита и Червеният кръст в БиХ наблюдават ситуацията и помагат на жителите. Според Ходжич пакетите с храна, спалните чували, одеалата и санитарните комплекти, закупени с парите, са били незабавно доставени на нуждаещите се. 
						Персоналът на посолството на САЩ в Сараево заяви за SETimes, че посланик Чарлз Инглиш иска да осигури помощи за останалите без подслон хора възможно най-скоро. 
						 Наводненията, смятани за най-тежките в историята на страната, настъпиха в края на юни. Най-сериозно бе засегнат кантонът Тузла във Федерация БиХ (ФБиХ). 
						"Голям брой домове бяха наводнени и трябваше да евакуираме населението в сборни пунктове или [да ги насочим] към домове на техни роднини [по други места]," каза за SETimes директорът на "Гражданска защита" в кантон Тузла, Зденко Тадич. 
						 Той каза, че калните свлачища са засегнали и инфраструктурата, усложнявайки положението на място. "Пътищата бяха повредени, а някои участъци от системата за водоснабдяване бяха напълно разрушени," обясни той. 
						В Маглай 41 семейства бяха принудени да напуснат домовете си след станало свлачище. Правителството на ФБиХ е отделило по 2 500 евро на семейство за настаняване в квартири. 
						Представители на Община Маглай искат да построят жилищен комплекс за онези, чиито домове са вече необитаеми. 
						Властите изчисляват, че хиляди хектари земеделски земи са засегнати от наводненията. Поради унищожените близо 60 % от земите потребителите се готвят за повишени цени от по-малката реколта, очаквана наесен. 
						 По неофициални оценки имуществените щети в Тузла ще надхвърлят 15 млн. евро. След като изтече крайният срок за окончателна оценка на разходите, засегнатите райони ще могат да поискат държавна помощ. 
						Няма обаче да има достатъчно пари за възстановяване на всички щети и земеделците, чиито засети площи са почти изцяло унищожени, са особено разтревожени. 
						"Аз си вадя хляба от земеделие и само на това разчитам, но след тези дъждове не ми остава нищо," каза за SETimes производителят на зеленчуци Мухамед Хасич от Живинци. 
						Хасич каза, че засетите площи са унищожени и домът му е наводнен. "Властите от кантона дойдоха да оценят щетите и обещаха помощ. Не съм голям оптимист, когато става дума за помощи, защото един земеделец не може никога да получи възвращаемост от държавата за вложените от него пари, но се надявам," каза той.

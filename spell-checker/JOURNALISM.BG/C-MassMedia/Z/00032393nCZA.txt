Сръбски скейтбордисти намират "свобода" на тротоара 
					17/11/2009
					Карането на скейтборд влече белградската младеж към улиците - по добър начин. 
					От Боряна Милованович за Southeast European Times от Белград -- 17/11/09
 
					 
						
Скейтбордист си поема дъх в белградския скейтпарк. [Никола Барбутов/SETimes]
						В скейтпарка в Белград, който бе открит миналата година, скейтбордистите изпълняват флиптрикове, "разцепване на рейла" и най-великия от всички трикове, "оли", в който спортиста изхвърля скейтборда си във въздуха почти като с магия. 
						 Двама скейтбордисти седнаха да си поприказват със SETimes, докато си почиваха от заниманията, и споделиха любовта си към спорта. 
						"Карам скейтборд вече от четири години. За първи път се срещнах [със скейтбординга] чрез видеоигрите и дълго време исках да започна да се занимавам с него. Цялата работа се проточи малко, защото трябваше да събера пари за скейтборд екип, а той струва малко под средната заплата в Сърбия," каза Миша, на 18 г. 
						Той е един от съучредителите на скейтклуб "Лоджик". 
						"Карането на скейтборд може да изглежда лесно, но всъщност не е. Човек трябва да се откаже от много неща, за да стигне до нивото на нашето каране и да овладее всички трикове. Няма треньори, има само приятели, които могат да ти покажат как се прави," казва Миша. Травмите са често явление. Въпреки молбите на родителите му Миша продължава да кара почти ежедневно - дори и след като многократно къса сухожилие на глезена си. 
						Бранислав, на 16 г., веднъж си счупил ръката, докато опитвал една каскада. 
						"Свобода, творчество... Можеш да караш скейтборд когато искаш и с когото си поискаш. Няма треньор, сякаш въобще не е спорт. Излизаш, прекарваш си добре и ако не ти се кара, просто сядаш с приятелите. Някои дни караш добре, други -- не, така е," каза Бранислав. 
						Броят на скейтбордистите в Белград расте. 
						Макар и в парка да нямаше момичета, които да карат по рампата, няколко насърчаваха момчетата. "Зависи от момичето - на някои им харесва, на други не, това е нормално," каза Бранислав. 
						"Сред скейтбордистите има всякакви хора, но ние всички се познаваме като скейтбордисти и сме членове на един и същи екип. Някои слушат хип-хоп, други слушат пънк или хеви метъл, но това не ни пречи, не се караме за такива неща," добавя той. 
						В парка други ентусиасти на екстремните спортове фучат наоколо с велосипеди и ролери. Независимо на какви колела карат, всички спортисти се събират на едно място. 
						Според Миша и Бранислав спортът държи младите хора настрана от наркотиците и алкохола. Единственото, към което екстремните скейтбордисти и велосипедисти изглежда са пристрастени, е адреналинът. 
						"В нашия квартал има наркомани. Скейтбордингът ми помага да се пазя от този вид компания," каза Миша.

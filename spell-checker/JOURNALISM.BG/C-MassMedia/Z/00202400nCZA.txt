Земеделските производители протестират заради ниските цени на млякото, но дебатът продължава
					01/03/2012
					Млекопроизводителите обещават, че битката още не е завършила.
					От Дражен Ремикович за Southeast European Times от Загреб – 01/03/12
 
					 
						
Хърватски фермери протестират срещу понижаването на цените на млякото. [Ройтерс]
						Хърватските фермери и животновъди прекратиха 15-дневния протест срещу основния млекозавод в страната заради цените на млечните продукти. Спорът привлече вниманието към селскостопанските проблеми на държавата в навечерието на присъединяването й към ЕС догодина. 
						Стотици протестиращи започнаха да се изтеглят от основните пътища в страната в сряда (29 февруари). Въпреки задоволството на правителството, че протестите са приключили, земеделските производители заявиха, че това не слага край на борбата за цената на млякото. 
						„От пътя отиваме направо в офиса, където с нашите адвокати ще подготвим правен документ във връзка със ситуацията. Ще дадем този документ на министъра на земеделието. Това е борбата на обикновените хора и на хърватските селяни срещу големите корпорации – можете да сте сигурни, че ние няма да се откажем“, заяви за SETimes Игор Решетар, председател на Хърватската асоциация на млекопроизводителите (ХАМ). 
						Започналите на 14 февруари протести бяха предизвикани от взетото в края на януари решение на млекопреработвателното дружество „Дукат“ да заплаща по 0,3 евро за килограм мляко на селскостопанските производители, с които има сключени договори – с 0,05 евро по-малко от предишната цена. Протестиращите обвиниха „Дукат“, че прекратява споразумение, което е привело цените на млякото в съответствие със средните нива в ЕС. Хърватия трябва да стане 28-ият член на ЕС през юли. 
						Според хърватското министерство на земеделието сегашната държавна субсидия за литър мляко е 0,12 евро. 
						Фермерите настояват правителството да увеличи предоставяната субсидия с 0,05 евро на литър, тъй като в противен случай според тях повече от 30 % от стопанствата, които произвеждат мляко в Хърватия, ще изчезнат. 
						Решетар посочи, че почти една трета от стопанствата ще бъдат затворени, защото стопаните просто няма да имат пари, за да произвеждат мляко. 
						В разгара на протестите фермерите блокираха с тракторите си някои основни пътища и изляха стотици литри мляко пред основните държавни институции в Загреб. 
						Министерството на земеделието заяви, че исканията на земеделските производители не са оправдани. 
						„Що се отнася до исканията на земеделските стопани за увеличаване на държавните субсидии, те определено няма да бъдат изпълнени“, каза говорителката на министерството Николина Маренич за SETimes. 
						Тя обясни, че субсидията от 0,05 евро за литър мляко миналата година е била предоставена на земеделските производители от бюджета за извънредни ситуации, но тази година министерството не разполага с такива средства. 
						Някои млекопроизводители приеха новите цени и на 23 февруари подписаха договори с „Дукат“ и други млекопреработвателни предприятия, но HSUPM – която представлява повече от 85 % от млекопроизводителите в страната – отказа да направи това. 
						Търговската асоциация „Кроатиястокар“ призова млекопроизводителите да приемат споразумението и да продължат да подобряват ефективността на производството. 
						„Кроатиястокар“, която представлява осем компании за производство на млечни продукти, включително „Мегле“, „Дукат“, „Виндия“, „Ледо“ и „Зденка“, заяви че е против предложенията на ръководството на ХАМ за спиране на доставките на мляко или блокиране на млекозаводи и пътища. 
						Представителите на „Дукат“ отказаха коментар. 
						Горан Знидарич, фермер от Вараждин, каза за SETimes, че е разочарован от отношението към млекопроизводителите. 
						„Орган, който работи срещу селяните в страната, не може да очаква нищо добро. Министерството и правителството изглежда искат да защитят големите корпорации, а не нас, производителите. Те не осъзнават, че вече няма да можем да произвеждаме мляко“, каза Знидарич.

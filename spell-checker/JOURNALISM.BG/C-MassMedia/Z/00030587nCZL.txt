Сърбия отрича арестуваните мъже да са агенти
					14/06/2009
					 
						БЕЛГРАД, Сърбия -- Министърът на вътрешните работи Ивица Дачич отхвърли твърденията, че тримата сърби, арестувани в Косово по-рано тази седмица, са членове на сръбската агенция "Сигурност и разузнаване". "Абсолютно невярно е, че арестуваните са членове на нашите структури за сигурност", заяви той в петък (12 юни). "След 1999 г. Министерството на вътрешните работи няма нито един свой член в Косово". Той заклейми твърденията като "политичеси мотивирана кампания", целяща да увеличи още повече напрежението.
						Също в петък говорителят на сръбската прокуратура за военни престъпления Бруно Векарич заяви, че арестите са опит да се дискредитира продължаващо разследване на търговия с органи по време на войната в Косово. Според съобщения на медиите в Косово тримата задържани са подкупвали косовски сърби да дават фалшиви показания по случая. (Б92, Taнюг, Глас Сърбие - 13/06/09)

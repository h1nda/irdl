Румънци печелят златни медали на Панаира на изобретенията в Женева
					17/05/2010
					Трима румънци се върнаха със златни медали от известния международен панаир на изобретенията.
					От Паул Чокою за Southeast European Times от Букурещ – 17/05/10
 
					 
						
Корнелиу Бирток-Баняса (вляво) е изобретил устройство, което намалява с до 20 % консумацията на гориво от автомобила. [С любезното съгласие на Корнелиу Бирток-Баняса]
						За втора поредна година Румъния се представя отлично на Международния панаир на изобретенията в Женева, като нейни представители спечелиха златни медали в три различни области – автомобили, медицина и бебешко облекло. 
						Панаирът се проведе в края на април в зала „Палекспо” в Женева. Той привлече 780 изобретатели от 45 държави. Румъния представи 1 000 изобретения. 
						Ралука Йоана ван Стаден спечели наградата за най-добра изобретателка със сензор, който открива рак на молекулно ниво. Румънската телевизионната звезда Андреа Марин-Баника получи златен медал за бебешко боди, което може да се удължава, а студентът Корнелиу Бирток-Баняса беше отличен за изобретение, което намалява консумацията на гориво от автомобила. 
						"Моето изобретение се нарича динамично устройство за въздухообмен. Накратко, то подобрява движението на въздуха към въздушните филтри на автомобила, като така води до намаляване на разхода на гориво с до 20 %, особено през топлите месеци на годината", каза за SETimes Бирток-Баняса, който е студент последна година в автомобилния отдел към Техническия факултет в Хунедоара, Централна Румъния. 
						"Създадох първия филтър през 2000 г. за собствения ми автомобил, а след това започнах да ги изпробвам на колите на приятели. През 2008 г. направих динамичното устройство за въздухообмен, което тествах на автомобила на приятелката ми." 
						След като участва в национален панаир на изобретенията, през 2007 г. Бирток-Баняса получава подкрепа за своите изследвания от Техническия факултет и от специализиран институт в Букурещ. 
						"Това беше изобретение, което се роди от нуждата", казва той. "Възнамерявам да започна собствен бизнес и се надявам през втората половина на годината да имам собствена производствена линия. По моя преценка продажната цена ще бъде около 13 евро." 
						Ван Стаден се е върнала неотдавна в Румъния след десет години изследователска работа в чужбина. "Моето изобретение представлява нов тип сензор, който може да се използва за откриване на рак за по-малко от шест минути, направо от кръвна проба", каза тя за общественото радио. 
						"[Изследването може да открие] рак на гърдата, яйчниците, стомашно-чревния тракт и простатата", допълва тя, отбелязвайки, че ранното откриване може да доведе до по-добър изход. Създаденият от нея сензор е изработен от диамантена паста и размерът му е под 1 мм. 
						Марин-Баника привлече интерес със своето бебешко боди, което може да се удължава, наречено на името на дъщеря й „Вайълет”. 
						"Аз съм просто един „случаен изобретател”. Идеята ми е съвсем проста и е много полезна за деца на възраст до 1 г., като беше вдъхновена от потребностите на дъщеря ми, когато тя беше на няколко месеца”, пише Марин-Баника в своя блог. 
						Член на журито бе президентът на „МБ Телеком” Мирча Тудор – носител на голямата награда на Изложението за изобретения в Женева през 2009 г. за устройство, което сканира камиони.

Дипломатически дневник: България и Гърция откриха нов ГКПП
					14/09/2010
					България и Гърция откриха нов ГКПП в Родопите. Още в дипломатическите новини: румънският президент Бъсеску е в Азербайджан; сръбският президент Тадич е в Естония.
					 
						
Българският президент Георги Първанов (вдясно) заяви, че граничният пункт е "символ на европейското качество на българо-гръцките отношения". [Гети Имиджис]
						
						Българският президент Георги Първанов и гръцкият му колега Каролос Папуляс присъстваха на церемония в четвъртък (9 септември) по откриването на нов граничен КПП в Родопите. Пунктът ще свързва Ивайловград, България, с Кипринос в Северна Гърция. 
						*** 
						
						Сръбският министър на външните работи Вук Йеремич трябва да пристигне във вторник (14 септември) в Италия за среща с италианския си колега Франко Фратини. Двамата възнамеряват да обсъдят кандидатурата за интеграция на Сърбия в ЕС, подобряването на двустранното сътрудничество и съдържанието и целите на срещата на върха следващия месец между двете правителства, чийто домакин ще бъде Белград.
						*** 
						
						Румънският президент Траян Бъсеску пристигна в понеделник (13 септември) в Баку на двудневна среща на върха между Азербайджан, Грузия, Унгария и Румъния по т.нар. проект АГРИ. Свързването на енергийните системи на участващите страни, известно със съкращението АГРИ, цели използването на природните ресурсите на Азербайджан и стратегическото географско положение на Румъния, Грузия и Унгария, за да предложи алтернативен маршрут за доставките на газ за европейския енергиен пазар. 
						*** 
						
						Сръбският президент Борис Тадич бе в понеделник (13 септември) и вторник в Естония. По време на посещението си Тадич се срещна с президента Томас Хендрик, премиера Андрус Ансип и председателя на парламента Ене Ергма. 
						*** 
						
						Гръцкият външен министър Димитрис Друцас призова в четвъртък (9 септември) Турция да изтегли войските си от Северен Кипър в знак на добра воля към мирния процес, подкрепян от ООН и насочен към прекратяване на разделението на острова. "Кипърският проблем е свързан с нашествие и окупация. Това не сме забравили," каза Друцас след среща с кипърския президент Деметрис Христофиас в Никозия.
						
						(Различни източници -- 07/09/10-14/09/10)

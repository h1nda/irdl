Косовските авиолинии политат
16/12/2003
На 6 декември първият официален полет на Косовските авиолинии бе по маршрута Прищина-Цюрих.
ОТ Серем Гиерги за Southeastern European Times в Прищина - 16/12/03
 
 
След седем седмици на преговори между правната служба на ЮНМИК и "Косовските авиолинии" първият национален въздушен превозвач на Косово започна дейността си на 6 декември. Официални представители на Хамбург Интърнешънъл и Евро Коха, спечелили съвместно търга за компанията "Косовски авиолинии", заявяват, че върху един самолет вече е било изобразено официалното лого.
Президентът Ибрахим Ругова и премиерът Байрам Реджепи присъстваха на церемонията по откриването. Ругова каза, че това е исторически ден за Косово. " За пръв път в историята на Косово наша авиокомпания полетя. Създаването на компанията бе мечта на всички косовари и днес тази мечта се сбъдна."
"Косовските авиолинии сега полетяха и това е важно за нас," заяви Олаф Щайнхилб, генерален директор на Косовските авиолинии. "В началото ще имаме само един самолет, след това ще наемем още един и ако е необходимо, ще се ориентираме към трети. Засега обаче един е достатъчен."
"Косовските авиолинии" трябва да започнат дейността си през юни, след като Хамбург Интърнешънъл и Евро Коха спечелиха търга. Компаниите обаче посочиха нередности в тръжната процедура, така че тя бе повторена. Двете компании след това подписаха договор с ЮНМИК и официални представители на Косово, като бе определена стартова дата на 16 октомври.
Към средата на януари ще започнат полети до Австрия, а към края на месеца - до Италия. До лятото на 2004 г. ще бъдат открити още дестинации в скандинавските страни и Великобритания. "Косовските авиолинии" са наели Боинг-737, който има 148 места са произведени преди три години.
Един от проблемите, пред които се изправят авиолиниите, е Службата за гражданска авиация в Прищина. Собственикът на "Евро Коха" Ремзи Еюпи заяви, че "Службата по гражданска авиация трябва да промени своите регламенти, тъй като те все още не ни признават като установена авиокомпания. Все още оспорват съществуването ни, макар че ЮНМИК ни даде зелена светлина. "
Министърът на транспорта и далекосъобщенията Зеф Морина очаква добри приходи от новата компания. "Всеки билет, който компанията продаде, ще подкрепи бюджета на Косово." Авиокомпанията се очаква да носи 10 млн. евро годишен доход.
Друг резултат се очаква да бъде създаването на работни места за местни стюарди и пилоти. Екипажът ще се състои от 8-членен кабинен състав и двама пилоти. Според представители на авиокомпанията до средата на 2004 г. броят им ще се удвои.

Черногорският омбудсман каза, че спазването на човешките права през 2006 г. е било незадоволително
					05/06/2007
					 
						ПОДГОРИЦА, Черна гора – В понеделник (4 юни) омбудсманът Шефко Църновършанин представи своя годишен доклад за човешките права, в който се заключава, че данните за миналата година остават незадоволителни. Отчита се, че въпреки напредъка, отбелязан от 2005 г. насам, са регистрирани нарушения на всички нива и в почти всички сфери на обществото. Църновършанин отбеляза продължаващите слабости в работата на държавната администрация през 2006 г., лошото прилагане на нормативната уредба, както и случаи на лошо отношение от страна на държавни служители към граждани. Според доклада през 2006 г. в канцеларията на омбудсмана са подадени 495 жалби.
						Други новини от понеделник – Черногорският Апелативен съд отхвърли оправдателната присъда, издадена от Върховния съд през 2003 г. срещу 15 души, обвинени в трафик на наркотици, проституция и нелегална търговия със злато. Апелативните съдии призоваха за провеждане на нов процес. (Виести - 05/06/07; РТЧГ - 04/06/07)

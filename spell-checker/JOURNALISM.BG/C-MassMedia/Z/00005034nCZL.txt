Следователите на ООН разпитват хърватски свидетели
10/11/2002
 
ЗАГРЕБ, Хърватска -- Следователите от трибунала на ООН за военни престъпления започнаха разпита на свидетели в Хърватска относно военната операция в т. нар. област Медак покет, която е коствала живота на няколко десетки цивилни сърби. Според съобщения в местните медии от събота (9 ноември), разпитаните досега двама души са лейтенант Кресимир Томленович, офицер от разузнаването по време на войната 1991 - 1995 г., и Звонко Блайкович. Международният съд е съобщил миналата седмица, че иска да интервюира и адмирала в оставка Давор Домазет, който е служил като командващ военното разузнаване по време на операцията. Домазет заяви, че ще се съобрази с искането.
В Хага, междувременно, главният прокурор Карла дел Понте изпрати писмо до съда с искане да назначи юридически съветник за Слободан Милошевич. Според нейните аргументи, отказът му да работи с адвокат е довел до изтощаване на здравето му и до забавянето на процеса. (АФП - 09/11/02; АП - 08/10/02)

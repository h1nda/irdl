Натоварена година за хърватските избиратели 
					26/07/2011
					Парламентарни избори, подписване на дългоочаквания договор за присъединяване към ЕС и референдум за присъединяването очакват хърватските избиратели.
					От Наташа Радич за Southeast European Times от Загреб – 26/07/11
 
					 
						
Избори очакват хърватите тази година. [Ройтерс]
						Управляващата коалиция в Хърватия ще проведе парламентарните избори на 4 декември, обяви по-рано този месец премиерът Ядранка Косор след седмици на обществен натиск. 
						Изборите почти съвпадат с формализирането на статута на Хърватия като член на ЕС на 9 декември. Страната ще подпише договора по време на полското ротационно председателство на ЕС. 
						Хърватския президент Иво Йосипович публикува изявление, в което заявява, че "като цяло е съгласен с предложената дата на изборите''. 
						Независимо от изборните резултати, по време на подписването на договора Косор ще предизвика реакции както от опозицията, така и от коалиционните си партньори. 
						''Ако има някого, на когото трябва да благодарим за цялата свършена работа за ЕС, това трябва да е Косор. Редно е тя да подпише договора", каза лидерът на Хърватската селска партия (ХСП) Йосип Фришчич след съвместно заседание на управляващата коалиция. 
						''Дребните интереси се поставят над националните," не е съгласен Радимир Чачич, лидерът на опозиционната Хърватска народна партия (ХНП), член на опозиционната коалиция "Кукурику". 
						Медиите в страната твърдят, че предизборната кампания ще бъде доминирана от две основни теми. Управляващата Хърватска демократическа партия (ХДС) ще се опита да убеди гласоподавателите, че трябва да продължи управлението на страната заради постиженията й в борбата срещу корупцията, зачитането на върховенството на закона и присъединяването към ЕС; но опозицията ще се опита да покаже, че всички подобни усилия са били положени неискрено. 
						"В хода на цялата кампания ще чуваме единствено за неща около ЕС и борбата с корупцията, но има и други проблеми, върху които политиците трябва да се съсредоточат, като безработицата и катастрофалното състояние на икономиката," каза Аня Машич, домакиня от Загреб, за SETimes. 
						Други партии с различни крайни цели на кампанията си също ще се включат в надпреварата. Дясната Хърватска партия за права (ХПП) се надява да има достатъчно време да убеди избирателите да отхвърлят членството в ЕС, според партийният лидер Даниел Сърб. 
						Досега правителството не е публикувало подробности за референдума по присъединяването, който трябва да се проведе в рамките на един месец от подписването на договора. Въпросите около ЕС със сигурност ще преобладават в предстоящата кампания в Хърватия, макар че не всички подкрепят присъединяването. Дори проучванията на нагласите показват почти равно разпределение на нагласите по въпроса. 
						Възниква един чисто практически въпрос за трикратното посещаване на избирателните секции в рамките на няколко дни или седмици. "Не мисля, че на хората наистина ще има хареса да ходят да гласуват толкова много пъти през зимата. Това може да повлияе на резултата," каза Владимир Анич, пенсиониран търговец, за SETimes.

Бизнес: В Атина бе открит втори магазин на ИКЕА
					28/03/2008
					ИКЕА откри нов магазин в гръцката столица. Още новини от седмицата: Турция обяви нов търг за строителството на атомна електроцентрала на Средиземно море; канадска компания ще инвестира в албанско петролно находище. 
					 
						
Шведският мебелен гигант ИКЕА разширява своето присъствие в Гърция. [Гети Имиджис]
						
 Гръцката фирма за търговия на дребно с обзавеждане и спортни стоки “Фурлис” откри в сряда (26 март) в Атина втори магазин на шведския търговски гигант ИКЕА. Новият магазин се намира извън града, близо до международното летище. “Фурлис” има още един магазин на ИКЕА в Кипър. 
						 *** 
						
Турция обяви международен търг за строителството на атомна електроцентрала на средиземноморския бряг, близо до пристанище Мерсин. Министърът на енергетиката и природните ресурси Хилми Гюлер каза в понеделник (24 март), че централата ще покрива най-малко 20 % от нуждите на страната от електроенергия и ще намали зависимостта от природния газ. 
						*** 
						Канадската петролна и газова компания “Банкърс Петролеум Лтд.” обяви във вторник (25 март) плановете си да инвестира през следващите три години 370 млн. долара в петролното находище “Патос-Маринза” в Албания. Фирмата, която е оператор на находището, има за цел до 2010 г. да увеличи дневния добив на петрол на 20 000 барела дневно от сегашните 5 000. 
						 *** 
						“Лукойл България”, собственик на най-голямата българска петролна рафинерия, възнамерява да придобие дял в “Петрол”, най-големият дистрибутор на горива в страната. Сделката трябва да бъде одобрена от регулаторния орган по конкуренцията, тъй като двете дружества държат 40 % от пазара на петрол на дребно. В момента “Петрол” разполага с 443 бензиностанции, от които “Лукойл” планира да придобие около 70. 
						*** 
						
Хърватската строителна компания “Ингра” подписа договор за 10 млн. евро за изглаждането на 7,5 км магистрален път в Македония. Отсечката Куманово–Табановци е част от Коридор № 10, един от най-важните транспортни маршрути в Европа. 
						*** 
						Прогнозира се, че селскостопанското производство на Сърбия ще се увеличи с 10 % тази година, каза в сряда (26 март) министърът на земеделието Слободан Милосавлевич. Той обясни, че прогнозите са направени въз основа на доклади, които показват увеличение в засетите площи за всички селскостопански продукти. 
						*** 
						
Косовското правителство съобщи в неделя (23 март), че е отделило общо 117 млн. евро за Косовска електроенергийна корпорация. Правителството е осигурило 38 млн. евро под формата на субсидия, а останалата част от финансирането ще бъде осигурена като заем за капиталови инвестиции. 
						
(Различни източници – 21/03/08 - 28/03/08)

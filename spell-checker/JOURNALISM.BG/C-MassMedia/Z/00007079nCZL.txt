Според официални представители предотвратяването на престъпността в Албания се нуждае от стимул
27/05/2003
Експерти предупреждават, че Албания може да се изправи пред лавина от престъпления, ако институционалните проблеми не се преодолеят и не се предприемат ефективни мерки.
От Албан Бала за for Southeast European Times в Тирана - 27/05/03
 
 
Бизнесмени от Албания са дълбоко обезпокоени от ниските стандарти на сигурност, пред които са изправени във всекидневната си работа. Полицията все още не е арестувала убиеца на 33-годишния Флоран Вила, най-големият албански вносител на желязо за строителството.
Преди няколко седмици шестима души, включително полицейски служител, бяха задържани във връзка с отвличането на племенник на търговец на цимент, но бизнесмените казват, че това не е достатъчно.
"Броят на молбите за охрана на бизнесмени се е удвоил," казва Бегатор Мане, председател на Частната полицейска асоциация в Тирана и основател на охранителната фирма РОГАТ.
Председателят на албанската търговска камара в Тирана Луан Брегаши счита, че престъпността е нараснала от момента, когато правителството започна акции срещу трафика на хора и срещу мрежите за контрабанда на наркотици. Той освен това посочи високата безработица като друга възможна причина за нарастването.
"Поискахме от правителството не само да идентифицира и накаже извършителите на тези ужасни деяния, но и да нормализира бизнес средата," казва Брегаши, като допълва, че Министерството на обществения ред демонстрира "искрено желание".
Според анализатора Лазер Стани обаче резултатите "остават незадоволителни". Той обвинява политиците като основни виновници за слабото функциониране на институциите.
Независимо от това шефовете на полицията изразяват удовлетворение от високия темп на наказуемост на престъпленията, който се е увеличил до 88% през миналата година. През 2002 година повече от 868 полицаи са били уволнени и съдени за злоупотреби, свързани с правоприлагането.
Албанският премиер Фатос Нано каза по-рано този месец, че съдебната система трябва да засили борбата си срещу корупцията и да подкрепи европейската интеграция на Албания. По време на парламентарен дебат опозиционната Демократическа партия характеризира тревожното равнище на престъпността като " разтърсващо цялото албанско общество".
Бившият генерален директор на полицията генерал Бибил Мема смята, че "продължаващата липса на органи за предотвратяване на престъпността може да увеличи мащабите на присъствието на криминални елементи в обществото."
" До този момент полицията разкрива престъпления само след тяхното извършване. Време е да се създаде Национален съвет за предотвратяване на престъпността, където всяка институция да идентифицира своето място и принос," казва Мема. Ако не се предприемат действия, предупреждава той, "престъпниците, а не правосъдието ще управляват по улиците."
Междувременно парламентът започна дебат по мерки срещу прането на пари. Проектозаконите, които се основават на препоръки на експерти от Европейската комисия, ще дадат на данъчните и митническите власти правомощия да индентифицират и докладват съмнителни дейности и ще забрани откриването на анонимни банкови сметки.

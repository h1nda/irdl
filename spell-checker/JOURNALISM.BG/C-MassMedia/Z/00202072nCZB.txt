Гръцкият футбол се превръща в мръсна игра
					21/11/2011
					Футболът в Гърция бързо губи феновете си заради скандали и насилие на стадионите.
					От Анди Дабилис за Southeast European Times в Атина - 21/11/11
 
					 
						
Хърватските фенове бягат от пожар, предизвикан от запалително устройство, хвърлено по тях по време на квалификационния мач за Евро 2012 срещу Гърция на стадион "Карайскаки" в Пирея на 7 октомври. [Ройтерс]
						Футболните скандали в Европа, изглежда, се случват често като головете. Арестът обаче на 83 души, свързан със Суперлигата на Гърция по обвинения за уреждане на мачове и пране на пари и с нарастващото насилие по време на мачовете, доведе до спад в посещаемостта на мачовете и на абонаментите за платените телевизонни програми. Към това може да се прибави и смущаващия факт, че един собственик на футболен клуб два пъти бяга от властите. 
						"Мнозинството фенове искат да гледат чист футбол. Изглежда, че е по-евтино да се купи мач, отколкото да се създаде по-добър отбор и това прогони хората от футболните стадиони. Те не ходят на мачове и не гледат футбол", каза за SETimes говорителят на Министерството на културата и спорта Георгиос Бикос. 
						Това положение е резултат от серия обвинения срещу агенти, бизнесмени, собственици на клубове, бивши съдии, един играч, букмейкъри и най-високите ешалони на Суперлигата, чийто президент Вангелис Маринакис бе обвинен от прокурорите в подстрекаване към насилие по време на мачове. 
						Тогава премиерът Георгиос Папандреу поиска през юли съвет от президента на УЕФА Мишел Платини, тъй като и министърът на културата Павлос Геруланос нарече футбола "корумпиран". 
						Договорено бе УЕФА да работи заедно с футболната федерация на Гърция (ЕПО) за намиране на решение на четири ключови проблема - насилие, корупция и уреждане на мачове, допинг и съдийство. 
						Правителството междувременно планира да се съобрази с ЕПО, преди да подготви закони за регулиране на мачовете, макар че един официален представител на ЕПО бе обвинен във връзка със скандала. 
						През юни заместник-министърът за защита на гражданите Манолис Отонас свърза разследването с факта, че Гърция губи битката срещу корупцията, както и с дълговата криза на страната. 
						"Този проблем е от първостепенно значение", каза Отонас. "Няма да има никаква толерантност, никакви изключения и никакви компромиси. Именно това иска цялото гръцко общество, а не само хората, свързани с футбола," каза той. 
						
Цивилни полицаи ескортират двама души, арестувани във връзка с разследването на уредени мачове в гръцкия футбол в съд в Атина на 23 юни. [Ройтерс]
						Съдебните документи показват многобройни записи на телефонни разговори - повечето изобилстващи с нецензурни думи и заплахи с физическо насилие - за които се предполага, че са проведени между корумпирани представители на отбори, докато уреждат резултати от мачовете, като използват играчи и съдии. 
						Според документите залагания за уредени мачове са се извършвали онлайн или със съответните агенции в Гърция, в други части на Европа и в азиатски страни. 
						Повече от 800 заподозрени бяха първоначално обвинени с контакти в седем страни, което разтърси гръцкия футбол. Печалбите от залаганията за мачовете се оценяват на милиони евро, като 13 милиона са били заложени само за един мач, съобщи "Катимерини. 
						След като нищо не бе решено, поредният сезон започна в хаос, след като отборът "Астерас Триполис" бе изхвърлен от лигата с обвинения за даване на подкупи заедно с "Олимпиакос Волу", чийто тогавашен президент Ахилеас Беос бе осъден за закононарушения и хвърлен в затвора. 
						ЕПО обаче отхвърли решението за "Астерас Триполис", тъй като записаните разговори за уреждане на подкупи не са достатъчно доказателство. 
						
Собственикът на "Кавала" Макис Псомиадис бе арестуван този месец в Македония. [Фейсбук]
						Един от гласовете бе на позната фигура в гръцкия футбол: Макис Псомиадис, собственик на отбор "Кавала" от втора дивизия. Псомиадис е известен с големите си мустаци, пури и дълга история на проблеми както с Лигата, така и със закона. Те включват обвинения в контрабанда на злато, злоупотреби, изнудване, укриване на данъци и дори участие в отрядите за изтезания по време на прословутата дясна хунта в Гърция през 1970-те години. 
						Той се скри от правосъдието на 26 юни, след като бе обвинен в уреждане на мачове. След като бе заловен два месеца и половина по-късно, той веднага бе освободен от един съдия, макар че бе обвинен също и за неплатени данъци на стойност 300 000 евро. 
						Това става по време, когато гърците са облагани с максимално високи данъци и понасят намаляване на заплатите, което налага строгите икономически мерки, целящи да спасят страната от банкрут и да бъде осигурен транша от 113 милиарда евро от спасителния заем от тройката ЕС-МВФ-ЕЦБ. 
						Когато общественият гняв принуди съдилищата отново да призоват Псомиадис, той отново изчезна, като преди това съобщи, че е "политически затворник". Преди да разпита Псомиадис, съдията прочете изявление, което обвиняемият му бе дал и в което той отхвърля обвиненията. В крайна сметка той не успя да се укрие от правосъдието. 
						 На 9 ноември Псомиадис бе арестуван в кафене в Македония близо до гръцкото консулство. Властите съобщиха, че той е бил отседнал там при бивш играч. 
						 "Катимерини" отбеляза, че "За гърците, заплашвани в продължение на 18 месеца от намаляване на заплатите, увеличаване на данъците и намаляване на пенсиите, и в очакване на още по-лоши перспективи, случаят бе символ за удобните взаимоотношения между привилегированите и съдилищата, които проявяват снизхождение към богатите и към хората със силни връзки." 
						
Фенове в сблъсъци с полицията след края на футболния мач за купата на Гърция между АЕК и "Атромитос" на олимпийския стадион в Атина на 30 април. [Ройтерс]
						Случаят "Псомиадис" бе показателен за това колко ниско е паднал гръцкият футбол, макар че Бикос настоява, че неговото министерство се е опитало да вземе мерки. 
						"Проблемът с уредените мачове не е само гръцки проблем. Това става в цяла Европа", каза той за SETimes. 
						Той също каза, че още двама, включително президентът на друг клуб от втора дивизия, "Илиупули", са били хвърлени в затвора. Бикос добави: "На хората не им харесва това, което става". Той каза, че има спад в залаганията за мачове чрез лотариите в страната, защото "хората чувстват, че те [мачовете] са уредени". Официални представители на Суперлигата не бяха открити за коментар. 
						Василис Вазиуракис, 34-годишен, който е фен на "Панитинайкос", многогодишен шампион на лигата заедно със своя съперник "Олимпиакос", казва, че вече не гледа мачове. 
						"Бях луд по футбола, но ме отвращава всичко това и вече не ме интересува дори моя отбор", казва той за SETimes и добави, че играчите се интересуват само от заплатите си. "Не ги интересува историята на клубовете им." 
						Дори шампионата на лигата тази година бе помрачен, когато фенове на АЕК нападнаха феновете и семействата на противниковия отбор "Атромитос". Въпреки това бе отсъдена победа за АЕК. Според Бикос това често се случва. 
						"Повечето отбори си имат частни армии от фенове и имаме големи изблици на насилие." 
						Правителството обеща да предприеме строги мерки, без да е спазило предишните обещания и Геруланос призна, че прочистването на онова, което се превърна в грозна футболна игра в Гърция, ще отнеме много време.

САЩ отрекоха възможна инициатива на Райс по спора за името на Македония
					28/08/2008
					 
						СКОПИЕ, Македония – Посолството на САЩ в Скопие отрече в сряда (27 август) съобщенията в медиите за възможна инициатива на държавния секретар на САЩ Кондолиза Райс по спора за името между Македония и Гърция. “Правителството на САЩ продължава да подкрепя подпомагания от ООН процес на преговори и желае въпросът да бъде решен колкото може по-скоро. Всички обвинения, че Съединените щати следват различна от тази политика, са безпочвени”, се казва в изявление на посолството. Във вторник македонските медии съобщиха, че Райс ще представи план за решаване на спора за името на 23 септември в Ню Йорк. (АНА-МПА, In.news, Та Неа, Катимерини, Дневник - 27/08/08; Макфакс, A1, BalkanInsight - 26/08/08)
						Други новини от сряда – Македонският парламент единодушно прие резолюция в подкрепа на бежанците, избягали от гръцката част на Македония по време на Втората световна война и последвалата гражданска война в Гърция. (Дневник - 28/08/08; Макфакс, A1, Танюг, Б92 - 27/08/08)

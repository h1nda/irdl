Социалдемократите в Република Сръбска се радват на нарастваща подкрепа
					24/11/2005
					С отлива на подкрепа от страна на избирателите за управляващата СДП социалдемократите на Милорад Додик се очертаха като най-популярната партия в Република Сръбска. Те се класираха високо и в социологическите проучвания, проведени в цяла Босна и Херцеговина.
					От Влатко Вукотич за Southeast European Times от Баня Лука – 24/11/05
 
					 
						
Партията на бившия премиер на Република Сръбска Милорад Додик СНСД набира подкрепа [AФП]
						Съюзът на независимите социалдемократи (СНСД), водещата опозиционна партия в Република Сръбска (РС), има по-широка подкрепа от която и да е друга политическа партия в РС, според проучване на американския Международен републикански институт (МРИ). Изследването установи, че СНСД има 28 % покрепа, спрямо 10 % за управляващата Сръбска демократическа партия (СДП). 
						Политическите анализатори в Баня Лука твърдят, че тези резултати са показател за ширещото се недоволство от СДП. От друга страна, мнозина в РС винят партията, че се е подписала под реформи, които отслабват властта на автономната област и засилват централните институции в БиХ. Същевременно настоящото правителство не е постигнало особен успех в решаването на социалните и икономически проблеми в РС. 
						Резултатите от проучването, включително на частта от тях, публикувана в четвъртък (24 ноември) от ежедневника Независне новине, показват още, че СНСД се радва на най-голяма подкрепа в сравнение с всяка друга политическа партия в БиХ. Ако сега бъдат проведени общи избори, се казва във вестника, СНСД би спечелил 13,3 % от гласовете на национално ниво, като основната босненска партия - Партията за демократично действие - ще бъде втора с 9,3 %. СДП би събрала едва 4,4 % от гласовете, а Хърватският демократичен съюз - само 3,5 %. 
						С нарастването на популярността на СНСД лидерът на партията Милорад Додик се освободи и от бремето на сериозен проблем със закона. Съд в Баня Лука в крайна сметка оттегли обвиненията в злоупотреба със служебно положение, свързани с мандата на Додик като премиер на РС между 1998 и 2000 г. Той бе обвинен в източване на най-малко 3 млн. евро от бюджета на областта. Заради обвиненията представителите на международната общност му наложиха забрана да се кандидатира за премиер в началото на тази година.
						След това президентът на РС Драган Чавич предложи на Додик длъжността на главен преговарящ на БиХ с ЕС, но Додик отказа. Социологически проучвания сочат, че основната политическа битка на предстоящите избори в РС ще бъде между Додик и Чавич, двамата най-популярни политици в областта. СДП на Чавич - партията, основана от бившия президент на РС и настоящ обвиняем, издирван от Хагския трибунал, Радован Караджич, се опитва да се отърси от своя ултранационалистически имидж и да се обособи като партия, подкрепяща интеграцията на БиХ в ЕС и НАТО. 
						Признавайки тези усилия, върховният представител Пади Ашдаун вдигна забраната за политическа дейност на 23-ма души, много от които близки съратници на Чавич. Той също така деблокира частично банковите сметки на СДП, давайки възможност на партията да възстанови нормалното си финансиране. 
						Докато в РС тече подготовката на есенната изборна кампания, повод за притеснение е спадащата избирателна активност. Преди три години едва около 50 % от имащите право да гласуват се явиха пред урните. Анализаторите твърдят, че броят им най-вероятно ще спадне още повече на следващите избори поради загубеното доверие в политическите партии.

Хагският трибунал смени съдиите в процеса срещу Караджич
					22/08/2008
					 
						ХАГА, Холандия – Съдия Патрик Робинсън от Ямайка и неговият съдебен състав сега ще ръководят подготвителната фаза на процеса срещу бившия босненски сръбски лидер Радован Караджич, обяви в четвъртък (21 август) Хагският трибунал за военни престъпления. Председателят на Трибунала Фаусто Покар заяви в писмено изявление, че първоначално съдия Алфонс Ори е трябвало да бъде председател, но той е направил промяната поради евентуална връзка между процеса срещу Караджич и този срещу Момчило Краишник, за който също е бил назначен съдебният състав на Ори. Във вторник Караджич поиска Трибуналът да назначи нов съдия с аргумента, че Ори би бил пристрастен, тъй като е осъдил Краишник, един от най-близките съратници на Караджич в миналото. Следващото явяване на Караджич в съда е запланувано за след седмица. Полицията го арестува миналия месец. (ДПА, Ройтерс - 21/08/08)

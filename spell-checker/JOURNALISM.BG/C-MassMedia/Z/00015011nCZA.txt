В Турция ще бъде залят древен град с термални извори
					23/06/2005
					Археолози, еколози и международни неправителствени организации обединиха усилията си в опит да намерят начин да спасят 1,800-годишен археологически обект, който през ноември ще бъде залят от водите на нов язовир.
					От Алан Коув за Southeast European Times – 23/06/05
 
					 
						
1,800-годишният град Алияной ще бъде залят през ноември от язовира "Йортанлъ". [Архив]
						Най-древният известен термален курорт в света, Алияной, трябва да бъде залят от водата, когато през ноември бъде пуснат в експлоатация язовирът "Йортанлъ". Намиращ се в самия център на планирания водоем на язовира, той ще бъде потопен под около 17 метра вода. Ако не бъде намерено решение на въпроса, Турция може да изгуби важна историческа забележителност. 
						За да помогнат да се спаси 1,800-годишния град, еколози и други доброволци сформираха "Инициативна група за Алияной", чийто лозунг е: "Не позволявайте да бъде залят Алияной". 
						"Жертва се 2,000-годишна история заради един 50 до 60-годишен проект. Не казваме, че язовирът не трябва да се строи, но проектът трябва да се измени така, че да не бъде разрушен Алияной," казва говорителят на групата, Ариф Али Джангъ. 
						Тя получи подкрепата на ЕС, който неотдавна реши да подпомогне финансово мерките за запазване на Алияной в рамките на програмата си "Култура 2000". Общоевропейската федерация за културното наследство -- организация с идеална цел, която включва повече от 200 неправителствени организации -- заедно с Европейския съвет и ЮНЕСКО написа писмо до външния министър на Турция, Абдула Гюл, в търсене на помощ за спасяването на Алияной и римските му терми. 
						След като обаче турското правителство изрази твърдото си намерение да открие язовира по график, археолозите предприеха масова акция за спасяване на културните паметници, открити на обекта, преди той да бъде залят от язовира. От 1994 г. досега са намерени множество части от скулптури, парчета от керамични съдове, метални находки и произведения от стъкло, които датират от римския до византиийския период. Държавната агенция по водите (ДАВ) е предложила план за обекта, според който се предлага древните сгради да бъдат облицовани с глина, за да не бъдат повредени под водата. Според археолозите обаче това просто ще причини допълнителни щети. Друг подход, който се разглежда, е да се преместят сградите на термите на друго място. 
						Селяните в района, много от които си изкарват прехраната със земеделие, са със смесени чувства. Язовирът ще осигури вода, която е нужна за напояване. Но наводняването на Алияной ще унищожи част от културното наследство на Турция, а с това и възможността за привличане на туристи. 
						В историята Алияной е известен като "родно място на бога на здравето Асклепий". Създаден през елинистичната епоха, той постига разцвет през 2-и век при управлението на римския император Адриан. В продължение на повече от 15 века градът се радва на репутацията на отличен оздравителен център с минерални извори с лечебна температура на водата от 45 до 55 градуса. 
						Скорошни разкопки разкриха две украсени порти, улици с удивително чисти мраморни камъни, магазини, къщи със съвършено запазени мозайки, големи площади, обществени фонтани и инсули -- места за почивка след баня. Последните находки са сред най-добре запазените, открити до днес на археологически обект, тъй като са били покрити с алувиални почви.

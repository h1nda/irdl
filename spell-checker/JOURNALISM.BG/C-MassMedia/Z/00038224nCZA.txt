Най-висшият пост в ОССЕ е следващата цел на Турция 
					19/04/2011
					Турция смята да добави ОССЕ в списъка на международните организации, които е оглавявала през последните години.
					От Алакбар Рауфоглу за Southeast European Times -- 19/0411
 
					 
						
Турският външен министър Ахмет Давутоглу даде начален тласък на една по-активна международна и регионална дипломация. [Ройтерс]
						Педесет и шестчленната Организация за сигурност и сътрудничество в Европа (ОССЕ) по традиция избира генералния си секретар от страните, членки на ЕС, но сега се стреми да се разшири на изток с кандидат от Турция. 
						Кандидатът на Анкара е Ерсин Ерчин, специален пратеник на президента Абдула Гюл за европейската сигурност и настоящ посланик в Бразилия. 
						Той ще се съревновава със силни съперници: бившия австрийски външен министър Урсула Пласник, бившия ръководител на Парламентарната асамблея на ОССЕ Жоао Соареш и шефът на ЮНМИК Ламберто Заниер. 
						"Обещавам активна и експанзивна роля за ОССЕ," писа Ерчин в представянето си в "Туитър" миналия месец, обещавайки да бъде "уверен, идеен, динамичен и енергичен" генерален секретар. "ОССЕ трябва да излезе от една фаза в своята история, белязана от конфронтация и разделение, и да навлезе в нова ера на доверие, надежда, компромис и единство." 
						Говорителят на турската парламентарна комисия по външни отношения и депутат от ПСР Метин Йълмаз казва, че Анкара се нуждае от висш пост в ОССЕ. 
						"Сигурността на Източна Европа е много важна за нас," каза той за SETimes, добавяйки, че Анкара има исторически връзки и влияние в региона, които биха засилили ефективността на ОССЕ. 
						"Очевидно е, че Турция е жизнено важна за запазване на сигурността и демокрацията в региона," добави той. 
						Джулиет Толей, анализатор по въпросите на европейската сигурност в Университета в Делауер, смята, че би било освежаващо за ОССЕ да има генерален секретар от страна, която не е в ЕС или Западна Европа. 
						"Това би затвърдило автономията на ОССЕ от останалите европейски организации и би напомнило за по-широкия фокус на организацията," каза тя за SETimes. 
						Анализаторът от Центъра за европейска политика Аманда Пол е съгласна, че постът би подхождал на Анкара, и изтъква аргумента, че Турция поддържа активни връзки с много ключови партньори в ОССЕ, включително с Русия. 
						"Турция се опитва да увеличи влиянието си в ОССЕ, както и в други международни организации, тъй като това представлява естествено продължение на новите динамични усилия във външната политика" на външния министър Ахмет Давутоглу, каза тя за SETimes. 
						Трансатлантическият член на американския Фонд "Маршал", Емилиано Алесандри, обаче не е оптимист относно шансовете на Анкара. 
						"Турското ръководство на организацията може да бъде видяно като проблем от страните, които имат или са имали двустранни спорове или съперничество с Анкара," каза той за SETimes. "Въпреки усилията напоследък за следване на политика на нулеви проблеми със съседите, не всички турски съседки са решили всичките си проблеми с Турция." 
						ОССЕ е също така организация с фокус върху демокрацията и човешките права, а критиката на човешките права и силно поляризираните дебати относно демократизацията в Турция може да дадат отрицателно отражение върху кандидатурата на Турция, добавя той. 
						"Дори Турция да успее да оглави най-висшия пост в ОССЕ," каза Алесандри, "това няма да промени логиката на отношенията между Турция и ЕС, нито ще има какъвто и да било пряк ефект върху замрелия процес на присъединяване." 
						Новият генерален секретар ще смени на поста французина Марк Перен дьо Бришамбо, който заема поста от 2005 г. Новият генерален секретар ще започне работа през юли.

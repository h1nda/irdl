Македония се бори срещу разпространението на леки оръжия
					29/07/2005
					Броят на незаконните леки оръжия в Македония се оценява на 80000 до 170000 единици. Правителството предприе серия от инициативи за борба с разпространението на такива оръжия.
					От Зоран Николовски за Southeast European Times от Скопие – 29/07/05
 
					 
						
Миналата година в Македония бяха конфискувани 1314 леки оръжия. Според вътрешното министерство смъртните случаи, причинени от тези видове оръжия, са намалели с 25 %. [AФП]
						По-рано този месец Македония отбеляза Международния ден за унищожаване на оръжия със специално събитие, организирано от вътрешното министерство и ПРООН. Общо 3100 броя леки оръжия -- пушки, пистолети, минохвъргачки и дори установки за изстрелване на ракети -- бяха унищожени в пещите на стоманолярния завод "Макстил" в Скопие.
						Оръжията бяха сред задържаните при различни акции на вътрешното министерство.
						"Стрелковото и лекото оръжие дестабилизира райони, насърчава конфликти и подкопава мирните инициативи," каза по време на събитието на 9 юли изпълняващият длъжността постоянен представител на ПРООН в Македония Консуело Видал.
						"Незаконните оръжия са заплаха за мира и сигурността," каза Чане Чапраговски, директор на обществената безопасност в Македония, отговарящ за унищожаването на оръжията. "Днес ние унищожихме 3100 единици оръжие, което никога повече няма да бъде използвано и няма да навреди на никого." 
						След междуетническия конфликт от 2001 г. вътрешното министерство започна поредица от действия, имащи за цел спиране на разпространението на незконно оръжие. Акция за разоръжаване бе проведена през 2003 г. По същото време бяха изменени закони, а наказанията станаха по-строги. По закон всеки заловен с незаконно оръжие може да бъде осъден на лишаване от свобода за период от една до десет години.
						Миналата година в Македония бяха конфискувани 1314 такива оръжия. Според вътрешното министерство броят на смъртните случаи, причинени от леки оръжия, оттогава е спаднал с 25 %. 
						По време на семинар на ПРООН миналата година мениджърът на проекта "Програма за контрол над леките оръжия" Алън Лейпън заяви, че в Македония има между 110000 и 170000 единици незаконно оръжие. Македонските експерти обаче дадоха по-нисък брой -- около 80000 единици. Разпространението на подобни оръжия до голяма степен се дължи на конфликтите, които последваха разпадането на бивша Югославия.
						Според ООН в света има около 639 млн. единици леко оръжие и един на всеки десет души притежава повече от едно такова оръжие. Леките оръжия убиват около 500000 души годишно или един човек умира в света всяка минута. Близо 300000 от тези смъртни случаи се дължат на въоръжени конфликти, а други 200000 са резултат от криминални убийства или самоубийства.

Делото за корупция срещу бившият румънски премиер Нъстасе отправя послание към политиците
					03/02/2012
					С настъпването на година на избори съдебното решение, осъдило бившия премиер Адриан Нъстасе на две години затвор, ще окаже въздействие върху местните политици, казват анализатори.
					От Паул Чокою за Southeast European Times от Букурещ -- 03/02/12
 
					 
						
Бившият румънски премиер Адриан Нъстасе бе осъден на две години затвор за незаконно набиране на средства по време на своята предизборна кампания през 2004 г. [Виктор Барбу/SETimes]
						Двегодишната присъда затвор, която бившият румънски премиер Адриан Нъстасе получи тази седмица по обвинение в корупция, отправя ясно послание, че никой не е над закона, казват анализатори. 
						Нъстасе, който оглавяваше социалдемократическото правителство от 2000 до 2004 г., бе осъден в понеделник (30 януари) за незаконно набиране на средства по време на президентската си кампания през 2004 г. Преди три години срещу него бе повдигнато обвинение в използване на влиянието си като председател на Социалдемократическата партия (СДП) за получаване на различни стоки, финансиране и други незаконни придобивки. Той има право да обжалва присъдата. 
						"Това е първият случай с [длъжностно лице на високо равнище] в посткомунистическа Румъния. Нъстасе е първият бивш премиер, който е осъден на затвор," каза за SETimes дългогодишният политически анализатор от "Евениментул Зилеи" Мирча Мариан, добавяйки, че присъдата отстранява Нъстасе като сериозен претендент вътре в СДП. 
						Присъдата може също да се разглежда и в актуалния контекст на усилията на Румъния за присъединяване към Шенген, които са възпрепятствани от съпротивата на Холандия, позоваваща се на недостатъчно усилия в борбата с корупцията. 
						"Присъдата трябва да подобри имиджа на страната в чужбина по отношение на нейната борба срещу корупцията и излиза точно преди междинния доклад на Европейската комисия [за съдебната система на страната] през февруари," каза Мариан. 
						Юлия Енаке, ръководител на отдела за външна политика в "Медиафакс", е съгласна с това. 
						"Поне на теория тази присъда може да се тълкува като жест, който да спечели добрата воля на Холандия, ако се замислим за причините, които тя посочи, когато се противопостави на присъединяването на Румъния към зоната без вътрешни граници," каза тя за SETimes. 
						"Сега е трудно да се каже дали холандците ще омекнат, но присъдата срещу Нъстасе може да се използва от други държави, които подкрепят присъединяването ни към Шенгенската зона, като аргумент за притискане на Холандия," добави тя. 
						Експертът по правосъдие в Румънското академично общество Лаура Стефан обаче каза за SETimes, че не вярва присъдата да има влияние върху ЕС, но че ще отправи послание към местните политици. 
						"Това трябва да бъде сигнал за тревога за всички политически партии, тъй като 2012-а е изборна година, и особено за тези в управляващата коалиция," каза тя. 
						Кристиан Чуперка, редактор по въпросите на правосъдието във вестник "Румъния Либера", е съгласен, че макар и да изпраща сигнали в чужбина, присъдата ще има най-силен ефект у дома. 
						"Тя може да послужи като сигнал, че големите риби най-после получават наказание в Румъния, че съдебната система си върши работата. Но се страхувам, че Холандия [използва] правосъдието само като предлог и че нейната съпротива се корени другаде," каза той за SETimes. 
						"Присъдата очевидно засяга политическата кариера на Нъстасе защото, дори в крайна сметка да не влезе в затвора..., ще му бъде наложена забрана да заема обществени длъжности или дори да ръководи политическа партия," каза Чуперка. 
						На улицата обаче не всички са такива оптимисти. 
						"Защо им отне три години да стигнат до присъда, която дори не е окончателна?", пита жителят на Букурещ Мариус Пинтя. 
						"Не мисля, че Нъстасе ще влезе в затвора. Тъй наречените големи риби ги хващат в Румъния, но накрая те се изплъзват от мрежата," каза той за SETimes.

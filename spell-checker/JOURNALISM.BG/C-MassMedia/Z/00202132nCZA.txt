Сърбия очаква обсъждането на кандидатурата си за членство в ЕС
					08/12/2011
					Политиците казват, че страната отговаря на условията да получи кандидат-членски статут, но много сърби се тревожат от поставянето на нови условия.
					От Биляна Пекушич за Southeast European Times от Белград -- 08/12/11 
 
					 
						
Сърбия очаква в петък (9 декември) решение за кандидатурата си за членство в ЕС. [Ройтерс]
						Сръбската общественост очаква трескаво в петък (9 декември) срещата на държавните и правителствените лидери на страните от ЕС, които ще решат дали на Сърбия да бъде предложен статут на страна, кандидатка за членство в ЕС. 
						На заседанието на Съвета на министрите на ЕС в понеделник в Брюксел министрите не се произнесоха относно кандидатурата на Сърбия, като оставиха решението си за петък. 
						Министрите стигнаха до заключение, че Сърбия е постигнала значителен напредък в изпълнението на политическите и икономическите критерии, както и напредък в диалога с Косово. С арестуването на укриващите се военнопрестъпници Ратко Младич и Горан Хаджич Сърбия също така е завършила сътрудничеството си с Трибунала в Хага. Министрите освен това отчетоха неотдавнашната положителна препоръка на ЕК да бъде даден на Сърбия кандидат-членски статут. 
						В отговор на резултата от това заседание президентът Борис Тадич заяви, че още много може да се направи, и информира медиите, че представители на ЕС, предимно от Германия, са отправили към него много сигнали и съобщения, но не уточни тяхното съдържание. 
						Относно проблема със сръбските барикади в Северно Косово Тадич повтори нуждата да се спре продължаващото насилие и да се изгради политика на мир. 
						"Знаем [как] войната на Балканите дойде неочаквано, за една нощ, и сме изцяло отговорни да предотвратим повторната и поява в бъдеще", заяви той. 
						Заместник министър-председателят Божидар Джелич заяви, че въпреки добрите намерения, няма място за голям оптимизъм в петък. 
						"Сърбия заслужава кандидат-членски статут, но има индикации, че ще ни бъдат поставени условия, неналагани досега на нито една друга държава и за които не сме готови", заяви Джелич за SETimes. 
						Националистическите десни опозиционни партии, които са против приемането на Сърбия в ЕС и нормализирането на отношенията с Косово, заявиха, че с поставянето на условия за членството на Сърбия Брюксел финализира независимостта на Косово. 
						"Сърбия може да се развива сама, без ЕС, и проблемът с Косово трябва да бъде ограничен до компетенциите на Съвета за сигурност на ООН и да се оставят бъдещите поколения да го решават", заяви бившият министър-председател и лидер на Демократическата партия на Сърбия (ДПС) Воислав Кощуница. 
						"Правителството лъже собствения си народ с тази безсмислена кандидатура, от която нямаме ползи, докато игнорира най-важния национален интерес - сръбските Косово и Метохия", заяви за SETimes друг опозиционен лидер, заместник-председателят на Сръбската радикална партия Драган Тодорович. 
						Очакванията на гражданите относно решението на лидерите на ЕС са различни. 
						"С цялото си сърце искам Сърбия да получи кандидат-членски статут, защото това би означавало Сърбия да стане част от един развит, демократичен и солидарен по дух Европейски съюз, най-модерното общество в наши дни", каза за SETimes студентката по архитектура Марияна Андрич. 
						Много от по-възрастните хора в Белград споделят мнението й и казват, че кандидат-членският статут ще сложи край на несигурността, в която иначе Сърбия би изпаднала през следващите години. 
						"Имам три внучета и когато пораснат, искам да учат само от историята за проблема между Сърбия и Косово, да живеят в безопасност както връстниците им в Европа, без страх от конфликт и война", каза за SETimes пенсионираният учител Гордан Джурджевич. 
						Много хора обаче смятат, че ЕС се опитва да изнудва Сърбия от десет години и политическите искания ще продължат дори и след потенциалното придобиване на кандидат-членски статут. 
						"Ако се изпълнят всички [условия] спрямо Косово, веднага ще дойде редът на Войводина и Санджак и ако някак си влезем в ЕС, само Белград и заобикалящите го области ще останат в Сърбия", каза търговецът от Белград Велимир Раданович за SETimes. 
						Въпреки несигурността анализаторите подчертават, че е много важно предложението на Австрия за "условна кандидатура" да не е сред заключенията на Съвета на министрите на ЕС от 5 декември. 
						"Съветът даде положителен сигнал на Сърбия, че членството е възможно в зависимост от постигнатото на 9 декември в преговорите с Прищина, а освен това каква ситуация ще създаде Белград в Северно Косово", заяви за SETimes професорът по политология в Белградския университет Предраг Симич. 
						Докладчикът за Сърбия в Европейския парламент Йелко Кацин каза за SETimes, че би било по-добре Белград да беше предприел действия по-рано, вместо да чака до последния момент. "[Така или иначе] бяха създадени условия, които на 9 декември да променят мнението на държавите, които смятат, че Сърбия не заслужава кандидат-членски статут."

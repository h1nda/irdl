Играчите на регионалния петролен пазар чукат на вратата на Сърбия
		31/10/2005
		В продължение на десет години, играчите на регионалния петролен пазар държат под око печелившата сръбска петролна компания (НИС), която на времето издигна на власт режима на бившия югославски президент и настоящ затворник в Хага Слободан Милошевич. Приватизацията на НИС е тема на разгорещени спорове в Сърбия, като мнозина настояват, че огромното предприятие може да се продаде на много по-висока цена, ако преди това се модернизира, докато други са против продажбата изобщо. Правителството обаче няма друг избор, освен да продължи с процеса на приватизация - или да се откаже от опростяването на 579 милиона евро от дълга й към Парижкия клуб на страните-кредиторки.
		От Георги Митев-Шантек за Southeast European Times в Белград – 31/10/05
 
		 
			
Бурна реакция от страна на обществото предизвиква продажбата на сръбската петролнан компания НИС, създадена в средата на 1991 г. чрез принудителното сливане на десет отделни държавни компании в сектора на нефто и газопреработвателната индустрия в Сърбия. [Архив]
			Дойде време държавната сръбска петролна компания (НИС) да си намери нов, частен собственик. Кандидати са австрийската ОMВ, унгарската МОЛ, гръцката Хеленик Петролеум и най-вече руският гигант Лукойл, докато сръбската общественост предпочита Шел или Бритиш Петролеум. Въпросът кой ще купи последната затворена петролна компания в Европа ще остане без отговор до началото на следващата година. По това време приватизационният метод ще бъде предложен от приватизационен консултант, който ще бъде избран на търг, който в момента тече. 
			НИС се състои от десет клона, които покриват всичко - от проучването за нефт и газ, до рафинирането и разпределението в 500 газови станции. Компанията има собствени източници в Сърбия и концесии в Ангола. В нея работят повече от 17 000 работници. От 2004 г. насам, бизнес активите й възлизат на около 2,2 милиарда евро, като 30 милиона евро са от реализирани печалби. Тази цифра представлява едва една трета от това, което компанията би могла да постигне, ако правителството не се бе намесвало на пазара и не бе понижавало цената на продукцията й. 
			Петролният гигант, разбира се, представлява важна приватизационна сделка за сръбското правителство, което се намира под натиска на МВФ да го предложи за продажба. Правителството е изправено пред избора или да намери купувач за двете рафинерии, или да се откаже от опрощаването на дълга от 579 милиона евро от Парижкия клуб на страните-кредиторки. 
			Бурна реакция на обществото е свързана с продажбата на компанията, създадена в средата на 1991 г. чрез принудителното сливане и национализация на десетте отделни държавани компании, които функционираха преди в сектора на производство на нефт и газ. Почти десет години, НИС бе най-големият финансов поддръжник на режима на Слободан Милошевич - една истинска печатница на пари. Дори днес, една пета от държавния бюджет се осигурява от тази компания. 
			
Смята се, че руският гигант Лукойл ще купи НИС. [АФП]
			В Сърбия няма внос на газ. Според правителствено решение от 2001 г. може да се използва само бензин, рафиниран в Сърбия, и то на цена, определена от правителството. Напоследък, тези условия бяха леко облекчени, но само за безоловния бензин и евродизелови продукти, които остарелите рафинерии на Сърбия не могат да произвеждат в достатъчни количества. 
			Ако бяха модернизирани рафинериите в Панчево и Нови Сад, които в момента произвеждат годишно 6,5 милиона тона, те биха могли да задоволяват потребностите на половината от пазара на Балканите. Панчево се намира на река Дунав и проектираният газопровод Констанца-Триест минава през рафинерията. Проектът да се построи супермагистрала за транспортирането на "черното злато" от Каспийско море до сърцето на Европа събра правителствата на Румъния, Сърбия, Хърватия, Словения, Италия и Австрия. До голяма степен това е причината за разгорещената битка по приватизирането на НИС. Правителството се намира под изключително силен натиск да намери нов собственик на компанията колкото се може по-скоро, докато ръководството на компанията настоява за предприватизационен кредит и "първо модернизация после продажба"". 
			Един милиард евро за модернизация ще осигури пет пъти по-голяма сума при продажбата на компанията, заявява президентът на борда на директорите на НИС Желко Попович. Въпреки това изглежда, че енергичната битка на ръководителите на компанията, които са "защитавали" НИС в продължение на пет години е към края си. "Държавата не извършва бизнес, а създава условия на бизнесмените да вършат бизнес", заявява Зорана Михайлович-Миланович, съветничка на заместник премиера Миролюб Лабус. 
			Среден път - модернизация и приватизация е това, което препоръчва бившият финансов министър и основател на консултанската компания "Алтис", банкерът Божидар Дйелич. Той посочва за пример хърватската компания ИНА, 25 процента от която бяха продадени на МОЛ през 2003 г. за 417,4 милиона евро, като в момента тече продажбата на още 15 процента. Хърватия прие отделен закон за приватизацията на своето икономическо чудо, според който всички правителствени решения за компанията трябва да се гласуват в парламента. Договорът е стриктен - нито един работник да не бъде уволнен в продължение на три години, а новият собственик да не може да затваря рафинериите в Риека и Шишак. Новият собственик ще може да получава дивиденти едва през четвъртата година след купуването на компанията и само до една четвърт от реализираната печалба. 
			Още по приложим от сръбска гледна точка е случаят с румънската Петром. ОМВ платиха 1,5 милиарда евро миналата година за дял от 51 процента от компанията. Като част от сделката, австрийците се ангажираха да поддържат в едно цяло производството на нефт и природен газ, както и определено равнище на производство. Бизнес планът на компанията продължава да се одобрява всяка година от румънското правителство, което също има решаващ глас за броя на служителите в компанията.

Солана призова Сърбия да продължи проевропейския си път
					22/01/2008
					 
						БРЮКСЕЛ, Белгия -- Върховният представител на ЕС за външната политика Хавиер Солана призова Сърбия да поддържа проевропейски курс и да ускори напредъка си към членство в ЕС. Говорителката Кристина Галах каза в понеделник (21 януари), че масовото участие в президентските избори в неделя показва, че гласоподавателите осъзнават важността на изборите. Томислав Николич, заместник-лидер на ултранационалистическата Сръбска радикална партия, победи на първия тур и на балотажа на 3-и февруари ще се изправи срещу сегашния президент на Сърбия Борис Тадич, проевропейски и реформаторски ориентирания лидер на Демократическата партия.
						По време на предизборна среща в понеделник в Нови Сад Тадич предупреди, че Николич може да върне Сърбия обратно към изолация. Сръбският външен минитър Вук Йеремич направи подобно изказване в понеделник по време на визитата си в Атина. "Най-важният избор, който Сърбия ще трябва да направи през следващите няколко седмици, е по какъв път да поеме", заяви министърът. Той каза също, че Сърбия иска да подпише предприсъединително споразумение с ЕС колкото може по скоро.
						По отношение на Косово Йеремич настоя, че ООН трябва да определи мандата на всяка мисия на ЕС, която да бъде разположена в провинцията. Брюксел се подготвя да изпрати мисия от около 1 600 администратори, полицаи и съдебни служители в Прищина, за да поемат от ООН мониторинга на Косово. Йеремич настоя също така, че все още има място за преговори между лидерите на етническите албанци в провинцията и Белград. Гръцкият външен министър Дора Бакоянис се съгласи, като каза: "Потенциалът за ефективна дипломация не е изчерпан докрай." (Блиц, Данас - 22/01/08; РТРС, Танюг, Б92, АНА-МПА, АФП, АП, ДПА - 21/01/08)

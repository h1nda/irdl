Някои ще заменят бизнеса си с предизборни кампании
					22/10/2008
					Бизнесмените в Хърватия традиционно стоят встрани от политиката, но това положение бързо се променя.
					От Наташа Радич за Southeast European Times в Загреб -- 22/10/08
 
					 
						
Съществуват предположения, че директорът на "Агрокор" Ивица Тодорич може да се кандидатира за президент на Хърватия през 2010 г. [Архив]
						С наближаването на изборите през 2009 г. все повече бизнес магнати обмислят дали да не влязат в политиката и как да спечелят гласове. Досега двама богати кандидати открито оповестиха политическите си амбиции. 
						Желко Керум, собственик на верига супермаркети в Сплит ще бъде независим кандидат за кмет на Сплит, докато тютюневия магнат Плинио Чукурин се надява да завладее политическата сцена в Истрия. 
						Досега повечето бизнесмени избягваха светлината на прожекторите. Те обикновено не се асоциираха с никакви партии, нито изразяваха предпочитания към определен лидер или кандидат. Сред дългогодишните политици на страната едва трима са от бизнес сектора. Лидерът на Хърватската народна партия Радмир Чачич; депутатът Стипе Габрич Ямбо; и бившият министър на икономиката Горанко Физулич, собственик на "Турбо Лимах", верига детски магазини. 
						Сега нещата бързо се променят. След като Керум и Чукурин излязоха на ринга, други известни бизнесмени вероятно ще ги последват. Според хърватския седмичник "Глобус", директорът на "Агрокор" Ивица Тодорич обмисля дали да не се включи в президентската надпревара през 2010 г. Смятан за най-богатия човек в Хърватия, той управлява корпоративна империя, която има повече от 30 000 служители. 
						Ако Тодорич се включи в надпреварата, срещу него може да се изправи Юре Радич, близък съратник на починалия президент Франьо Туджман. Сега Радич ръководи най-голямата строителна и машиностроителна компания в Хърватия, IGH. 
						Друг потенциален кандидат е Надан Видошевич, председател на Хърватската търговска камара. Подобно на Радич и Тодорич, той стои отдясно на политическия спектър. 
						Не всички приветстват появяващата се тенденция. Според Инга Томич Колудрович, председател на Хърватската социологическа асоциация, перспективата бизнесмените да излязат на политическата арена не е мъдър ход. 
						"Това няма да донесе добро за обществото", заяви Колудрович за "Глобус". "Тези два сектора на обществото трябва да бъдат разделени, а не обединени. Бизнесът иска печалби, докато политиката трябва да работи за общественото благо." 
						Кандидатите от бизнес сектора са обаче на различно мнение. Те твърдят, че техният опит и връзки ще им помогнат да осигурят икономически придобивки за техните избиратели. В една пазарна икономика, питат те, кой е по-добре подготвен да представлява интересите на хърватите" През 2009 г. отговор на този въпрос ще дадат гласоподавателите.

Италия и Гърция поискаха от Албания да се обедини заради евроинтеграцията на страната 
					13/09/2011
					Албания трябва да реши вътрешните си проблеми, за да продължи към евроинтеграцията, заявиха министрите.
					От Линда Карадаку за Southeast European Times от Тирана -- 13/09/11
 
					 
						
"Искаме Албания да бъде част от ЕС не само заради ЕС, а наистина да бъде част от него", заяви италианският министър Франко Фратини по време на посещението си в Тирана в понеделник (12 септември). [Ана Пекмези/SETimes]
						В опит да помогнат на Албания да заздрави политическия си сектор и да се обедини по пътя към евроинтеграцията външните министри на Италия и Гърция посетиха страната в понеделник (12 септември). 
						"Националният интерес трябва да стане главна цел на Албания", заяви италианският външен министър Франко Фратини, обсъждайки нормалното функциониране на парламента и равновесието между политическите сили. 
						Италианският министър поиска думите на партиите да се превърнат в действия, като предупреди, че в противен случай докладът на Европейската комисия за страната, очакван следващия месец, няма да бъде положителен за Албания. 
						"Искаме Албания да бъде част от ЕС не само заради ЕС, а наистина да бъде част от него", заяви Фратини. 
						Гръцкият външен министър Ставрос Ламбридис подчерта изборната реформа, реформите по отношение на правата на човека, малцинствата, борбата с организираната престъпност и прозрачността като главен критерий, който трябва да бъде изпълнен. 
						"Щастливи сме да видим, че реформите са главна грижа и на албанската страна ", заяви той, добавяйки, че "интеграцията е цел на преобладаващото мнозинство от хората в страната". 
						"Ние сме тук и представляваме ЕС. Ние сме верни поддръжници на Албания и на европейското бъдеще. Посланието, което искам да предам, е нуждата от национално обединение по пътя към Европа", заяви Ламбридис. 
						Албанският президент Бамир Топи подчерта нуждата от подновяване на комуникацията вътре в политическата класа по основните въпроси. Политическата класа в страната "има отговорността и политическото съзнание, както и зрелостта да разбере и осъзнае, че евроинтеграцията изисква обединяване на усилията на всички албанци", заяви Топи. 
						Албанският премиер Сали Бериша приветства неотдавнашното завръщане на опозицията в парламента, като заяви, че този ход може да означава и завръщане на политическия диалог. 
						Депутатът от опозицията Дамян Гикнури заяви за SETimes, че опозицията е готова да проведе диалог с мнозинството възможно най-скоро, но "все още няма сигнал от мнозинството.” 
						“Надяваме се, че Бериша ще се придържа към това, което каза публично, че би приел всяко предложение от опозицията, подкрепено от ОССЕ/ОДИЧП”, заяви Гикнури за SETimes. 
						Лидерът на социалистите Еди Рама заяви, че опозицията иска изборна реформа, която да отразява всички препоръки от доклада на ОССЕ/ОДИЧП за последните избори. 
						"На срещата с външните министри на Италия и Гърция ние подчертахме освен това необходимостта от спешни парламентарни реформи, които могат да възстановят консенсуса за правилата за работа на парламента и да дадат на опозицията в парламента нито повече, нито по-малко от свободите и правата, отнети й едностранно от сегашното мнозинство в албанския парламент", заяви Рама. 
						Председателят на Албанската дипломатическа академия Лисен Башкурти каза за SETimes, че посещението показва, че интеграцията на държавите от Западните Балкани остава в дневния ред на Брюксел въпреки специфичните проблеми на отделните държави. 
						В момента в Албания има позитивен политически климат между основните политически фактори за подобряване на климата към сътрудничество, компромис и консенсус за евроинтеграцията. 
						"Посещението… отправя двоен сигнал към Албания - продължаване на нарастващия интерес на ЕС да издърпа Албания към ЕС, но също така и директен ангажимент от съседните страни да подкрепят този процес", заяви Башкурти за SETimes. 
						Башкурти освен това подчерта, че е важно Албания да покаже ясно, че поддържа баланс в отношенията със съседките си. В двустранното сътрудничество има много промени, съществуват достатъчно проблеми и предизвикателства, които изискват усилия и от двете страни, заяви той. 
						"Дневният ред за интеграцията на Албания в ЕС е вътрешна необходимост за европеизирането на Албания", заяви Башкурти.

Македония назначи нов шеф на службата за борба с прането на пари 
					22/07/2010
					 
						СКОПИЕ, Македония -- Правителството е назначило Владимир Атанасов за изпълняващ длъжността началник на Службата за предотвратяване на прането на пари и финансиране на тероризма, след като директорът Ване Цветанов подаде оставка. В интервю за Радио "Свободна Европа" от сряда (21 юли) Цветанов обвини правителството в липса на воля за борба с престъпността. Той каза, че кабинетът не е реагирал на инкриминиращи доказателства, които той е предоставил срещу „мощни структури”, но не навлезе в подробности. Правителството отхвърли обвиненията и заяви, че Цветанов не е подал оставка, а е бил уволнен. Неотдавна агенцията за борба с корупцията го обвини в незаконно изразходване на държавни средства за наемането на персонал в неговия отдел без необходимото разрешение. Цветанов беше назначен на поста през 2006 г. (Радио Свободна Европа, A1, Макфакс - 21/07/10)

Цените на електроенергията в Албания рязко се покачват 
					05/03/2008
					Покачване на цените на електроенергията в Албания до 70 % ще засегне потребителите, които консумират над 300 квтч месечно, и търговските фирми, с изключение на тези в сектора на производството на брашно и хляб. 
					От Йонилда Кочи за Southeast European Times от Тирана -- 05/03/08
 
					 
						
Електроенергийната система на Албания зависи от водноелектрическите централи. [Гети Имиджис]
						След двегодишна енергийна криза държавната Албанска електрическа компания (КЕШ) повиши цените си в събота (1 март). Решението бе одобрено от Агенцията за енергийно регулиране (АЕР) в стремеж за подобряване на финансовата ситуация на единствения доставчик на електроенергия в Албания. 
						Цената на електроенергията ще се повиши за онези, които консумират над 300 квтч месечно, от 0,06 евро на квтч на 0,10 евро на квтч. 
						Макар че КЕШ предложи на АЕР средно повишение от 37 %, регулаторната агенция го намали на 18 % средно, с таван за повишение до 70 %. Търговските фирми и фирмите за услуги също ще бъдат засегнати, но фурните за хляб и производителите на брашно ще бъдат освободени от повишението, тъй като цените на хляба неотдавна скочиха много. 
						Опозицията изрази безпокойство от добавената инфлация. „Повишаването на цените на електроенергията е нов стимул за по-нататъшно покачване на цените на пазара, което ще се добави към другите продукти,” каза представителят на парламентарната група на Социалистическата партия Ерион Браче. 
						Министърът на икономиката, търговията и енергетиката Генц Рули каза, че повишаването на цените е наложително. „Цената на електроенергията се повишава, защото разходите, които влагаме в този продукт, се увеличиха." 
						Албания претърпя редица тежки енергийни кризи през последните две години. Енергийната система на страната се базира на водноелектрически централи и сушата оказа сериозно въздействие върху националното производство, принуждавайки централите, които са строени през комунистическата епоха, да работят с голямо натоварване. 
						Поради нарасналото търсене и намалялото предлагане се наложи КЕШ да внася електроенергия, която сега представлява 40 % от потреблението в страната. 
						Преди сегашното увеличението на цените КЕШ трябваше да заплаща повече за вносната електроенергия, отколкото можеше да таксува потребителите. 
						Генералният директор на КЕШ Герги Бояджиу обаче каза, че това ново повишение на цените е недостатъчно за преодоляване на финансовата криза на КЕШ и не може да гарантира 24-часово снабдяване на Албания с електроенергия. 
						Рули отвърна на критиците, според които албанците с ниски доходи ще бъдат засегнати най-силно. „Най-бедната част от населението няма да бъде засегната,” каза той. 
						Председателят на АЕР Буяр Неправища добави: „Според нашия анализ 76 % от албанските семейства консумират не повече от 300 квтч месечно,” така че цените за тях няма да се повишат. 
						КЕШ губи около 8 % от произведената електроенергия поради технически проблеми с преноса. Общите загуби възлизат на около 35 %, като в тях влиза откраднатата или неплатена от потребителите електроенергия. 
						КЕШ е в процес на приватизация и един от клоновете й – Електроразпределение – се очаква да бъде приватизиран това лято.

Драшкович призовава косовските албанци да се включат в институциите на провинцията 
					29/06/2005
					Външният министър на Сърбия-Черна гора Вук Драшкович призоава косовските албанци да се присъединят към временните институции на провинцията. Междувременно косовски сръбски политик основа нова партия, която призовава да се прекрати зависимостта от Белград. 
					(Blic - 29/06/05; Radio B92, FoNet, Reuters, RFE/RL, Kosovareport - 28/06/05; AP, RFE/RL, Kosovareport - 27/06/05)
 
					 
						
Федералният външен министър Вук Драшкович заяви във вторник (28 юни), че сърбите в Косово трябва да заемат своето място в органите за управление. [AФП]
						Външният министър на Сърбия-Черна гора Вук Драшкович призова косовските сърби във вторник (28 юни) да се включат във временните институции на провинцията, така че да могат да защитават своите интереси. Коментарите му дойдоха по време на двудневно посещение в провинцията, което започна в понеделник. Сръбският министър на културата Драган Коядинович и главата на Сръбската православна църква патриарх Павле го придружаваха при това посещение. 
						Бойкотирайки институциите, косовските сърби рискуват да позволят на мнозинството на албанците в провиницията "да играят както своите ходове, така и тези на сръбската страна," цитира белградското радио Б92 думите на Драшкович след църковната служба по случай Свети Вит в манастира Грачаница. Той добави, че сърбите биват несправедливо обвинявани за "решения и недоразумения" на косовските албанци. 
						"Това е още една причина ние да се присъединим към институциите и да се защитаваме," каза той. 
						В периода преди миналогодишните параментарни избори в Косово представители на Белград и на Сръбската православна църква многократно призоваха представителите на малцинството на косовските сърби -- което представлява около 10 % от населението на провинцията -- да бойкотират вота. В крайна сметка едва по-малко от 1% от имащите право на глас в провинцията взеха участие в изборите. 
						Ключови представители на сърбите, вкл. премиера Воислав Кощуница, оттогава насам преповтарят призивите си към косовските сърби да стоят настрана от институциите в провинцията. Понастоящем Славиша Петкович, министър по въпросите на завръщащите се и на малцинствата в Косово, е единственият косовски сърбин в правителството на премиера Байрам Косуми. 
						"Когато Белград ни призова да не участваме в изборите, той не ни каза как да защитаваме интересите си в Косово и ние все още нямаме отговор на този въпрос," цитираха няколко ежедневници думите на Петкович от понеделник. "Онези, които не живеят в Косово не могат да решават от името на косовските сърби," допълни той. 
						В събота Петкович и около стотина от неговите поддръжници основаха Сръбската демократическа партия -- Косово и Метохия (SDS-KiM). Според радио Свободна Европа/ Радио Свобода, нейният основен принцип е, че косовските сърби трябва да поемат съдбата си в свои ръце и да не разчитат на Белград. Разчитайки на Белград за решаване на собствените си проблеми, косовските сърби не постигнаха нито една от своите цели след края на конфликта от 1998-1999 г., бе цитиран да казва Петкович. 
						По време на консултации със заместник-ръководителя на УНМИК Лари Росин, Драшович вероятно е казал, че Белград е съгласен с международната общност, че връщането към предконфликтното статукво е изключено. Преговорите по окончателния статут на провинцията се очаква да започнат по-късно тази година, при положение че ООН излезе с положително становище по напредъка в изпълнението на международно установените стандарти. 
						"Припомних, че ние от сръбска страна имахме крайни позиции по време на ерата на Милошевич, докато албанската страна застъпваше становища от типа "независимост или смърт," каза Драшкович, подчертавайки, че Белград сега е готов на компромис, но че косовските албанци не са помръднали на йота от своята позиция. 
						Протестирайки срещу неговото посещение, около 100-на косовски албанци се събраха пред централата на ООН в Прищина. Когато пристигна конвоят на Драшкович, някои от протестиращите започнаха да хвърлят яйца срещу него. Няколко от демонстрантите бяха арестувани. 
						"Посещението му е неприемливо тъй като... Сърбия е неприемлива," цитира АП изявление на организаторите на протеста, група, която нарича себе си Kosovo Action Network, "Държавният съюз, който се представлява от Драшкович, бе съучастник в престъпленията тук," се казва в документа.

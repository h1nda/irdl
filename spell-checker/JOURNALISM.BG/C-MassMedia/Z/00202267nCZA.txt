Съдебни решения се бавят в Албания 
					19/01/2012
					Правителствените институции не се грижат за своевременното публикуване на официални документи в "Държавен вестник" и това спъва работата и инициативите на правителството. 
					От Бен Андони за Southeast European Times от Тирана -- 19/01/12
 
					 
						
Албанският министерски съвет по време на заседание. [Бен Андони/SETimes]
						Закъсненията на правителството в обнародването на закони и наредби в албанския "Държавен вестник" прави някои от тях неприложими, според неотдавнашен доклад, публикуван от Центъра за прозрачност със седалище в Тирана (ЦПII). 
						Според властите закъсненията имат опасни последици и поне в един документиран случай са довели до неправомерно задържане в затвора на човек в продължение на месеци. 
						"Закъсненията... могат косвено да нарушават албанската конституция, както и принципа на правна сигурност. Те могат да доведат до опасни последици за хората, като се започне с произволното лишаване от свобода и сигурност," каза директорът на ЦПII Герти Шела за SETimes. 
						Докладът "Прозрачност на държавните публикации" бе публикуван през декември и е първият случай на цялостен преглед на прозрачността за трите клона на управлението в Албания. В него се заключава, че закъсненията в обнародването на решенията на Върховния съд пречат на съдилищата от по-нисша инстанция навреме да потвърждават присъдите. Върховният съд по закон трябва да публикува съдебните си решения във вестника в 30-дневен срок. 
						ЦПII дава като най-крещящ пример делото срещу ответник, посочен само като П. Делиу, който през 2009 г. несправедливо е излежал пет месеца повече в затвора, защото съдът не е обнародвал своевременно решението си по неговото дело. Други подробности не се споменават в доклада. 
						Съдебното решение по делото е издадено през февруари същата година, а съдът го е обнародвал в "Държавен вестник" през август. 
						Министерският съвет на Албания - кабинетът под ръководството на Сали Бериша - също е издавал решения, които често не публикува във вестника. 
						Според доклада 112 от 1081 решения, одобрени от премиера през 2010 г., не са били публикувани и съответно така и не са били узаконени. Министерството на образованието не е публикувало 20 от 34 указания в "Държавен вестник", а министерството на земеделието е публикувало само една от своите 19 указания. 
						Главният редактор на издавания в Тирана вестник "ШЧИП", Александър Чипа, каза за SETimes, че албанските власти причиняват закъсненията или направо не публикуват решенията си, защото не се интересуват от това, да бъдат прозрачни. 
						"Необнародването [на нормативните актове] е огледало, което показва истинското състояние на прозрачността в управлението. Например споразумението за морската граница с Гърция не бе прозрачно и обществеността научи едва от медиите за това вредно споразумение," каза Чипа. 
						Енкелед Алибеай, бивш министър на правосъдието и настоящ член на парламентарната правна комисия от управляващата Демократическа партия, не е съгласен. 
						"Институциите, отговарящи за обнародването на даден акт, имат интерес да го направят възможно най-скоро, защото [иначе] инициативата за издаването на акта се нарушава... [и] може да попречи на тяхното функциониране," каза Алибеай за SETimes. 
						Алибеай каза, че не вижда "никакво нарушение на правата на гражданите във връзка с прозрачността или в ненавременното уведомяване за обнародването на актовете". 
						Бившият юрисконсулт на министерския съвет Блерта Края каза за SETimes, че има спорадични случаи на необнародване, но тя смята, че размерите на явлението не са толкова страшни. 
						"Влизането в сила на новата конституция (1998 г.) и на закона за министерския съвет (2003 г.) [внесоха] значително подобрение в прозрачността и обнародването на законите или измененията в "Държавен вестник", каза Края. 
						Закъснения често стават заради големия брой решения, вземани от министерския съвет за кратък период от време, каза Края. Тежкото бреме на работата е предизвикателство за способността на претоварените институции да обработват и публикуват решенията своевременно. 
						Тя добавя, че организациите за борба с корупцията са заключили, че заинтересовани трети страни извличат най-голяма полза от ситуацията. 
						"През 2008 г., когато излязохме с първия си доклад, Центърът за държавни публикации публикува огромен брой допълнителни редакции на [решения], които не бяха публикувани от 2005 г. Това действие, макар и похвално, бе на практика мълчаливо приемане на проблема, който ние вече бяхме наблюдавали в мониторинга си," каза Шел.

Турският премиер търси френска подкрепа за членството в ЕС
28/07/2004
Франция играе критично важна роля в усилията на Турция за присъединяване към ЕС. По време на посещение в Париж турският премиер Реджеп Тайип Ердоган се опита да даде тласък на френската подкрепа за кандидатурата на Анкара, фокусирайки се върху търговията, инвестициите и икономическите връзки.
От Мустафа Азизоглу за Southeast European Times в Истанбул - 28/07/04
 
 
Главният изпълнителен директор на Еърбъс Ноел Форжар (вдясно) се здрависва с турския премиер Реджеп Тайип Ердоган (вляво) след церемонията по подписване на споразумения с Турските авиолинни на 21 юли. Президентът Ширак наблюдава отстрани церемонията. [АФП]
По време на тридневно официално посещение във Франция турският премиер Реджеп Тайип Ердоган лобираше сред политическите и делови кръгове в полза на приемането на Турция в ЕС. Визитата му бе осъществена преди важно решение от страна на Европейската комисия по евентуалното начало на присъединителни преговори с Анкара.
Франция играе особено критична роля в контекста на турската кандидатура, тъй като е държавата-членка на ЕС, която е най-разделена по въпроса. Докато френският президент Жак Ширак се изказа в полза на турското членство, няколко висши членове на неговата дясно-центристка партия СПМ се противопоставят на идеята. Опозиционната Социалистическа партия заявява, че ще приветства Турция в ЕС, но изрази безпокойство във връзка с отношението към геноцида на арменците. Социологическите проучвания сочат, че мнозинството от анкетираните са против приемането на Турция в ЕС.
Ердоган характеризира своята визита във Франция като "позитивна", допълвайки, че е заявил на Ширак и на френския премиер Жан-Пиер Рафарен, че Турция очаква Франция да поддържа положителното си отношение към определянето на дата за започване на присъединителните преговори.
Ширак не разговаря с репортери след срещата, но неговият кабинет излезе с изявление, в което се посочва, че той е заявил на Ердоган, че "приемането на Турция в ЕС е желателно веднага щом това стане възможно."
Според анализатори Ердоган е успял в голяма степен да реализира целта си, а именно засилване на подкрепата за кандидатурата на Анкара, най-вече поради акцента му върху засилената търговия и инвестиции. В края на посещението му Турските национални авиолинии обявиха, че ще закупят 36 самолета Еърбъс - сделка, с потенциална стойност от над 2.5 млрд. евро. Ердоган подсказа освен това, че страната му може да се превърне в пазар на френски ядрени технологии. Френските бизнес лидери откликнаха радушно, като шефът на френската асоциация на работодателите Антоан Селиер заяви, че деловият сектор е "изключително солидарен" с усилията на Турция.
Ердоган се срещна и с политици, които се противопоставят на турското членство, но техните позиции останаха непроменени.
Европейската комисия ще публикува доклад през октомври, в който се посочва дали тя смята, че Анкара е изпълнила критериите в областта на политиката, икономиката и човешките права, за да се присъедини към ЕС. Въз основа на тези констатации европейските лидери ще решат на своята среща на върха през декември дали да започнат преговори за членство.

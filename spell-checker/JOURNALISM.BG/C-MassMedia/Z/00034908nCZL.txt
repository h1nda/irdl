Трибуналът в Хага отхвърли искането на Зеленович за предсрочно освобождаване
					11/06/2010
					 
						ХАГА, Холандия -- Трибуналът на ООН за военни престъпления отхвърли в четвъртък (10 юни) молбата на Драган Зеленович за предсрочно освобождаване. Бившият босненски сръбски офицер, който беше задържан през 2005 г., беше осъден през 2007 г. на 15 години затвор за престъпления срещу човечеството, извършени във Фоча през 1992 г., по-специално изтезаване и изнасилване на босненски жени. Зеленович излежава присъдата си в Белгия. Властите там информираха председателя на трибунала Патрик Робинсън, че съгласно местното законодателство Зеленович може да подаде молба за предсрочно освобождаване, след като вече е излежал една трета от присъдата си. Двете години, които той прекара в ареста преди започването на съдебния процес, бяха приспаднати от срока на присъдата му. Робинсън обаче е посочил, че Зеленович трябва да излежи най-малко две трети от наказанието. (Дневни Аваз, Фена, Радио Свободна Европа, Онаса - 10/06/10)

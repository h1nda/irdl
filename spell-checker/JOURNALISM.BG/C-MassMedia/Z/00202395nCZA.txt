Министрите препоръчаха Сърбия да получи статут на кандидат-членка, но под условие
					29/02/2012
					Съветът на министрите на ЕС препоръча на Сърбия да бъде предоставен статут на кандидат-членка след няколко часа дебати, по време на които Румъния поиска допълнителни гаранции за спазването на правата на малцинствата.
					От Игор Йованович и Паул Чокою за Southeast European Times от Белград и Букурещ – 29/02/12
 
					 
						
Президентът на Сърбия Борис Тадич (вляво) и председателят на Европейската комисия Жозе Мануел Барозу проведоха съвместна пресконференция в Брюксел във вторник (28 февруари). Същия ден Румъния заплаши да провали плановете на ЕС да предостави на Сърбия статут на кандидат-членка заради спор за правата на малцинствата в страната. [Ройтерс]
						Министрите от ЕС дадоха предварително одобрение за кандидатурата на Сърбия във вторник (28 февруари), но решението беше почти осуетено заради оплакване от Румъния за отношението към група етнически румънци. 
						Този ход изненада всички делегации в Брюксел. Румънският външен министър Кристиан Дяконеску заяви пред репортери, че Букурещ е поставил някои условия на Белград, преди окончателно да даде зелена светлина на Сърбия в петък, когато е насрочено гласуването на държавните и правителствени ръководители на ЕС. 
						Кандидатурата на Сърбия трябва да бъде одобрена от всичките 27 държави членки на ЕС. Получаването на статут на кандидатка означава, че Сърбия официално ще започне своя път към присъединяването към ЕС, който може да отнеме няколко години. 
						Новите възражения на Румъния засягат предполагаемото неподходящо отношение към влашкото малцинство от етнически румънци, което се е установило в общности близо до границата в Източна Сърбия. 
						При преброяването през 2002 г. в Тимочка Краина, регион в Сърбия с най-голямата влашка общност, повече от 40 000 души са се самоопределили като власи, а 4 500 от тях като румънци. Резултатите от миналогодишното преброяване все още не са известни. 
						Сърбия също признава съществуването на румънско национално малцинство, което живее предимно във Войводина – в район, известен като Банат. 
						Дяконеску поиска Сърбия да одобри протокол за „ненамеса на държавата в правото на самоопределение на румънците“. Другите условия предвиждат стандартни права на малцинствата, като етническа и религиозна свобода, правото да използват майчин език, държавна подкрепа за местни институции като училища и църкви, заяви Дяконеску. 
						Румъния не е поставяла въпроса за власите при предишни обсъждания на кандидатурата за членство в ЕС. Когато кандидатурата на Сърбия беше отхвърлена през декември, причината за това бяха лошите отношения на Сърбия с Косово, на които се позова Германия. 
						Радиша Драгоевич, председател на Националния съвет на власите в Сърбия, заяви пред сръбските медии, че Румъния не трябва да оказва натиск върху Сърбия заради влашката общност. 
						„На първо място, не се чувстваме застрашени в Сърбия, и на второ място, не се чувстваме като румънци, а като власи“, каза Драгоевич, който е и председател на община Петровац на Млави и е избран на този пост като кандидат на Социалистическата партия на Сърбия. 
						Според Педраг Балашевич, председател на Влашката демократична партия на Сърбия, власите са автономна общност на Балканите, която говори два диалекта на румънския език. 
						„Основният въпрос обаче не е дали власите са румънци, или не, а по-скоро какви права имаме в Сърбия“, заяви Балашевич за SETimes. 
						Той посочи, че власите не получават образование на майчиния си език, нито имат правото да изповядват религия на своя език. 
						„Отговорни за това са хората от Националния съвет на власите, които смятат, че власите са сърби и че трябва да пишат на кирилица. Те са под влиянието най-вече на управляващите партии в Сърбия. Никъде другаде хората от румънски произход не пишат на кирилица“, заяви Балашевич. 
						Според Душан Янич, директор на НПО „Форум за етнически отношения“, влашкият проблем е съществувал и в бивша Югославия. 
						„Сърбия и Румъния се опитват да окажат натиск върху влашката общност. Букурещ се опитва да разшири своята диаспора и да оказва влияние в региона, а управляващите сръбски партии се опитват да разширят своя електорат“, каза Янич за SETimes. 
						Според него сръбските власти са отговорни за проблема, защото не са предприели по-рано мерки за неговото решаване. „Румъния няма да блокира кандидат-членския статут на Сърбия. Въпреки това смятам, че това е сериозно предупреждение, че Букурещ няма да одобри започването на присъединителни преговори между ЕС и Сърбия, докато проблемът не бъде решен“, заяви Янич. 
						Атила Короди, който оглавява комисията по външна политика в камарата на депутатите, долната камара на парламента, заяви за SETimes, че Сърбия „погрешно интерпретира настояването на Румъния и същевременно насърчаването от Европа“. 
						„На Балканите протича и ще продължи да протича процес на непрекъсната еволюция със значително структурно хармонизиране. Проблемът със защитата на малцинствата е част от този процес и ще приключи, когато тези държави, включително и Румъния, гарантират всички права на запазване на националната идентичност“, заяви той. 
						Сръбската общност в Румъния беше изненадана от решението. 
						„Знаем, че това е сложен проблем, и от известно време по тази тема се водят дискусии, като всяка от двете страни представя своите аргументи“, заяви за SETimes лидерът на Съюза на сърбите в Румъния Славомир Гвозденовичи. 
						„Румъния и Сърбия винаги са имали добри и приятелски отношения и общностите от двете страни на границата трябва да продължат да насърчават тези връзки. Както сръбската, така и румънската общност имат място и роля в двете общества. Когато обаче става въпрос за малцинствата и техните права, трябва да сме по-умерени и внимателни, когато започваме полемика на тази тема“, заяви той. 
						„В крайна сметка обаче не можем да принудим никого, нито в Румъния, нито в Сърбия, да се самоопредели така, както искаме ние. Трябва да действаме със същата мяра и от двете страни на границата“, заяви Гвозденовичи.

Строителството с олимпийски мащаби ще бъде използвано дългосрочно
17/09/2003
Изразходвайки повече от 1 млрд евро за свързани с Олимпиадата проекти, Гърция иска да знае кои от тях ще бъдат използваеми и през следващите години.
От Джордж Анагностопулос за Southeast European Times в Атина - 17/09/03
 
 
Днес Атина прилича на огромна строителна площадка, а жителите си задават въпросите: " Ще бъдат ли всички тези проекти завършени навреме? Ако да, ще бъдат ли те използваеми след края на Олимпиадата?"
Според официални представители почти 95 % от спортните съоръжения и пътищата ще бъдат използваеми и след края на Олимпиадата. За сравнение Сидни запази едва 65% от олимпийското си строителство; Атланта съхрани само 40 %. Този път ще бъде безсмислено да се реализират временни проекти, тъй като в национален мащаб се инвестират 1.26 млрд. евро, най-голямата сума в историята на олимпиадите.
Най-важният пътен проект, Атики Одос, цели да улесни движението в Атина. Очаква се той да бъде завършен през следващата пролет. Околовръстният път Имитос трябва също да бъде готов дотогава, което ще позволи на водачите на МПС да достигат от центъра на града до летището за 20 минути.
Онези, които нямат коли или велосипеди, ще могат да ползват новата 32-километрова градска железница, която свързва летището с националната ж.п. система, с градското метро и основните автобусни линии. Южният край на Атина ще се обслужва от нова трамвайна линия. Тя е почти наполовина готова независимо от съпротивата на някои местни групи. Градското метро междувременно ще се сдобие с нови пет стратегически разположени станции по настояване на Международния олимпийски комитет.
Такситата, които за мнозина са мухата в меда на гръцкото гостоприемство, също ще променят облика си. На таксиметровите шофьори ще бъдат предложени безплатни курсове по английски език, стоянките ще се увеличат от 10 на 54 и централен телефонен номер (1020) ще бъде определен за всички радио-таксиметрови компании. Правителството планира да насърчи атиняни да закупуват таксиметрови коли, предлагайки финансова помощ на стойност до 4,500 евро.
Мостове и тунели също ще бъдат изградени около града за допълнително облекчение на трафика. В същото време кметът на Атина Дора Бакуяни прави всичко възможно да освежи застаряващия град. Паважните и асфалтови настилки се подменят. Фасадите на къщите се ремонтират и се засаждат дървета.
Междувременно между 60 и 90 % от съответните спортни съоръжения са вече изградени. Стадион с 5-хиляди места ще бъде средището на националните надежди за победа на "отбор на мечтите" по вдигане на тежести. Състезанията по джудо и борба ще се проведат на друг стадион с капацитет 9,400 зрители. Сред другите съоръжения са и център за конен спорт с 8,000 места, Олимпийски център за тенис на маса и гимнастика, център със съоръжения за плажен волейбол и хандбал, спортно стрелбище и селище за представителите на медиите.
По-късно много от тези съоръжения ще бъдат използвани като спортни зали, културни центрове или правителствени сгради. Някои са по-дългоочаквани от други. Например, Олимпийското село ще бъде дадено на 2,292 семейства след като спортистите си отидат.

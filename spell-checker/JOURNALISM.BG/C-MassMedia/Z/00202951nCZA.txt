Сърбия ще изплати репарации на оцелелите от затворническите лагери от комунистическата епоха
					03/07/2012
					Много от оцелелите от лагерите намират репарационната сума на обезщетенията за обидна, а усилията да се идентифицират затворниците за неадекватни. 
					От Лили Линч за Southeast European Times от Белград -- 03/07/12
 
					 
						
Една от първите сгради в затворническия лагер "Голи Оток". [Мирослав Манич]
						Сръбското правителство обяви, че ще плати репарации на 15-те оцелели от затворническия лагер "Голи Оток" от епохата на комунизма. Много от тях обаче не са доволни от сумата или от процеса по идентифициране на затворниците, които ще получат обезщетения, и заплашиха да съдят правителството в Европейския съд по правата на човека. 
						От правителството заявиха, че всеки затворник с възстановени права ще получи равностойна на 7 евро сума за всеки ден, прекаран в лагера, а изплащанията се очаква да започнат след три месеца. 
						"Подобно обезщетение е обидно, но тъй като държавата ги изплаща от бюджета, от съдебното министерство заявиха, че това е всичко, което могат да си позволят", заяви за SETimes Мирослав Манич, представител на сръбската асоциация "Голи Оток". 
						Манич заяви, че наследниците на по-възрастните затворници също ще бъдат обезщетени, но само след като оцелелите получат първи репарации. 
						Голи Оток - или Голият остров - се намира срещу хърватския бряг. През 1949 г. той е станал прочут затворнически лагер след скъсването на Югославия със Съветския съюз. В началото там са били настанявани просъветски симпатизанти от цяла Югославия, които са били против режима на Йосип Броз Тито, а след това и други политико-идеологически противници, както и престъпници. 
						Лагерът е бил затворен през 1989 г. 
						Според Манич близо 17 000 души са били затворени в "Голи Оток", докато Владимир Дедиер, официалният биограф на Тито, твърди, че през лагера са минали 32 000 затворници. 
						Според членовете на асоциацията 500 бивши затворници от "Голи Оток" все още живеят и днес в Сърбия. 
						Те заплашиха да съдят сръбското правителство в Европейския съд по правата на човека в Страсбург за това "срамно и оскърбително" третиране на случая с бившите затворници. 
						Освен това те казаха, че сръбското правителство трябва да публикува пълен списък на реабилитираните оцелели, които ще бъдат обезщетени. 
						"Има много бивши политически затворници сред диаспората и много хора, на които е трябвало да бъдат реабилитирани, а не са. Трябва да има обща реабилитация", заяви за SETimes Деско Никитович, генерален консул на Сърбия в Чикаго. 
						Хърватия и Словения завършиха процеса по реабилитация малко след като получиха независимост. 
						Сърбия, Босна и Херцеговина (БиХ), Македония и Черна гора все още не са реабилитирали и не са платили репарации на гражданите, които са били затворени в "Голи Оток". 
						Според Веран Павлакович, хърватски професор, който работи с НПО за изграждането на официален паметник на мястото на затворническия лагер, има непреодолими причини за това, че на Сърбия й е било необходимо толкова дълго време, за да се заеме с проблема. 
						"Голи Оток" остава някак си проблематичен в обществената памет, защото, от една страна, той символизира комунистическата репресия, но от друга страна, по-голямата част от затворниците са били комунисти. Сърбия при Милошевич запази също символите на социализма за почти едно десетилетие, след като други бивши югославски републики ги премахнаха, особено по време на войните от 90-те години на миналия век", каза Павлакович за SETimes. 
						Много хора в Сърбия обаче са съгласни, че бившите политически затворници трябва да получат по-голяма сума пари. 
						"В момента на сръбската държава й струва 10 евро на ден да държи в затвора престъпник - без [те да полагат] тежък труд. Абсолютно справедливо е бившите затворници от "Голи Оток" да получат повече от това", каза за SETimes Никола Петрович, студент в Икономическия факултет. 
						Майкъл Серафиноф, историк от македонски произход, който е превел значителен обем текстове, писани от оцелелите от "Голи Оток", казва, че в основата стои фактът, че югославската държава е нарушавала основните права на затворените там. 
						"Държавите наследнички имат известно задължение да признаят тази несправедливост и да направят, каквото могат, за да помогнат на жертвите и да гарантират, че престъпленията от миналото няма да се повторят", каза Серафиноф за SETimes. 
					
				
			
					 
					
 
 

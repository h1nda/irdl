Западните сили огласиха нова резолюция на ООН за Косово
					21/06/2007
					 
						НЮ ЙОРК, Съединени щати -- В сряда (20 юни) европейски и американски дипломати огласиха нова резолюция по въпроса за бъдещия статут на Косово. Проектът включва отлагане със 120 дни на приемането на предложения от бившия финландски президент Марти Ахтисаари план. Това дава възможност за провеждането на допълнителни преговори между сърбите и етническите албанци. Русия незабавно отхвърли резолюцията, като я нарече "неприемлива", тъй като все още налага плана Ахтисаари, с който Сърбия не е съгласна. Белград, от своя страна, приветства позицията на Русия.
						По време на срещата си със специалния пратеник на ЕС Щефан Лене министър-председателят на Косово Агим Чеку призова международната общност да приеме резолюция за Косово без повече отлагане. „Два милиона души искат държава. Два милиона души искат идентичност и това не може да е в заложник на нечия добра воля”, каза той, имайки предвид отхвърлянето на резолюцията от Русия. (Блиц - 21/06/07; АФП, Ройтерс, АП, ЮПИ, РТК, РСЕ, Телеграфи, KosovaLive, Топ-Ченъл, Танюг, Бета, Б92 - 20/06/07)

Дипломатически дневник: Сърбия ще участва в срещата на върха следващата седмица
					25/05/2010
					Сърбия се съгласи да участва в срещата ЕС-Западни Балкани. Още в дипломатическите новини: турският президент Абдула Гюл посети Казахстан; Сърбия и Черна гора ще си сътрудничат в евроинтеграцията.
					 
						
Външният министър Вук Йеремич каза, че Сърбия ще участва в срещата на върха в Сараево. [Гети Имиджис]
						
						Сърбия ще участва в конференцията ЕС-Западни Балкани на 2 юни в Сараево, каза в петък (21 май) външният министър Вук Йеремич. Няма причина страната да отхвърли поканата на испанското председателство на ЕС, тъй като форумът ще бъде организиран съгласно изискванията на Сърбия, каза той. 
						*** 
						
						Турският президент Абдула Гюл започна в неделя (23 май) четиридневно официално посещение в Казахстан по покана на колегата си Нурсултан Назърбаев. Основна тема на разговорите им ще бъдат регионалните и международни събития, както и двустранните отношения. 
						*** 
						
						Турция подписа в понеделник (24 май) споразумение за военно сътрудничество със Саудитска Арабия. В него се предвижда обучение, научно и техническо сътрудничество. Споразумението бе подписано от заместник-министъра на отбраната на Саудитска Арабия, принц Халид бин Султан, и от началника на генералния щаб на Турция, генерал Илкер Башбуг. 
						*** 
						Посещението във вторник (25 май) в Белград на председателя на председателството на БиХ Харис Силайджич бе отменено поради авария в двигател на самолета му. Той бе в понеделник в Ню Йорк за участие в сесията на Съвета за сигурност на ООН за БиХ и после трябваше да отпътува първо за Мюнхен, а след това за Белград. 
						*** 
						
						Сърбия никога няма да приеме членството й в ЕС да зависи от признаването на Косово, каза президентът Борис Тадич след среща в четвъртък (20 май) в Кипър със своя колега Деметрис Христофиас. Кипър е сред членките на ЕС, които отказват да признаят Косово. Христофиас благодари на Тадич за позицията на Сърбия по кипърския въпрос и подкрепата й за усилията за обединяване на острова. 
						*** 
						
						Сръбският вицепремиер, отговарящ за европейската интеграция, Божидар Джелич и министърът на евроинтеграцията на Черна гора Гордана Джурович се споразумяха в сряда да си сътрудничат в кандидатурите на своите страни за членство в ЕС. Сърбия и Черна гора ще си сътрудничат в превода на европейското законодателство, заявиха двамата министри на съвместна пресконференция в Белград. Джелич изказа подкрепата на Белград за усилията на Черна гора за евроинтеграция, заявявайки, че успехът на Подгорица ще бъде от полза за Сърбия. 
						*** 
						
						Турция ще предложи конкретна помощ на Косово, особено в лобирането пред други страни, които още не са признали независимостта му, каза премиерът Хашим Тачи след среща с турския си колега Реджеп Тайип Ердоган в четвъртък (20 май) в Анкара. Двамата лидери подписаха също двустранни споразумения в областта на транспорта, селското стопанство, образованието и околната среда.
						
						(Различни източници -- 18/05/10-25/05/10)

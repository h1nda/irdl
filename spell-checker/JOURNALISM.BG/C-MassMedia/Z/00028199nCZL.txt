Гърция изключи членство на Македония в ЕС и НАТО, докато спорът за името не бъде решен
					28/10/2008
					 
						АТИНА, Гърция -- Външният министър Дора Бакоянис каза, че Гърция няма да разреши присъединяването на Македония към ЕС или НАТО, докато двете страни не решат отдавнашния си спор за името. "Нашата политика по отношение на Скопие има само една цел - уреждане на спора за името", подчерта Бакоянис в интервю за всекидневника "Та Неа" в понеделник (27 октомври). "Само след като постигнем компромис, ние ще подкрепим присъединяването [на Македония] към ЕС и НАТО", каза тя.
						В понеделник Швеция и Съединените щати изразиха своята подкрепа за кандидатурите за евро-атлантическа интеграция на Македония. След среща в Скопие със заместник министър-председателя по европейските въпроси Ивица Боцевски държавният секретар на Швеция по европейските въпроси Сесилия Малмстрьом определи спора за името като двустранен въпрос, който не би трябвало да има отражение върху интеграционните усилия на Македония. Боцевски каза, че Малмстрьом го е уверила в продължаващата подкрепа на Швеция за пътя на Македония към ЕС.
						Междувремено в понеделник президентът Бранко Цървенковски обсъди регионални въпроси с помощник държавния секретар на САЩ Стюарт Джоунс. Цървенковски отново подчерта, че Македония е решена да уреди спора с Гърция. Джоунс каза, че се надява, че това ще стане в скоро време, тъй като присъединяването на Македония към НАТО ще допринесе за задълбочаване на стабилността и напредъка. (Нетпрес, Макфакс, МИА, Та Неа, АНА-МПА, In.news, A1, BalkanInsight - 27/10/08)

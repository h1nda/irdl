Македонските лидери обсъждат конституционни промени
					12/03/2010
					 
						СКОПИЕ, Македония -- Лидерите на страната се срещнаха в четвъртък (11 март), за да обсъдят различни конституционни поправки, като коригиране на формулата, използвана за избирането на членове на Държавния съдебен съвет. Понастоящем съветът е съставен от 15 членове - осем се избират от съдиите, трима от парламента и двама се номинират от президента. След срещата премиерът Никола Груевски каза, че сред другите предложени промени ще бъдат премахване на представителството на министерството на правосъдието в съвета и съкращаване на мандатите на членовете на съвета, които в момента са по шест години. Груевски каза, че целта на предложените поправки е да се засили независимостта и ефективността на съдебната власт. (Дневник, Утрински Весник, Вечер - 12/03/10; Сител, МИА - 11/03/10)

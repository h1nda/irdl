Додик смята да организира референдум в РС през първата половина на годината
					11/01/2010
					 
						БАНЯ ЛУКА, Република Сръбска (БиХ) -- Премиерът на Република Сръбска (РС) Милорад Додик заяви в неделя (10 януари) за белградския всекидневник "Вечерне Новости", че ще организира референдум в автономната област през първата половина на тази година. Той обясни, че правителството ще зададе два въпроса на гражданите на РС: "Подкрепяте ли Дейтънското споразумение?" и "Съгласни ли сте с налагането на решения от върховния представител [Валентин Инцко]?". Додик подчерта, че кабинетът на РС е започнал работа по ново законодателство за референдумите и ще го представи в парламента по-късно този месец. Той призна, че провеждането на такъв референдум може да бъде първата стъпка към един много по-важен референдум за статута на РС в БиХ. (Вечерне Новости, РТС, РТРС, Фена - 10/01/10)

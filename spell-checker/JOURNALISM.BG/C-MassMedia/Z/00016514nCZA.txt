В БиХ предстоят конституционни промени 
					07/11/2005
					С наближаването на 10-ата годишнина от Дейтънското споразумение политиците в БиХ обмислят възможността за промени в тристранното председателство на страната и увеличаване на броя на депутатите.
					От Влатко Вукотич за Southeast European Times от Сараево – 07/11/05
 
					 
						
И дума не може да става за фундаментални промени в Дейтънското споразумение, каза президентът на Република Сръбска Драган Чавич (вдясно). [АФП]
						Докато Босна и Херцеговина (БиХ) се приготвя да отбележи 10-ата годишнина от Дейтънското споразумение, политици и международни дипломати обмислят изменения в конституцията на страната. Целта на обсъжданите промени е да се засили властта на политическите институции на държавно ниво, но не се предвиждат никакви фундаментални промени в териториалната организация на страната. 
						Сегашното разделеление на БиХ на две автономни области -- босненско-хърватската федерация и Република Сръбска (РС) -- няма да се разглежда. "За нас са неприемливи промени в основните решения от Дейтън. Всички трябва да декларират дали приемат Република Сръбска като част от БиХ," каза президентът на РС Драган Чавич. 
						Междувременно хърватските предложения за допълнително подразделяне на страната едва ли ще доведат до реални резултати. Иво Миро Йович, хърватският член на председателството на БиХ, смята, че ако РС продължи да съществува, тогава хърватите също трябва да получат своя република. Католическата църква също се намеси, като предложи БиХ да има четири региона вместо две автономни области. Тези идеи обаче не бяха посрещнати добре от представителите на международната общност, които ги смятат за стъпка назад. 
						Тъй като териториалната реорганизация не е на дневен ред, преговорите между водещите политически партии в БиХ се съсредоточиха върху реформирането на тристранното председателство, засилване на ролята на държавния премиер и на държавния парламент. Някои партии -- включително босненската СДА и Социалдемократическата партия -- защитават идеята да се замени сегашното тристранно председателство с един президент. 
						Политиците от РС не са така запалени по тази идея. Според Милорад Додик, председател на основната опозиционна партия в РС, Съюзът на независимите социалдемократи, най-доброто решение би било един от членовете на председателството да получи удължен мандат. 
						Междувременно управляващите партии в РС -- Сръбската демократическа партия и Партията за демократичен прогрес -- искат колективният държавен глава да има само протоколни функции. Според тях всички важни въпроси трябва да се разглеждат от Министерския съвет на БиХ. 
						Политиците и от трите етнически общности са единодушни, че трябва да има повече депутати. Най-честото предложение е Камарата на представителите да се състои от 150 члена, вместо от 42. 
						Вече няколко месеца политиците в БиХ обсъждат възможните промени на преговори, провеждани под егидата на бившия заместник върховен представител Доналд Хейс, който в момента работи към Института за мира. Международната общност подчерта, че никакво решение не може да бъде наложено. Бъдещото развитие трябва да се определи чрез консенсус между вътрешните политически фактори. 
						Очаква се политическите лидери в БиХ да подпишат декларация, която да очертае базата за конституционната промяна, по време на срещата си във Вашингтон по случай 10-ата годишнина от Дейтънското споразумение. След това, според най-високопоставения пратеник на международната общност, върховният представител Пади Ашдаун, ще бъде окончателно изготвено споразумение -- вероятно до март 2006 г. Това ще даде възможност на гласоподавателите да изберат изцяло нов законодателен орган и нова изпълнителна власт на изборите през октомври.

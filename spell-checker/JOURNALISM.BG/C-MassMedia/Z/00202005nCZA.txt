Извършени арести, свързани със стрелбата пред посолство в Сараево
					29/10/2011
					Полицията арестува заподозрените съучастници в стрелбата пред посолство в петък.
					От Бедрана Калетович за Southeast European Times в Сараево - 29/10/11
 
					 
						
Мъж с автоматично оръжие бе ранен от полицейски снайперист пред американското посолство в Сараево в петък (28 октомври). [Ройтерс]
						Полицията арестува 15 уахабити в Санджак, Сърбия рано в събота (29 октомври) след нападението срещу американското посолство в петък в Сараево. 
						"Tази сутрин в 5 ч. бе осъществена полицейска акция срещу екстремисткото уахабитско движение на територията на Нови Пазар, Сйеница и Тутин," каза сръбският министър на вътрешните работи Ивица Дачич. 
						Дачич каза, че полицията е конфискувала телефони, компютри и лаптопи. 
						Арестите бяха извършени, докато босненската полиция разследва дали стрелецът, свързан с нападението срещу американското посолство в петък, е действал сам или е имал съучастници. 
						Официални представители идентифицираха стрелеца като Мевлид Ясаревич, 23-годишен от Нови Пазар, Сърбия. В града има голяма мюсюлманска общност и самият Ясаревич е смятан за член на фундаменталистката уахабитска секта, която и преди е имала сблъсъци с полицията. 
						Те твърдят, че Ясаревич е пристигнал пред посолството с трамвай и е започнал да стреля по сградата с автоматично оръжие. Ранил е полицая, който е охранявал посолството, но никой в сградата не е пострадал. 
						След 30 минути полицейски снайперист е успял да рани стрелеца в крака. Той е бил арестуван в болницата, където е подложен на лечение. 
						Посланикът на САЩ в Босна и Херцеговина (БиХ) Патрик Муун е оценил бързата реакция на местната полиция, чиито действия са прекратили онова, което политическите партии определят като терористично нападение. 
						Нападението срещу посолството "също е и нападение срещу БиХ и срещу всички нейни граждани, както и срещу общите ценности и убеждения. Нашата страна не е убежище за терористи и нашият народ не подкрепя каквито и да е действия, застрашаващи мира, сигурността и човешкия живот", каза Желко Комшич, член на Тристранното председателство. 
						Веднага след нападението бе проведено спешно заседание, на което присъстваха членове на председателството, на градския съвет, на отбраната и на полицията на БиХ, чиято цел бе гарантирането на сигурността на американските дипломати и на други американци в страната. 
						Сръбската полиция също засили сигурността на американското посолство в Белград. 
						Муун каза, че се надява, че този инцидент ще помогне на гражданите на БиХ да се обединят в общата си цел ида направят каквото е необходимо, за да станат част от Европа. 
						Членове на обществото обаче казаха за SETimes, че стрелбата е върнала страната назад. 
						"Чудовищно престъпление! Всичките ни усилия да подобрим лошия имидж на страната след войната пропадат заради отделни лица, които вършат немислимото", каза Ирма Катич от Сараево. 
						"Това е нещо, което ми напомня за най-лошите години на войната", каза жителят на Тузла Сенад Мустафич. 
						"Един човек не може да разруши доказаното ни приятелство с американския народ, но хвърля сянка върху всичко, което се прави в борбата ни за напредък", каза Даниел Катич от Сараево. 
						Според властите Ясаревич е известен на силите за сигурност - не само в БиХ, но също и в други страни. Той е пресякъл границата със Сърбия рано в петък. Мотивът на нападението все още е неизвестен. 
						Според свидетели брадатият стрелец е казал на минувачи, че не иска да стреля по тях, а само по сградата на посолството, тъй като е изпълнен с гняв "срещу Америка, която убива хора по света".

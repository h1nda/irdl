Реакциите на Белград и Прищина на съобщенията за отлагане на предложението за статута на Косово
					13/11/2006
					След разговори в петък с Контактната група специалният пратеник на ООН Марти Ахтисаари съобщи, че ще отложи представянето на предложението си за Косово до провеждането на изборите в Сърбия на 21 януари.
					От Блерта Фоничи-Кабаши и Игор Йованович за Southeast European Times – 13/11/06
 
					 
						
Пратеникът на ООН за бъдещето на Косово Марти Ахтисаари съобщи, че ще отложи препоръките си за статута на провинцията до януари. [Гети Имиджис]
						Решението на специалния пратеник на ООН Марти Ахтисаари да отложи обявяването на предложението си за бъдещето на Косово бе посрещнато със смесени реакции в Белград и Прищина. Лидерите на косовските албанци изразиха разочарованието си, но казаха, че са уверени, че провинцията върви към своята независимост. В Сърбия президентът Борис Тадич нарече отлагането "полезно", а премиерът Воислав Кощуница критикува Ахтисаари за това, че свързва статута на Косово с изборите в Сърбия. 
						Първоначално Ахтисаари смяташе да представи проекторешението си за статута до края на ноември. Но след среща в петък (10 ноември) с представители на международната Контактна група той обяви, че ще отложи представянето на плана. 
						"Реших да представя предложението си за решаване на въпроса за статута на Косово на заинтересованите страни незабавно след парламентарните избори в Сърбия," каза специалният пратеник след срещата. Изборите в Сърбия са на 21 януари. 
						Това съобщение доведе до извънредно заседание на преговарящия екип на косовските албанци. В изказване пред журналисти след заседанието президентът Фатмир Сейдиу изрази съжалението си, че процесът се отлага заради "процес в Сърбия", но заяви, че тяхната страна е готова да продължи сътрудничеството си с Ахтисаари и с Контактната група. 
						"Гражданите на Косово осъзнават колко е важно да се поддържа сегашното спокойствие, за да се допринесе за демократичните процеси," каза той. 
						"Косово никога не е било предавано от Запада, затова днес Косово и народът на Косово по никакъв начин няма да си позволят да се отклонят от партньорството със Съединените щати и ЕС," каза Хашим Тачи, лидер на основната опозиционна партия, Демократическата партия на Косово. 
						В Белград повечето наблюдатели определиха отлагането като жест към сръбските демократични партии, за да не бъдат обременени на изборите от едно евентуално решение. 
						Кощуница обаче, който неколкократно критикува Ахтисаари по различни поводи, каза, че пратеникът на ООН няма "мандат да мисли за изборите в Сърбия, а да създаде възможност за реални преговори за Косово, каквито досега не сме имали, и да помогне за намирането на решение в съответствие с Хартата на ООН". 
						Позицията на Белград за Косово се определя от новата сръбска конституция, която посочва, че провинцията е неразделна част от Сърбия, каза Кощуница. Това означава, че "всяко бъдещо сръбско правителство ще бъде последователно в позицията си за Косово", добави той. 
						Тадич бе по-благосклонен към решението на Ахтисаари. "Очаквам предстоящият период да се използва за дискусии по възможните решения и за намиране на решение за Косово, което да удовлетвори всички заинтересовани страни," каза Тадич. Той призна също, че позицията на Сърбия в преговорите е трудна. 
						"Днес Косово е по-близо до независимост отколкото до каквото и да е друго решение, като се има предвид позицията на международната общност," каза той. 
						Междувременно представителството на САЩ в Прищина изрази подкрепата си за Ахтисаари, като подчерта, че "е дошло времето" да се намери решение. 
						"Виждаме, че процесът по определяне на статута навлиза в заключителната си фаза. След много месеци на интензивни преговори между страните и посещения на специалния пратеник Ахтисаари и екипа му в региона ние сме убедени, че препоръките му ще включват адекватни предложения за защита на правата на хората в Косово и ще положат основите за устойчиво решение на статута," се казва в изявление на представителството на САЩ. 
						"Хората на Косово имат право да получат яснота за бъдещето си," се добавя в него.

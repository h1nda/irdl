Лидерите на Германия и Франция отхвърлят идеята за поставяне на крайни срокове на Турция
					06/12/2006
					Ангела Меркел и Жак Ширак отбелязаха във вторник, че вместо да притискат ЕС да определя твърд краен срок, в който Турция да свали търговското си ембарго върху Кипър, те биха призовали Брюксел да публикува доклад за напредъка на страната по пътя на присъединяването й между есента на 2007 и пролетта на 2009 г.
					(EUobserver, Гардиън, Таймс - 06/12/06; AФП, АП, ФТ, Блумбърг, ДПА, БиБиСи, Интърнешънъл Хералд Трибюн, Гласът на Америка - 05/12/06; ДПA - 04/12/06)
 
					 
						
Не искаме да поставяме на Турция какъвто и да било ултиматум ... но искаме комисията да докладва как можем да се придвижим напред," заяви германският канцлер Ангела Меркел. [Гети Имиджис]
						Изразявайки подкрепа за предложението на Европейската комисия (ЕК) за частично преустановяване на преговорите с Турция за членство в ЕС заради Кипър, Германия и Франция призоваха във вторник (5 декември) за преглед на напредъка на страната по пътя на присъединяването й преди пролетта на 2009 г. 
						"Ние ще водим кампания Европейската комисия да състави доклад в периода между изборите в Турция през есента на 2007 г. и европейските избори през пролетта на 2009 г.," заяви германският канцлер Ангела Меркел след разговорите си с френския президент Жак Ширак и с полския президент Лех Качински. "Без да определяме точна дата, ще видим приблизително по това време дали Турция е приложила споразумението от Анкара," каза тя. 
						Меркел визира протокола, подписан от Турция през 2005 г., с който тя разшири митническото си споразумение с ЕС от 1963 г. за всички страни членки, включително Кипър. 
						Турция не признава правителството на южната част на острова под гръцко управление, която се присъедини към ЕС през май 2004 г. Анкара отказва да отвори пристанищата и летищата си за кипърски гръцки кораби и самолети. 
						Във връзка с това ЕК препоръча миналата седмица да бъдат замразени преговорите по осем от 35-те преговорни глави с Турция, докато Брюксел не потвърди, че страната е изпълнила задълженията си към блока. 
						Очаква се външните министри от ЕС да обсъдят препоръките на ЕК на среща в понеделник, но според съобщенията едва ли ще бъде постигнато решение. Тогава лидерите на блока от 25 държави ще трябва да намерят решение на въпроса по време на срещата си на върха на 14 и 15 декември в Брюксел. 
						Изявлението на Меркел бе направено след репортажи, в които се внушаваше, че Германия и Франция ще настояват за определяне на 18-месечен краен срок за вдигане на търговското ембарго на Анкара над Кипър или прекратяване на преговорите с ЕС в противен случай. Двете страни оттогава изглежда са смекчили позицията си. 
						"Не искаме да поставяме на Турция какъвто и да било ултиматум, но искаме комисията да ни докладва какво е постигнато и как можем да се придвижим напред," заяви Меркел по време на пресконференция с Ширак и Качински. 
						"Позицията, изложена от канцлера Меркел, е идентична с позицията на Франция," каза Ширак пред репортери. 
						Няколко часа преди срещата в Метлах турският премиер Реджеп Тайип Ердоган се обади на Меркел с призив да не допуска "историческа грешка", като зачеркне преждевременно и с лека ръка стрмежите на страната му за членство в ЕС. 
						"Турция е толкова важна за ЕС, колкото и ЕС за Турция", каза той по-късно пред турски депутати. 
						Еврокомисарят по разширяването Оли Рен направи подобно изявление. 
						"Бих помолил канцлера Меркел и президента Ширак да потърсят балансирано решение, което, от една страна, да показва последиците от неизпълнението на изискванията от страна кандидат, но същевременно да поддържа жив процеса на присъединяване на Турция поради неговото стратегическо значение както за Европа, така и за Турция," цитира думите му "Ройтерс".

Доклад на "Трансперънси Интърнешънъл": корупцията подкопава съдебните системи по целия свят
					25/05/2007
					Мнозинството от хората в почти всички страни от Югоизточна Европа смятат, че техните съдебни системи са корумпирани, се казва в нов доклад на "Трансперънси Интърнешънъл", публикуван в четвъртък.
					(Найн o'клок - 25/05/07; "Трансперънси Интърнешънъл", РФЕ/РЛ, Би Би Си, Балканска мрежа за разследващи репортажи, Агенция София Нюз, Javno.hr, Hotnews.ro - 24/05/07)
 
					 
						
ТИ създаде Юридически консултативни центръве в Албания, Босна и Херцеговина, Хърватия, България, Македония, Черна гора, Сърбия и Румъния. [ТИ]
						Корупцията подкопава съдебните системи по целия свят, предупреди "Трансперънси Интърнешънъл" (ТИ) в нов доклад, публикуван в четвъртък (24 май). В резултат на това гражданите нямат достъп до правосъдието и до основното човешко право на честен и безпристрастен съдебен процес, а понякога и изобщо до съдебен процес. 
						"Равноправието пред закона е стълбът на демократичните общества", заяви председателката на международната антикорупционна организация със седалище в Берлин Хюгет Лабел след публикуването на доклада. "Когато съдилищата са корумпирани или повлияни политически, везните на правосъдието се накланят и страдат обикновените хора. Съдебната корупция означава, че гласът на невинните не се чува, докато виновните действат безнаказано." 
						В Доклад за глобалната корупция за 2007 г.: "Корупцията в съдебните системи", ТИ разграничава две категории съдебна корупция: политическа намеса от страна на законодателната или изпълнителната власт и подкупи. 
						Цитирайки проучване, проведено между юни и септември 2006 г., в доклада се твърди, че мнозинството от участвалите в 33 от 62 проучени страни, са описали своята национална съдебна и правна система като корумпирана. Почти 60 000 души са участвали в проучването, което е включвало всички страни от Югоизточна Европа (ЮИЕ) с изключение на Кипър и Черна гора. "От 8 263 души, които са имали неотдавнашен контакт със съдебната система, повече от един на всеки десет е платил подкуп", се казва в доклада. 
						Сред проучените страни най-зле изглежда положението в Парагвай, където почти 90 % от анкетираните са описали своята съдебна и правна система като корумпирана. С по-малко от 10 % от датчаните, смятащи съдебната си система за корумпирана, Дания е "най-чистата" от 62-те проучени страни. 
						В региона на ЮИЕ процентът на хората, които окачествяват съдебната система в своите страни като корумпирана, варира между 54 % в Гърция и малко повече от 80 % в Македония, която е на 4-то място в класацията. Около 78 % от хърватите смятат съдебната система в своята страна за корумпирана, което нарежда страната на 7-мо място. България е на 9-то място, Турция - на 16-то, а Албания е 26-та. След тях се нареждат Румъния, после Сърбия - на 29-то място и Гърция - на 31-во. В региона Косово е единствената територия, където по-малко от 50 % от анкетираните са окачествили своята съдебна система като корумпирана. 
						"Това, което е по-специфично за Източна и Централна Европа, Централна Азия - имам предвид бившите комунистически страни - е, че съдебната корупция е много по-висока [там], отколкото в много други части на света, което е интересен факт, установен в доклада", заяви Миклош Маршал, директор на ТИ за Европа и Централна Азия в интервю за Радио "Свободна Европа". 
						Докладът също показва, че докато 23 % от хората в Северна Америка и 19 % от живеещите в ЕС или други западноевропейски страни, са имали контакт със съдебната система през миналата година, цифрата за страните от ЮИЕ за същия период е само 9%. Съобщава се обаче, че 9 % от тези, които са имали контакт със съдебната система, са платили подкуп. В Северна Америка и ЕС и другите западноевропейски страни само 2 % и съответно 1 % , са платили подкуп. 
						ТИ предлага множество препоръки за подобряване на независимостта на съдебната система и за борба с корупцията. Те включват назначенията в съдебната система да се предлагат от независими комисии, като назначенията на съдиите да се правят на основата на качества, а заплатите в сектора да отразяват опита на магистратите и постигнатите резултати. Нещо повече, съдиите трябва да получават ограничен имунитет за действия, свързани със съдебните задължения, като твърденията срещу тях трябва да бъдат стриктно разследвани, включително и от независима комисия. 
						За да се повиши отговорността към съдебните процедури и за да се осигурят консултации за жертвите на корупцията, ТИ създаде Центрове за правна консултация, които предлагат антикорупционни горещи линии. Такива центрове бяха създадени в Албания, Босна и Херцеговина, Хърватия, България, Македония, Черна гора, Сърбия и Румъния.

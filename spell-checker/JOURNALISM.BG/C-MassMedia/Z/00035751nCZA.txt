Новият план за борба с корупцията на Черна гора предизвиква спорове
					23/08/2010
					Ще забави ли новият план на Черна гора за борба с корупцията перспективите за членство в ЕС?
					От Неделко Рудович за Southeast European Times от Подгорица – 23/08/10
 
					 
						
Министърът на европейската интеграция Гордана Джурович разработи новата стратегия. [Правителство на Черна гора]
						Черна гора прие миналия месец нова антикорупционна стратегия и план за действие за борба с корупцията и организираната престъпност. Правителството обаче сега е критикувано от представители на НПО, които казват, че то не се е консултирало с тях. 
						Мрежата за утвърждаване на сектора на НПО на Черна гора (МАНС) нарече новия план фриволен и нереалистичен и заяви, че е бил подготвен твърде бързо от министъра на европейската интеграция Гордана Джурович. 
						"Предвидените в плана за действие реформи няма да могат да осигурят конкретни резултати, тъй като не се основават на реални проблеми. Планът за действие беше съставен тайно от министър Джурович без принос от членовете на работната група, които имат мандат да работят по документа, и без обществен дебат", каза директорът на МАНС Ваня Чалович. 
						Планът беше подготвен, след като на 17 юли Европейската комисия (EК) отправи критики по отношение на стратегията на правителството за борба с корупцията и организираната престъпност. Според съобщения ЕК е заключила, че в плана липсват основна цел, срокове и механизми за наблюдение. 
						Новият проект включва мерки за борба срещу киберпрестъпността, измамите с кредитни карти и фалшифицирането на стоки. Новата рамка ще засили сътрудничество на Черна гора със съседните държави и ще насърчи регионалните програми за защита на свидетели. 
						Според Чалович Джурович е изготвила плана за действие за една седмица, докато "предишният план е отнел на работната група от десет души четири месеца, повече от 40 срещи и обществен дебат." 
						Джурович отговори, че НПО, които критикуват правителството, трябва да се кандидатират на избори и по този начин да получат легитимност за своите критики, като непряко обвини МАНС, че се опитва да създаде пречки по пътя на Черна гора към ЕС. 
						"Някои НПО не са доволни, защото предложенията им не бяха приети на 100 %", каза тя. 
						В началото на август Джурович предаде документа на делегацията на ЕС в Подгорица, докато EК подготвяше становището си за готовността на Черна гора да се кандидатира за членство в Съюза. 
						МАНС представи своята антикорупционна стратегия на 8 август. 
						Остава въпросът дали стратегията и планът за действие на правителството могат да повлияят на доверието в документа и на репутацията на правителството на Черна гора в Брюксел. 
						Според Боян Шаркич, бивш черногорски дипломат в ЕС, това до голяма степен зависи от становището на ЕК относно готовността на Черна гора като кандидат-членка. 
						"Основният и единствен посредник в процеса на приближаване към ЕС е правителството на Черна гора", каза Шаркич за SETimes. Той заяви, че не очаква отрицателни забележки от ЕК по документа. 
						"EК може да отбележи някои недостатъци на документа и да поиска те да бъдат актуализирани, променени или да бъдат направени други промени. Това не е отрицателно; напротив, това може да е една от така наречените от тях "установени слабости", които трябва да бъдат отстранени в предписаните срокове", каза Шаркич.

Медиите и Младич
					02/06/2011
					Отразяването на ареста на Младич подлага на изпитание изтощените журналисти.
					От Боряна Милованович за Southeast European Times от Белград – 02/06/11
 
					 
						
Адвокат Милош Шалич прави изявление за медиите пред сградата на съда миналата седмица. [Ройтерс]
						Екип от репортери работиха денонощно, на 12-часови смени, пред сградата на Специалния съд в Белград, където Ратко Младич бе задържан до екстрадирането си във вторник (31 май) в Хага. Медиите заситиха интереса на зрителите и читателите с отразяването на историческия арест - подготвян от 15 години - предлагайки програми по темата, дълги по няколко часа. 
						Всички останали новинарски репортажи останаха на заден план, като журналистите се бореха да получат изключителна информация за всичко, свързано с Младич, здравето му и исканията му от ареста. Така репортажите и програмите на живо пред съдебната сграда поднесоха някои любопитни подробности, като например, че в ареста Младич помолил за книги на Достоевски и Толстой и поискал да яде ягоди. 
						Екипи на медиите непрекъснато следяха изявленията и видеозаписите на членовете на адвокатския екип на Младич, които се изредиха да говорят пред камерите. "Мисля, че състоянието на Младич е толкова лошо, че няма да види края на процеса в Хага," е казал адвокатът му Милош Шалич, цитиран от медиите. 
						Посещенията от членове на семейството на Младич причиняваха хаос пред сградата на съда. Всеки път, когато пристигнеха съпругата му, синът, снахата и внуците му, те биваха незабавно обграждани от куп камери, микрофони и диктофони. "Няма да правят никакви изявления, няма да стане!", съобщаваше някой от тълпата. 
						Репортери и снимачни екипи се бореха с умората, както и с конкуренцията. "От часове чакам някой да дойде и да ме смени. Вече десет часа съм пред съда; изтощен съм, но на никого не му пука," се оплака един от тях. 
						Физическата сигурност на някои репортери бе застрашена, докато отразяваха ареста. Телевизионната журналистка от "Първа Сръбска Телевизия" Жаклина Таталович бе нападната от селяни в Лазарево, които не бяха съгласни с екстрадирането на Младич в Хага, докато тя предаваше от мястото на неговия арест. "Едва успях да вляза в колата и да се скрия," казва тя.

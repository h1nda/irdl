Разпадането на управляващата коалиция в Черна гора повдига въпроси
					27/06/2011
					Анализаторите твърдят, че управляващата Демократическа партия на социалистите (ДПС) ще участва самостоятелно на вероятните предсрочни парламентарни избори, за да се възползва от придобитите монополи.
					от Миряна Бошкович за Southeast European Times от Подгорица -- 27/06/11
 
					 
						
Премиерът Игор Лукшич твърди, че не вижда стратегическия проблем, който засяга коалицията. [Reuters]
						Управляващата коалиция в Черна гора, съставена от водещата Демократическа партия на социалистите (ДПС) и Социалдемократическата партия (СДП), може на практика да се е разпаднала, но двете партии твърдят, че това няма да застраши способността им да управляват на държавно ниво до следващите парламентарни избори. 
						
						
						 Подмяната на настоящия кмет на подгорица Миомир Мугоша е сред няколкото основни въпроса, разклатили отношенията между двете партии по време на дългото им управление на страната. 
						Друг въпрос е собствеността на енергийното дружество "Електродистрибуция".
						"Това е поразяващо разрушителен подход към приватизацията от страна на управляващата партия (ДПС) по отношение на толкова важен икономически сегмент като "Електропривреда", твърди анализаторът Светозар Йовичевич. 
						Въпреки гъвкавостта си, СДП не може да прескочи проблема с "Електродистрибуция" без да влоши отношенията, допълни Йовичевич, но не изключи възможността да се намери начин ДПС да отстъпи и да изпълни целите си по друг начин.
						Председателят на СДП Ранко Кривокапич първоначално вдигна летвата, като поиска от правителството, полицията и прокуратората да предприемат действия срещу опитите на ДПС да "подправи волята на народа" по отношение на кметския пост в Подгорица, преди да обяви възможността за разпадане на коалицията на държавно ниво.
						Премиерът Игор Лукшич, който е член на ДПС, не пожела да отговори дали правителството трябва да предприеме действия, като заяви, че не вижда стратегическия проблем, който засяга функционирането на коалицията. 
						Кривокапич многократно е заявявал, че действията на ДПС, целящи да наложат Мугоша за кмет на Подгорица, рушат законността на демократичните избори, а оттам и основите на европейската интеграция на Черна гора. 
						Професор Джордже Блажич обаче твърди, че заявленията на СДП са не на място, като се има предвид конституцията на страната.
						 "Нямаме избирателна система, в която гражданите да избират представителите си. Гражданите избират политически партии, които формират парламента, а легитимността на изборите е в техни ръци. Не може да нарушиш легитимността, когато я нямаш," каза Блажич пред SETimes. 
						Някои анализатори твърдят, че има по-спешни проблеми, които са довели до решението на ДПС да действа самостоятелно на очакваните предсрочни парламентарни избори. Основната причина е да управлява самостоятелно монопола върху природните и икономически ресурси на Черна гора, заяви пред SETimes професор Филип Ковачевич.
						ДПС е в позиция да спечели щедро от продажбата им, както и да напълни джобовете на бизнес магнатите - финансовите поддръжници, свързани с партията, сред които има дори роднини и приятели, твърди той. 
						"ДПС се нуждае от абсолютна власт, за да прокара тези проекти... които са за сметка на обществения интерес на черногорските граждани", допълни Ковачевич.
						Някои от тези проекти са за потапянето на реките Морача и Тара, за да се подготви непланирано строителство на водноелектрически централи, както и изграждането на кабелни електропроводи през национални паркове. 
						СДП твърди, че най-малко по въпроса за кмет на Подгорица е налице ясно подозрение за корупция. Професор Блажич обаче критикува СДП, че политиканства, вместо да се справи с корупцията, която разяжда страната. 
						"Не им минава през ума да се справят със значимите проблеми, свързани с корупцията в тази страна, и да започнат да се борят с явлението адекватно и от правилното място - отгоре надолу," твърди Блажич.

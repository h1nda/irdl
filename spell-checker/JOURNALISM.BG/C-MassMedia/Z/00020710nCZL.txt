Литва заяви, че няма да въвежда ограничения за български и румънски работници след присъединяването на страните към ЕС
					21/11/2006
					 
						СОФИЯ, България -- Литва няма да ограничи достъпа на български и румънски работници до трудовия си пазар след присъединяването на двете балкански страни към ЕС през януари, съобщи литовското правителство в понеделник (20 ноември). Според официално изявление Вилнюс е убеден, че неограниченото право да се работи навсякъде на територията на ЕС е една от основните свободи в ЕС. 
						Също в понеделник Словения заяви, че смята да остави трудовия си пазар отворен за българи и румънци. Словенският премиер Янез Янса каза, че страната му се опитва да убеди онези, които планират ограничения, да преосмислят решението си. (БНР, Дарик, Филелефтерос - 20/11/06)

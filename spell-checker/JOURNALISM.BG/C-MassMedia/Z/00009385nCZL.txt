Полицейските части "Проксима" поемат работата в Македония
19/12/2003
Първата военна мисия на ЕС в Македония -"Конкордия" - приключи на 15 декември след деветмесечно присъствие. На нейно място идва цивилна мисия, чиято цел е да обучи полицаите в Македония по европейските стандарти.
От Мария Лазарова за Southeast European Times от Скопие - 19/12/03
 
 
С края на деветмесечната мисия на силите на ЕС "Конкордия" ефективно приключи всякакво чуждестранно военно присъствие в Македония. Тази мисия бе заменена от цивилна полицейска мисия на ЕС - "Проксима" - която започна работа в понеделник (15 декември). "Проксима" разполага с 200 невъоръжени служители по правоохранителна дейност, които ще работят за ускоряване на реформите в полицейските сили на Македония.
Президентът Борис Трайковски, премиерът Бранко Цървенковски, върховният представител на ЕС по въпросите на сигурността Хавиер Солана и оперативният командващ на ЕУФОР Райнер Файст присъстваха на церемонията в Скопския панаирен център, която отбеляза края на "Конкордия" и началото на "Проксима".
"Най-голямата заплаха за стабилността вече не са въоръжените конфликти; това по-скоро е престъпността и затова нашето решение трябва да е политическо, а не военно", каза Солана. "Мисията е знак, че ЕС е способен да адаптира ресурсите на Европейската програма за сигурност към конкретни ситуации с конкретни нужди. Сигурен съм, че "Проксима" е точната мисия на точното място и време."
Трайковски каза, че преди девет месеца много скептици не са вярвали във възможностите на първия практически проект в рамките на новата политика за европейска отбрана и сигурност, но македонските власти никога не са се съмнявали в тях. "Днес, когато "Проксима" идва в Македония, вече не се чуват скептични слова, защото предшествениците на тази мисия "обезоръжиха" критиците", каза Трайковски.
Цървенковски каза, че "Проксима" е много важна. "Ако сравним условията в Македония сега и преди една година, можем определено да кажем, че задачата, за която дойдохте ... е изпълнена. По отношение на сигурността Македония сега е стабилна страна, чийто основен приоритет е икономическото развитие и разрешаването на социалните проблеми", каза той.
В главната квартира на "Проксима" в Скопие ще има 30 полицаи. Десет от тях ще работят в Министерството на вътрешните работи, за да консултират министъра, а 150 ще работят в полицейските участъци в Скопие, Охрид, Куманово, Гостивар, Дебър, Струга и Кичево. Белгиецът Барт д'Уге е назначен за ръководител на мисията, която трябва да е в пълна готовност през февруари.

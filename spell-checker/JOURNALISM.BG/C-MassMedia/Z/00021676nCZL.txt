Махди обеща на Турция, че Ирак ще предприеме действия срещу ПКК
					22/02/2007
					 
						АНКАРА, Турция -- Иракският вицепрезидент Адел Абдул Махди обеща в сряда (21 февруари), че страната му ще предприеме мерки срещу Кюрдската работническа партия (ПКК) и ще си сътрудничи с Турция в борбата срещу терористичната организация. Той каза това след срещата си с турския външен министър Абдула Гюл, с която приключи двудневното си официално посещение в Анкара. Гюл отново поиска от Ирак да предприеме конкретни мерки срещу базите на ПКК, които според Турция се намират в Северен Ирак и се използват като трамплин за нападения на турска територия. От своя страна Махди предупреди Турция да не предприема едностранна трансгранична военна операция. Той подчерта, че Ирак очаква всички държави да спазват суверенитета на страната. (Милиет, Заман - 22/02/07)

Безплатна медицинска клиника за село в Косово
08/01/2003
Над 100 жители на Дебелде, близо до границата на Косово с Македония, получиха медицинска и зъболекарска помощ в безплатната клиника в неделя (5 януари). Болшинството от пациентите бяха старци и деца.
(КФОР - 07/01/03)
 
 
Над 100 жители на Дебелде, близо до границата на Косово с Македония, получиха медицинска и зъболекарска помощ в безплатната клиника в неделя (5 януари). Болшинството от пациентите бяха старци и деца.
Инициативата е част от Програмата за медицинска помощ за цивилни лица или МЕДКАП, която се осъществява в целия сектор на ръководената от САЩ Многонационална бригада (Изток) - МНБ (И) - след 1999 г., когато НАТО започна мироопазващата мисия КФОР в провинцията. Програмата има за цел осигуряването на основна медицинска и зъболекарска помощ за отдалечените населени места като Дебелде. Тя дава възможност на американски военно-медицински специалисти да работят заедно с колегите им от Косово при оказването на хуманитарна помощ за подобряване качеството на живота на местното население.
Американският медицински екип включва лекари от бронетанковия батальон 2-63 и зъболекарски екип от 201-ва тилова част, разположени в Кемп Маграт, една от трите американски бази на КФОР в сектора на МНБ (И). В неделя към тях се присъединиха трима местни лекари.
"Благодаря ви, американци, за това, което правите тук", каза д-р Исмаил Халабаку от Здравния център във Витина. "Вие сте тук да помогнете на моя народ, и аз съм тук да помогна на своя народ".
Прегледите в безплатната медицинска клиника продължиха шест часа и се проведоха в училището в Дебелде. Медицинските специалисти приеха 115 пациента от селото, разположено на хребета на планинската верига Хай Дуки в източно Косово. Оплакванията включваха високо кръвно налягане, възпалено гърло, мускулни болки и краста. Преводачи помагаха на пациентите да обяснят своите оплаквания и да разберат инструкциите на лекарите.
Зъболекарският екип прегледа 18 души и се наложи да бъдат извършени много екстракции - явен признак за ниското ниво на превантивни зъболекарски грижи в този отдалечен район. В един от случаите, на жена бяха извадени осем зъба.
Неделната МЕДКАП клиника беше втора за редник Алберто Круз от медицинския екип на 2-63. "Аз обичам да помагам на хората, особено на децата. За мен е удоволствие да ги правя щастливи".
Другите членове на американския екип също намират работата с албанските си колеги от Косово за ползотворна. "Създадените контакти бяха взаимно полезни", заяви капитан Скот Макклелан.
Американските медици съобщиха, че планират в близко бъдеще инициатива за обучение и квалификация, която включва поредица от курсове в Здравния център във Витина.

Сръбските младежи мечтаят за "по-добри възможности" независимо от обещанията на правителството
02/06/2003
Управляващата коалиция в Сърбия обеща да работи за завръщане на младите хора от чужбина, както и за намаляване на броя на хората, които напускат страната. Засега изпълнението на това обещание не е лесно.
От Давор Коникушич за Southeast European Times в Белград - 02/06/03
 
 
Предполага се, че за десетте години на конфликти 400,000 души са напуснали Сърбия. Едно от предизборните обещания на управляващата коалиция бе това, че тя ще работи за завръщане на младите хора от чужбина, както и за намаляване на броя на хората, които продължават да напускат страната. Всички показатели сочат, че младежите все още разглеждат емиграцията като ключа към по-добър живот.
Проучване на общественото мнение, проведено от сръбското Министерство на образованието и спорта, показва, че всеки втори младеж на възраст между 16 и 25 години иска да напусне страната. Младите хора мечтаят най-често да заминат за Италия, САЩ и Канада. Те обаче заминават сега по причини, които са по-различни от мотивите през миналото десетилетие - политическата емиграция и стремежът към буквално оцеляване вече не са ключови фактори. Сега по-скоро движеща сила са амбицията да се получи по-добро образование, да се намери добре платена работа и да се започне кариера.
Проучването сред 1,600 младежи е част от една по-широка координирана инициатива, провеждана в Черна Гора, Косово, Хърватия и Босна и Херцеговина. Резултатите ще бъдат използвани като база за разработване на национална политика в тази област.
Координаторът на проекта Драган Попадич посочва няколко интересни аспекти на това изследване. Повече от половината от интервюираните младежи не са пътували никога зад граница, а младите хора в Сърбия смятат, че техният жизнен стандарт е много по-нисък от този на техните европейски връстници. Младежите вече не уважават професии, които доскоро се считаха за престижни: те не мечтаят да станат лекари или професори. Те по-скоро искат да станат мениджъри и, което е интересно, екскурзоводи. Журналистиката заема пето място сред предпочитаните професии.
Феноменът "продължителна младост" се запазва. Дори и хора на средна възраст продължават да живеят с родителите си не по свой собствен избор, а поради невъзможността да си осигурят финансова независимост. Една от окуражителните констатации е това, че пристрастяването към наркотиците е по-малко разпространено, отколкото мнозина смятат.
В момента в Сърбия са регистрирани около 25,000 безработни с висше образование. Правителството им е предоставило възможността да работят по четири часа на ден в държавни предприятия срещу месечна заплата от 50 евро.
"Това, което правителството ни предлага след шест години учение, упорит труд и ограничения, е унизително. Аз завърших електро-инженерство с висока средна оценка и за рекордно кратко време, но каква ми е перспективата днес в Сърбия?", казва 24-годишният Милош Павлович от Белград. " Надявахме се, че с течение на времето нещата в Сърбия ще се подобрят, но очевидно нищо не се променя."
"Регистрирал съм се в бюрото за безработни, но работя същевременно вкъщи. Това е по-добре, отколкото да седиш в офис осем часа всеки ден колкото да не умреш от глад. Имам намерение да замина, но искам и да се върна след това," добавя Павлович.

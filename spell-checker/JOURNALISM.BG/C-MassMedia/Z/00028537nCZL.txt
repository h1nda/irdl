Германците, арестувани в Косово заради експлозии в МГС напуснаха страната
					30/11/2008
					 
						ПРИЩИНА, Косово -- Тримата германци, арестувани в Косово преди няколко дни, напуснаха страната в събота (29 ноември). В петък състав от международни съдии определи, че те не са замесени в експлозиите на 14 ноември в централата на Международната гражданска служба (МГС) в Прищина и разпореди те да бъдат освободени. Местните прокурори обаче заявиха, че въпреки това те все пак може да предявят обвинения. Тримата са агенти на германската федерална разузнавателна агенция. Германия настоява, че те нямат никакво отношение към атентата и че са били на мястото само за да видят какво се е случило.
						Други новини - Местните медии съобщиха в петък, че Словакия смята да признае новите паспорти на Косово, което ще осигури възможност граждани на Косово да кандидатстват за визи за Словакия. Говорителят на словашкото външно министерство Ян Шкода подчерта, че "това не означава, че ще признаем Косово като държава". (Дойче Веле, AП, ИТАР-TAСС, AФП, Taнюг, Б92, Бета, СМЕ - 29/11/08; B92 - 28/11/08)

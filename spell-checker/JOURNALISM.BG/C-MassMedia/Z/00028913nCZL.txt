Гръцкият премиер Караманлис обяви промени в правителството
					08/01/2009
					 
						АТИНА, Гърция -- Премиерът Костас Караманлис обяви в сряда (7 януари) промени в правителството в стремеж да възвърне общественото доверие на фона на нарастващите критики към водената от него икономическа и социална политика. Въпреки призивите за отстраняване на вътрешния министър Прокопис Павлопулос след продължителните размирици миналия месец Павлопулос ще остане на поста си. Ще запазят креслата си и външният министър Дора Бакоянис, министърът на националната отбрана Евангелос Меймаракис, здравният министър Димитрис Аврамопулос, министърът на търговския флот Анастасис Папалигурас и министърът на заетостта Фани Пали-Петралия.
						Министърът на националната икономика и финансите Георгиос Алогоскуфис обаче ще отстъпи поста си на своя заместник Янис Папатанасиу. Бившият министър на транспорта и съобщенията Костис Хадзидакис ще оглави министерството на развитието. Бившият министър на туризма Арис Спилиотопулос ще поеме образованието, а бившият министър на образованието Еврипидес Стилианидис ще оглави министерството на транспорта и съобщенията. Депутатът Никос Дендиас ще поеме министерството на правосъдието, а предшественикът му Сотирис Хадзидакис ще стане земеделски министър. Наблюдателите очакват кабинетът да положи клетва в четвъртък. (Нафтемборики, Катимерини, АНА-МПА, МИА - 07/01/09)

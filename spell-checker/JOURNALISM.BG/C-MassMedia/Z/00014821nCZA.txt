Младич остава основното препятствие за Сърбия и Черна гора по пътя към Европа 
					07/06/2005
					Въпреки все по-положителните настроения в Белград относно перспективите за интеграция, надеждите на Сърбия и Черна гора за напредък продължават да зависят от пълното сътрудничество с трибунала в Хага. Евроатлантическата интеграция не може да продължи, докато укриващите се обвиняеми -- включително Ратко Младич -- са на свобода, заявяват официални лица.
					От Душан Косанович за Southeast European Times от Белград -- 07/06/05
 
					 
						
Докато укриващият се обвиняем във военни престъпления Ратко Младич не пристигне в Хага, Сърбия и Черна гора ще продължава да се сблъсква с пречки по пътя си към евроатлантическа интеграция, твърдят официални лица.
						Министърът на отбраната на Сърбия и Черна гора Първослав Давинич каза, че очаква един от основните обвиняеми от трибунала на ООН за военни престъпления, Ратко Младич, да се яви пред Хага през следващите няколко месеца. На семинар в понеделник (6 юни) Давинич каза, че властите в Сърбия и Черна гора разбират, че надеждите им за евроатлантическа интеграция не могат да се осъществят, докато Младич е на свобода, и те са твърдо решени да решат този проблем. 
						Излъченият неотдавна видеоматериал, който показва екзекутирането на пленници в Сребреница, направи още по-неотложно пълното сътрудничество с трибунала за военни престъпления на ООН, добави министърът. 
						След ежегодната среща на ЕБВР, на която Белград бе домакин, правителствените функционери са все по-отимистични по отношение на перспективите за интеграция. Но според федералния министър по човешките права и правата на малцинствата Расим Ляич сътрудничеството с Хага остава основен проблем, който не трябва да се пренебрегва. 
						"Непрекъснато изскача въпросът за Ратко Младич," каза Ляич след посещение във Вашингтон, където се срещна с представители на Държавния департамент и Съвета за национална сигурност. "Ясно се посочва, че без неговото арестуване Сърбия и Черна гора няма да бъде приета в Партньорство за мир (ПзМ)." 
						В началото на годината посланикът на САЩ в Белград Майкъл Полт обяви, че Вашингтон спира финансовата помощ за Белград, докато не се подобри сътрудничеството. Ляич каза, че според него това ще се промени само когато Сърбия и Черна гора покаже "истински действия и доказателства". 
						Помощта от Съединените щати се отрази на международния финансов рейтинг на страната и на възможностите й да получава помощи от такива институции, като МВФ и Световната банка, отбеляза той. 
						Брюксел също подчерта колко важно е сътрудничеството с Хага. Въпреки положителното предварително проучване на ЕС "трудно е да си представим", че Споразумението за стабилизация и асоцииране (ССА) ще бъде подписано следващата година, ако всички нерешени въпроси, свързани с Хага, не бъдат "изцяло и успешно приключени", каза немският посланик в Сърбия и Черна гора Андреас Кобел. 
						Междувременно последният доклад на Международната кризисна група посочи, че Сърбия е направила значителни положителни стъпки през първите месеци на тази година, но предупреди, че правителството продължава да предприема някои действия в обратна посока. 
						Администрацията в Белград е показала напредък по въпроса с военните престъпления, както и готовност за диалог по окончателния статут на Косово, се казва в доклада. "Това даде своите плодове. Вместо новата изолация, която заплашваше да се установи в началото на годината, [Сърбия] получи зелена светлина от ЕС за започване на преговори по Споразумение за стабилизация и асоцииране -- една важна, макар и начална стъпка към членство." 
						Поради динамиката "стъпка напред, стъпка назад", която все още тормози реформите в страната, ще е необходим международен натиск, "за да се гарантира, че реформите ще бъдат трайни и ще има реален напредък," се казва в доклада.

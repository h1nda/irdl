Проведен беше вторият кръг от диалога Прищина-Белград 
					29/03/2011
					 
						БРЮКСЕЛ, Белгия - Вторият кръг от диалога Прищина-Белград беше проведен в Брюксел в понеделник (28 март), като основни теми бяха гражданската регистрация и кадастралните данни. В изявление след края на разговорите ЕС заяви, че страните са решили да създадат работна група, оглавявана от ЮЛЕКС, която да се занимава с практическите въпроси, свързани със събирането на данните и гражданската регистрация. Медиите съобщиха, че ръководителят на външната политика на ЕС Катрин Аштън е присъствала на заседанието за кратко и е насърчила страните да намерят практически решения на всички въпроси. Ръководителят на екипа на Прищина Едита Тахири каза, че нейната страна настоява за получаването на оригиналната кадастрална информация, но може да приеме копие на гражданския регистър. Преди срещата Тахири повдигна въпроса за вмешателството на сръбската далекосъобщителна и енергийна система в Косово, с което се накърнява качеството на предоставяните услуги. Ръководителя на екипа на Белград Борислав Стефанович каза, че има напредък по въпроса за кадастралните планове и регистри, както и по отношение на енергийните доставки. Следващата среща се очаква за средата на април. (Коха Диторе, Косова Сот - 29/03/11; Клан Косова, РТК, Кохавижън - 28/03/11)

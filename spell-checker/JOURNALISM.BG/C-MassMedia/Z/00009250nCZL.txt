НАТО вероятно ще помогне на Гърция при подготовката за мерките за сигурност за Олимпиадата в Атина
05/12/2003
След неотдавнашните терористични нападения в Турция Гърция намекна, че може да потърси помощта на НАТО при подготовката на мерките за сигурност за Лятната олимпиада в Атина през 2004 г.
(Форуърд- 05/12/03; АП, Гласът на Америка, Канейдиън прес - 03/12/03; АП - 02/12/03; АП - 28/11/03; Ройтерс - 27/11/03)
 
 
Гърция намекна, че НАТО би могъл да играе по-пряка роля при планирането на мерките за сигурност за Летните олимпийски игри през 2004 г. Самоубийствените атентати в съседна Турция миналия месец събудиха отново тревогите, че терористичните организации могат да се опитат да извършат атентати по време на игрите.
В сряда (3 декември) министърът на културата Евангелос Венизелос каза, че Гърция е базирала военните си планове за Олимпийските игри върху по-широкото стратегическо планиране на алианса. След среща по въпросите на сигурността, председателствана от премиера Костас Симитис, той каза, че Гърция може да потърси помощта на НАТО при планиране на мерките, за да увеличи възможностите си за борба с тероризма. Но цялостният контрол върху операциите по сигурността ще остане в ръцете на гръцките полицейски и военни сили.
В изявлението си преди срещата Симитис каза, че властите са разследвали методите, използвани при самоубийствените атентати в Истанбул. "Опитали сме се да предвидим всяка вероятност. Но неотдавнашните събития ни разкриха някои нови възможности", каза той.
Гръцкият министър на отбраната Янос Папандониу каза, че не би искал посетителите да останат с "впечатлението, че Атина се е превърнала във военен лагер". Той говори преди срещата на НАТО в Брюксел тази седмица и каза, че няма да има чуждестранни сили на сушата, но страните от НАТО ще държат войски в състояние на готовност, които бързо да реагират в случай на голямо терористично нападение.
Като подчерта, че опасността от тероризма "не се ограничава само до определен брой страни" и че Гърция - както и всяка друга страна - би могла да е мишена, председателят на Международния олимпийски комитет (МОК) Жак Рог каза миналата седмица, че сигурността е основен приоритет за игрите.
"Ако това означава, че спортистите, зрителите или официалните лица трябва да бъдат подложени на повече проверки за сигурност - нека бъде така", каза той пред репортерите по време на пресконференция. "Ако се налага да виждаме полицаи и/или въоръжена охрана на игрите - нека бъде така. Щом това е нужно, ние всички ще сме доволни, че те са там."
Гърция е отпуснала бюджет от повече от 620 млн. евро за сигурността на Олимпиадата. Освен това тя създаде отряд от 200 души, обучени специално да действат в случай на биологически, химически и ядрени терористични заплахи, като също така направи и списък на биохимическите ресурси, които може да използва спешно в случай на атентат.
Освен цялостното сътрудничество с международна консултантска група - включваща представители на Австралия, Великобритания, Франция, Германия, Израел, Испания и САЩ - Атина неотдавна засили сътрудничеството си в областта на сигурността и разузнаването и със страните от Балканите.

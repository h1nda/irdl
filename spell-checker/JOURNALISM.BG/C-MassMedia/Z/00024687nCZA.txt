Румънски съд постанови, че заповедта за закриване на комисията за борба с корупцията е противоконституционна
					28/11/2007
					Няколко настоящи и бивши министри от румънския кабинет може скоро да бъдат подведени под отговорност след решение на конституционния съд на страната от вторник.
					(Найн о'клок, Зиуа - 28/11/07; ДПА, Hotnes.ro, Ромпрес, Медиафакс - 27/11/07; Найн о'клок - 21/11/07)
 
					 
						
Румънският президент Траян Бъсеску. [Гети Имиджис]
						Румънският президент Траян Бъсеску скоро ще има възможност да решава сам дали да разреши започване на криминални разследвания срещу министри след решението на конституционния съд от вторник (27 ноември) против неотдавнашно постановление на правителството. 
						В началото на октомври правителството прие извънредно постановление, с което измени закона за министерската отговорност и разпусна президентската комисия, която се занимаваше с искания на прокурори за борба с корупцията за разследване на бивши и настоящи министри от кабинета. 
						Съгласно мярката комисията - съставена от представители на министерствата на правосъдието и вътрешните работи и служители на президентството - трябваше да бъде заменена от нова петчленна съдийска комисия. 
						Министърът на правосъдието Теодор Киуариу, автор на постановлението, каза, че то е имало за цел да деполитизира процеса. 
						Постановлението обаче предизвика критики както от евродепутати и представители на ЕС, така и от румънски политици и експерти. Членове на опозиционните партии заявиха, че неговата цел е била да блокира разследването на министри. 
						Мярката бе приета малко след като Националният отдел за борба с корупцията обяви, че е поискал разрешение от Бъсеску да започне криминално разследване срещу Киуариу за предполагаема корупция и злоупотреба с власт. Съгласно съобщенията искания за криминално разследване са били внесени и срещу друг член на кабинета на премиера Калин Попеску Търчиану - министъра на труда Паул Пъкурару и министри от предходни администрации. 
						Сред тях са бившият премиер Адриан Нъстасе, бившият земеделски министър Дечебал Траян Ремеш, бившият икономически министър Кодрут Шереш, бившият министър на далекосъобщенията Жолт Наги и бившият военен министър Виктор Бабюк. 
						В изказване след влизането в сила на постановлението миналия месец Бъсеску каза, че Киуариу е в "очевиден конфликт на интереси, след като изготвя извънредно постановление, което блокира собственото му досие и тези на останалите му колеги от кабинета". 
						По-късно омбудсманът оспори законността на извънредното постановление, като сезира конституционния съд, който във вторник реши, че мярката е в нарушение на конституцията. Съдът, който скоро трябва да обяви мотивите за решението си, е изразил възражения срещу възможността съдии да участват в комисията. 
						Киуариу каза, че няма да коментира решението от вторник, докато не се запознае с аргументите на съдиите от конституционния съд. 
						Членове на опозиционните партии приветстваха решението, което според лидера на Демократичната партия Емил Бок е потвърждение, че правителството е нарушило конституцията с цел да "прикрие министрите, заподозрени в корупция". 
						Окачествявайки решението от вторник като ясно доказателство за некомпетентността на Киуариу, други призоваха за отстраняване на министъра на правосъдието от поста му. 
						Виткор Понта, заместник-председател на Социалдемократическата партия (СДП), каза, че както Киуариу, така и Попеску могат да бъдат обвинени в злоупотреба с власт, тъй като и двамата са знаели, че постановлението е противоконституционно. 
						"Ако правителството не направи благородния жест да се оттегли от властта, тъй като не за първи път се погазва конституцията, премиерът трябва поне да отстрани Теодор Киуариу, който стои зад това постановление," е заявил Валериу Стойка, юридически експерт на Либералдемократическата партия, цитиран от електронното издание "Найн о'клок".

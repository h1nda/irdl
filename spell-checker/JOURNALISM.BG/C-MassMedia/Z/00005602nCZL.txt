Милутинович преговаря за доброволното си предаване на трибунала на ООН
09/01/2003
 
БЕЛГРАД, Югославия -- Бившият сръбски президент Милан Милутинович преговаря за условията, при които да се предаде на Трибунала на ООН за военни престъпления и скоро може да отпътува за Хага, заяви югославският заместник-министър на правосъдието Небойша Шаркич. В сряда (8 януари) Шаркич съобщи също, че проблемът може да бъде решен до един-два дни, но отказа да даде по-подробна информация. Югославия се е ангажирала да помогне на Милутинович да бъде освободен условно до започване на процеса, ако се предаде доброволно. Милутинович е обвинен от трибунала за участие в събитията в Косово през 1998-1999 г. (AП, AФП, Танюг, Б92, ФоНет, БиБиСи - 08/01/03)

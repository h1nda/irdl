Охрид: десет години по-късно
					19/07/2011
					Граждани и коментатори отбелязват напредък, но мненията все още са разделени относно ролята на Рамковото споразумение.
					От Марина Стояновска за Southeast European Times от Скопие -- 19/07/11
 
					 
						
На Стария пазар в Скопие се издига паметник на Георги Кастриоти-Скендербег, или Искендер, който се почита от македонците и албанците. [Томислав Георгиев/SETimes]
						Едва ли има някой в Македония, който да се вълнува от междуетническите отношения десет години след подписването на Охридското рамково споразумение, според изследване на Македонския център за международно сътрудничество. 
						Споразумението сложи край на конфликта от 2001 г. и оттогава благодарение на него броят на албанците, заети в държавните институции и записани във вузове, се е увеличил, както и табелите, написани на двата езика - македонски и албански - на определени места. 
						"Нещата се подобриха значително, но сега жизненият стандарт е проблем. Повече внимание трябва да се обърне на икономиката, защото гражданите се интересуват най-много от това," каза Меджит Даутовски за SETimes. 
						Даутовски е собственик на златарски магазин на Стария пазар в Скопие, където албанци, македонци, турци и други традиционно си взаимодействат. 
						"През 2001 г. животът на пазара замря, хората се страхуваха да идват тук... Сега пазарът е оживен, отвориха се заведения и магазини," каза за SETimes Борко Гавриловски, етнически македонец, който държи магазин за кожи на пазара. 
						Гавриловски каза, че много неща, като двуезичните надписи, са изглеждали невъзможни преди десет години, но "сега го намираме за нормално и по-добре, че е така." 
						Съгласно споразумението Македония е променила също преамбюла на конституцията си и е приела закони за подобряване на междуетническите отношения и благосъстоянието на общностите на етническите малцинства. Законите уреждат употребата на езиците и знамената на общностите, легализираха Университета в Тетово и дадоха амнистия на албанските бунтовници. 
						По-важните закони се приемат посредством "правилото на Бадентер", което дава право на албанците на вето по въпроси, засягащи културата, религията, езика и образованието. 
						Нещо повече, македонското правителство се съгласи на нова териториална реорганизация на общините, които групираха албанците в определени райони като мнозинство. 
						"Първите четири години бяхме с впечатлението, че духът на подобно международно гарантирано споразумение се приема добре от всички. С течение на времето политическите елити, независимо дали македонски, или албански, започнаха да се отнасят безгрижно към принципите на документа," каза редакторът на издавания на албански език всекидневник "Коха" Бесим Илиязи за SETimes. 
						Илиязи все пак похвали постиженията - процентът на албанците, представени в администрацията и във висшето образование, официалната употреба на албанския език и децентрализацията. 
						Много македонци обаче казват, че споразумението им е било наложено със сериозни последици за самото им съществуване. 
						"Промяната в преамбюла на конституцията принизи македонците до "етническа общност" в собствената им държава, след което преговорите под егидата на ООН, засягащи различията относно името ни, се трансформираха в преговори за неговата промяна," каза журналистката Мирка Велиновска. 
						Слабост на споразумението, заложено в конституцията, е квотата от 20 % за албанците във всички социални области и институции, каза Ванчо Шехтански от политическата партия ТМРО за SETimes. 
						Споразумението показа, че изпълнението на количественото изискване най-често става за сметка на качеството, като по този начин пречи на социалния напредък, каза той. 
						Шехтански обясни, че чрез Рамковото споразумение македонският народ е загубил отчасти своя суверенитет. 
						"Ако Македония, която е кандидат-членка на ЕС, трябваше да прилага такова споразумение, същото трябваше да се направи на взаимна основа в нашите съседни страни - пълноправни членки на ЕС и НАТО с големи македонски малцинства," каза той.

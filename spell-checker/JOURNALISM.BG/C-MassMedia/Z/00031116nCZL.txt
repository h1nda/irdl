Бъсеску каза, че Румъния вероятно няма да изпълни целите на МВФ
					31/07/2009
					 
						БУКУРЕЩ, Румъния -- Президентът Траян Бъсеску призна в четвъртък (30 юли), че Румъния вероятно ще се размине с целите, очертани в споразумението й с МВФ за 2009 г., тъй като свиването на икономиката ще бъде по-голямо от съгласуваното равнище от 4 %. Все пак Бъсеску каза, че бюджетната дупка трябва да остане около 4,6 % от БВП, за да може Румъния да влезе в еврозоната през 2014 г. Той прогнозира, че МВФ ще прояви "добро разбиране, тъй като представителите на Фонда са специалисти и Румъния може да докаже, че не е виновна за" влошаването на конюнктурата на външните пазари и намаляващото вътрешно потребление.
						Бъсеску призова също премиера Емил Бок да намали броя на държавните служители с 20 %, тъй като само орязването на придобивките не се е оказало достатъчно за намаляване на разходите. Не остава друг вариант освен съкращаване на държавния персонал, като се започне с излишните служители на постоянни трудови договори, каза той. (Ромъния Либера, Журналул Национал, Гъндул - 31/07/09; Агерпрес, Синхуа, Медиафакс - 30/07/09)

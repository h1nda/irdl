Американският дипломат Бърнс посети Атина, начело в дневния ред са регионални въпроси 
					11/06/2007
					 
						АТИНА, Гърция – Регионални въпроси, включително проблемът за статута на Косово и спорът за името между Гърция и Македония, са във фокуса на разговорите в края на посещението в Атина на американския заместник държавен секретар по политическите въпроси Никълъс Бърнс в понеделник (11 юни). В неделя той се срещна с гръцкия министър на външните работи Дора Бакоянис, която е казала, че нейната страна по принцип подкрепя стремежите на страните от Западните Балкани да се присъединят към НАТО. Тя е подчертала обаче, че техните кандидатури трябва да бъдат оценявани поотделно. Гърция, която не признава конституционното име „Република Македония” на своята съседка, неотдавна предупреди, че може да наложи вето на кандидатурата на Скопие за членство в НАТО и ЕС, ако спорът не бъде решен. 
						Междувременно посланикът на САЩ в Атина Чарлз Рийс каза в интервю за "Катимерини", че неговата страна разбира „гръцката чувствителност” по въпроса за името. Той предложи преговорите да продължат. (Катимерини, Нафтемпорики - 11/06/07; ЕРТ, АНА-МПА - 10/06/07)

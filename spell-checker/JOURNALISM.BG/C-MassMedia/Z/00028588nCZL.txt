Хърватският премиер Санадер иска разследване на ареста на лица заради действията им в интернет
					04/12/2008
					 
						ЗАГРЕБ, Хърватия -- В сряда (3 декември) министър-председателят Иво Санадер разпореди на вътрешното министерство да установи дали полицията е превишила правомощията си при няколко случаи напоследък, когато бяха арестувани лица, критикували правителството в интернет. "Никой в Хърватия не може да бъде задържан или арестуван поради различното му мнение или поради изразяването на протест срещу моите или някакви други политически възгледи. Моята главна задача като министър-председател е да защитавам това право", каза Санадер в свое изявление. Мярката идва броени дни, след като полицията разпита организаторите на група от 80 000 членове във Facebook, които са планирали провеждането в петък на антиправителствена демонстрация в различни градове, включително в Загреб. В края на миналата седмица полицията разпитва в продължение на няколко часа млад мъж във връзка с група във Facebook, организирана от него и наречена "Хващам се на бас, че мога да намеря 5000 членове на Facebook, които не харесват Санадер". Полицията каза, че те са предприели действия заради снимка, качена на сайта, на която Санадер е изобразен в нацистка униформа, въпреки забраната на нацистките символи в Хърватия. В сряда полицията се извини за този арест. (Ройтерс, Ютарни Лист, Дойче Веле - 03/12/08)

От КФОР подчертаха, че те са единствената законна въоръжена сила в Косово
					18/10/2007
					 
						ПРИЩИНА, Косово, Сърбия -- От КФОР заявиха в сряда (17 октомври), че тъй като те са единствената въоръжена сила в провинцията, на "Албанската национална армия" (АНА) и на "Армията на цар Лазар" няма да им бъде разрешено да действат там. Изявлението идва в отговор на изказване на представител на АНА от вторник, който заяви, че нейни членове ще поемат контрола на Северно Косово, ако КФОР, международните и местните полицейски сили не наложат косовски институции в региона до края на месеца. Представител на "Армията на цар Лазар" заяви по-рано, че организацията е обявила военно положение в Косово и че нейни въоръжени членове планират да се съберат в Газиместан на 9 декември, ден преди насрочения край на продължаващите преговори за определяне на окончателния статут на Косово.
						Други новини от сряда -- Руският специален пратеник в ЕС Владимир Чижов каза, че е твърде рано и рисковано да се говори за пробив в тези преговори между Белград и Прищина. Чижов отбеляза, че има известен напредък в преговорите, така че 10 декември не трябва да се смята за краен срок. "Ние не намираме, че 10 декември трябва да се разглежда като някаква повратна точка. Това е само дата на приключване на един етап", заяви Чижов. Русия подкрепя искането на Белград да запази известен контрол върху Косово, докато Прищина настоява за независимост. (РТС, РТРС, СРНА, АФП, Бета, РТК, РСЕ, Kosovalive, РИА Новости, Макфакс, Ройтерс, АП - 17/10/07)

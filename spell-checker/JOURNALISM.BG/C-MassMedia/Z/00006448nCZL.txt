Самоубийствата в Косово се увеличиха след войната
02/04/2003
Неотдавнашно проучване показва 300-процентно увеличение на самоубийствата в една от областите на Косово.
Натан Дотан за Southeast European Times от Прищина -- 02/04/03
 
 
Според проведено неотдавна проучване на американския психолог Майд Камалмаз, самоубийствата в косовската област Дреница са се увеличили с 300 процента през последните три години.
Проучването на Камалмаз показа, че за 40 години преди войната, в областта на Дреница е имало само едно самоубийство. През последните три години след войната са регистрирани 30 такива случая.
Всички самоубийства в Дреница са били извършени от етнически албанци, предимно мъже на възраст от 17 до 28 години. Въпреки че в два от случаите самоубийците са по-възрастни - в единия мъж на 56 години, а в другия жена на 70 години - тенденцията засяга най-вече младото поколение.
Според Ръководството за системи за диагностика (DSM IV), създадено от група американски психолози, броят на регистрираните опити за самоубийства в западните страни е обикновено три пъти по-голям, отколкото броя на действително извършените такива. Това до голяма степен е валидно и за Косово, въпреки че съществуват пречки за точното измерване броя на самоубийствата.
Според полицейските части на ЮНМИК, трудно е да се регистрира броя на самоубийствата, защото според закона те не се считат за престъпления. Още повече, че опитите за самоубийство често остават в тайна, която се пази в семействата, заяви говорителят Бари Флетчер. Това навежда на мисълта, че истинският брой на самоубийствата е много по-голям от броя на регистрираните случаи.
Камалмаз предполага, че увеличаването на броя на самоубийствата е резултат от посттравматичния стрес след войната. Хората са травмирани от загубата на роднини и материалните щети, както и последвалото влошаване на социалните и икономически условия, а този стрес води до депресии и чувство на безнадеждност.
"Социалните условия не могат сами по себе си да обяснят едно самоубийство", обяснява Американската асоциация по психология на самоубийствата (ААС), американска неправителствена организация. Скрити психични проблеми - като посттравматичен стрес, в случая с Косово причинен от войната - са основните причини.
В миналото самоубийството е било възпирано от затворената структура на семейството, което е един от уникалните елементи на обществото в Косово.
Проблемът в Косово е, че хората няма къде да отидат за подходяща професионална помощ, казва Камалмаз. Той е загрижен за недостатъчните средства, заделени за психичното здраве в Косово, което води до липсата на специалисти, занимаващи се с въпроса за самоубийствата.
Според ААС и DSM IV, непосредствените причини за самоубийствата са обикновено депресия и злоупотребата с наркотици. Злоупотребата с наркотици е много голям проблем за Косово, което доказва и последният доклад на СЗО/УНИЦЕФ, установил изключително високо ниво на употребата на хероин, особено в Прищина.
Положението в Дреница изисква незабавна намеса, заяви Камалмаз. Едно от предложенията, прилагано широко в други части на света, е създаването на подпомагаща телефонна линия, достъпна 24 часа в денонощието, на която хората ще могат да споделят проблемите си и да получават подходящи съвети. Камалмаз предлага също така създаването на специална група от политици, финансиращи организации и експерти, които да се заемат със ситуацията.

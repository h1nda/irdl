Бизнес: Железниците в БиХ ще бъдат модернизирани
					14/08/2009
					Нова сделка ще осигури необходимото увеличаване на скоростта на железниците в БиХ. Още в деловите новини: Румъния прогнозира, че още хиляди фирми ще спрат дейността си през юли; Хърватия започна приватизация на корабостроителни заводи.
					 
						
Чужди компании ще модернизират железниците на БиХ. [Гети Имиджис]
						Излизащият в Любляна вестник “Финанси” съобщи в четвъртък (13 август), че словенската строителна групировка “ГХ Холдинг” и нейният австрийски партньор “Свителски” са постигнали споразумение с Босна и Херцеговина да модернизират 164 км от железопътната мрежа на страната. Стойността на сделката се оценява на 85 млн. евро. Модернизирането на линиите ще позволи влаковете, които в момента се движат с 60 км/ч в някои участъци, да достигнат скорост до 160 км/ч. 
						*** 
						Около 15 000 румънски дружества ще спрат дейността си през месец юли, според последните данни, публикувани от Националния търговски регистър в сряда (12 август). С тях броят на дружествата, които са спрели дейността си, ще достигне 95 279 за периода от януари до юли. 
						*** 
						“Кермаш Улаганя”, дружество, собственост на хърватския бизнесмен Данко Кончар, съобщи в сряда (12 август), че е закупило от хърватската Агенция по приватизация тръжна документация за пет държавни корабостроителни завода. Приватизацията на корабостроителниците започна в началото на август като една от реформите, които правителство трябва да изпълни, за да постигне членство в ЕС. 
						*** 
						
						Хърватското министерство на икономиката потвърди във вторник (11 август), че правителството няма да въведе ограничение върху работното време на магазините. Съобщението беше направено, след като неотдавна конституционният съд се произнесе, че законът, забраняващ работата на магазините в неделя, противоречи на конституцията. Съдът отбеляза също, че собствениците на магазини трябва да спазват правата на своите работници, включително да разрешават почивки. 
						 *** 
						Европейската банка за възстановяване и развитие (ЕБВР) съобщи във вторник (11 август), че е готова да отпусне на Босна и Херцеговина заем от 25 млн. евро за международното летище в Сараево. Заемът ще бъде използван за финансиране на разширяването на пътническия терминал, както и за модернизиране и разширяване на алеята за таксита и зоната за престой на самолети. Инвестицията е необходима, за да бъде посрещнат нарастващият пътнически трафик. Общата стойност на проекта е 31,9 млн. евро. 
						 *** 
						Производството на бира в Сърбия е намаляло с 12,5 % през първите седем месеца на годината в сравнение със същия период на миналата година, съобщи в сряда (12 август) Асоциацията на пивоварите. През тази година до момента са произведени общо 3,35 млн. хектолитра бира. 
						
						(Различни източници – 07/08/09-14/08/09)

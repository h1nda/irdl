Министрите на финансите от ЕС са готови да помогнат на Гърция, когато това се наложи
					17/03/2010
					 
						БРЮКСЕЛ, Белгия / БУДАПЕЩА, Унгария / АТИНА, Гърция -- Министрите на финансите на страните от ЕС не смятат, че е настъпил моментът за предоставянето на финансова помощ на Гърция, каза във вторник (16 март) финансовият министър на Испания Елена Салгадо, чиято страна е сега ротационен председател на ЕС. Това стана след среща на министрите в Брюксел. Тя добави, че министрите са се договорили за механизъм за оказване на помощ на Гърция в краткосрочен план, ако има необходимост от такава помощ. Според източници от Брюксел в момента основният спор в ЕС е кога ще настъпи моментът за предоставяне на парична помощ на Гърция. Самото гръцко правителство по различни поводи подчертаваше многократно, че не иска пари, а подкрепа за своите мерки за строги икономии. Еврокомисарят по икономическите и валутните въпроси Оли Рен каза във вторник, че до средата на май Гърция трябва да представи своя план за средносрочните бюджетни прогнози за периода до 2012 г. Той добави, че Европейската комисия ще обсъди в сряда график за въвеждането на антикризисни мерки в Гърция през 2010 г.
						Междувременно полицията се сблъска с демонстранти в центъра на Атина късно вечерта във вторник по време на демонстрация на държавните служители. Полицията за борба с безредиците трябваше да използва зашеметяващи гранати, за да разпръсне протестиращите, които хвърляха камъни по полицията близо до сградата на парламента. В демонстрацията участваха около 2 000 души. Подобна демонстрация беше проведена и в Солун. Там не беше съобщено за инциденти. (Канейдиън Прес, ИТАР-ТАСС, АП, Ройтерс - 16/03/10)

Буш увери Ердоган в подкрепата на Вашингтон за поканата на Турция в ЕС
11/12/2002
Във вторник (10 декември), американският президент Джордж У. Буш се срещна с лидера на Партията на справедливостта и развитието (ПСР) Реджеп Тайип Ердоган и потвърди подкрепата на Вашингтон за поканата на Турция в ЕС.
(AФП, ФТ, Вашингтон пост - 11/12/02; AП, Ройтерс, ВОА, Анадолска агенция - 12/12/02)
 
 
След срещата си с лидера на Партията на справедливостта и развитието (ПСР) Реджеп Тайип Ердоган, американският президент Джордж У. Буш изрази подкрепата на Вашингтон за покана на Турция в ЕС. "Ние сме впечатлени от вашето ръководство и убедителната победа на вашата партия", каза Буш на Ердоган във вторник (10 декември). "Ние заставаме до вас в желанието ви да станете член на ЕС", добави той.
Говорителят на Белия дом Ари Флайшър заяви пред репортери, че Буш "споделя коренно различно мнение от всички в Европа, които мислят, че поради миналото си, Турция няма да отговори на изискванията. Президентът смята, че това не трябва да бъде пречка". Флайшър описа срещата като "положителна" и каза, че двамата лидери са обсъдили Ирак, регионалната сигурност и икономика, както и надеждите на Турция да се присъедини към ЕС.
Ердоган заяви, че дискусиите за Ирак са се фокусирали върху начините за разрешаването на конфликта с мирни средства. В речта си понеделник вечерта във вашингтонския Център за стратегически и международни изследвания, той заяви, че Турция е "за" война "само в краен случай". Той обаче подчерта, че Турция ще окаже необходимата подкрепа, за да се изпълни резолюцията на ООН за Ирак.
Освен с президента Буш, Ердоган се срещна и с вицепрезидента Дик Чейни, държавния секретар Колин Пауъл, заместник-министъра на отбраната Пол Волфовиц и съветника по националната сигурност Кондолиза Райс. По-късно във вторник, Ердоган и турският външен министър Яшар Якъш проведоха разговори с Генералния секретар на ООН Кофи Анан в Ню Йорк. Анадолската новинарска агенция предаде, че на срещата си те са обсъждали разрешаването на спора за Кипър.
Визитата на лидера на ПСР предхожда срещата в Копенхаген за разширяване на ЕС, която ще се проведе в четвъртък и петък. Франция и Германия предложиха юли 2005 г. като условна дата за започване на преговори за присъединяване на Турция, ако проверката през 2004 г. потвърди, че страната е изпълнила изискванията на ЕС за човешките права и законовия ред. Турция се противопостави на този план. Във вторник, заместник-държавният секретар на външните работи Югур Зиял заяви, че Анкара желае да направи компромис и би се съгласила преговорите да бъдат отложени най-късно до май 2004 г. Но ако Турция получи дата за започване на преговори чак през 2005 г., тя ще се откаже от кандидатурата си за ЕС, заяви Зиял.
Междувременно, турският парламент одобри поправка към конституцията, която ще направи възможно участието на Ердоган в специалните избори в югоизточната провинция Сиирт. Ако бъде избран, той може да стане министър-председател. Според сега действащия закон, Ердоган не може да заема държавни постове поради присъда от 1998 г. за подстрекаване към религиозна нетърпимост. Поправката ще бъде официално приета в неделя.

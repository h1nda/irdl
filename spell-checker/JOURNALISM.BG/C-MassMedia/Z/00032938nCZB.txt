Насоки за новото Косово
					04/01/2010
					Силни местни институции са ключът не само за оцеляването на етническите сръбски общности, но и за дългосрочните перспективи на Косово, твърди известният сръбски политик Рада Трайкович в интервю за SETimes.
					От Линда Карадаку за Southeast European Times -- 04/01/10
 
					 
						
Рада Трайкович. [Лаура Хасани]
						Рада Трайкович, лекар по професия, е ветеран сред местните сръбски политици в Косово. Тя бе остро критикувана от Белград, когато реши да стане наблюдател във Временния административен съвет на Косово от страна на Сръбския национален съвет. Тя каза, че целта й е да работи за съхраняването на сръбската общност в Косово. 
						Tрайкович подкрепи участието на косовските сърби в местните избори през ноември 2009 г. Б92 я цитира да казва, че "изборите в Грачаница, Ранилуг и Колокот и разширената община Ново Бердо представляват нов шанс за сърбите". В резултат на позицията й, тя изгуби поста си на ръководител на Сръбския национален съмет, който я отстрани на 1 декември. 
						Възгледите й обаче се споделят от много сърби, които живеят на юг от река Ибър. Даниела Митич, местен експерт на ПРООН и майка на две деца, заяви за SETimes, че нейната общност става все по-независима и иска да се интегрира в името на оцеляването си. "Сърбите, които участваха [в местните избори] съзнават, че може би ще могат да управляват своите анклави", казва тя. В ексклузивно интервю Рада Трайкович говори за предстоящите трудности и как те да бъдат преодолени. 
						
						Southeast European Times: Вие участвахте в неотдавнашните местни избори в Косово и дори призовахте косовските сърби да участват. Колко важно е за косовските сърби гласовете им да бъдат чути в местните и централните институции в Косово? 
						
						Рада Трайкович: Изправени сме пред огромна дискриминация, която идва от централните институции. Тази дискриминация застрашава нашето оцеляване като нация в Косово. Процесът на децентрализация и създаването на нови общини бяха единственият начин за нас да защитим общността си от дискриминация и да създадем териториални единици, където сърбите да могат да управляват сами и където да можем да организираме живота си на местна почва и да защитим застрашената си идентичност. 
						Много важно е за сърбите в Косово да не позволят собствената им страна да бъде отчуждена от тях както в символичен, така и в международен смисъл. Трябва да помним, че албанското ръководство в Косово промени имената на почти всички градове, села и улици. На летище Прищина всички съобщения са само на албански и английски. Сръбският език не се използва официално в държавните институции, макар че това противоречи на самата конституция на Косово. 
						Tериторията на Косово претърпя пълна промяна в етно-културно отношение, особено след като две трети от сръбското население отпреди войната бе прогонено от провинцията и повече от 150 манастири и църкви бяха разрушени, докато в същото време бяха построени стотици нови джамии. Агресивността на тази трансформация ни накара да вярваме, че само със силни и функциониращи местни институции, които ще разполагат с механизмите, с които да защитят нашата идентичност и където ще можем да изразим мнението си, многоетническата и многокултурна същност на Косово може да бъде защитена. 
						
						SETimes: Изглежда, че Сръбският национален съвет ви наказа за това. Каква ще бъде вашата реакция? 
						
						Tрайкович: Ще се боря срещу това решение и ще ги накарам да го анулират. Оспорвам законността на решението, тъй като мнозиството от членовете на Съвета не са участвали в гласуването. Смятам, че това решение е последният опит на екстремистите да наложат своите проекти. Единното мнение обикновено е резултат от репресия и аз му се противопоставям. Не вярвам, че можете упорито да се опитвате да налагате едно решение за всички проблеми и да пренебрегвате всички специфични обстоятелства и реалности, свързани с тях. В крайна сметка решението, което те се опитват да ни наложат е същото, което не успя другаде на Балканите. Всички ние трябва да се поучим от тези грешки. 
						
						SETimes: Доколко смятате, че Белград е повлиял на това решение на Сръбския национален съвет? 
						
Сръбкиня и детето й минават пред входа на православен манастир в Грачаница, близо до Прищина. [Гети Имиджис]
						
						Tрайкович: Tова е въпрос към Белград, но аз мисля, че те нямат нищо против лова на вещици, организиран срещу мен. 
						
						SETimes: Поддържате ли реално вземане на решения от косовските сърби вместо директивите от Белград? 
						
						Tрайкович: Сърбите в Косово трябва да могат да формулират независимото си мнение и да изразяват исканията си към трите важни фактора, които оформят реалността им: Белград, Прищина и международната общност. Обидно е да бъдем третирани като неспособни на собствени преценки и решения. Живеем в тази земя от векове и познаваме много добре обстоятелствата и трудностите, пред които се изправяме. Това обаче не означава, че ще се откажем от близките си отношения с Белград. 
						
						SETimes: Изглежда, че съществува разлика в мненията между местните сръбски лидери на север и тези в предимно сръбските райони в останалата част на Косово. Къде виждате бъдещето си и бъдещето на вашата общност, имайки предвид, че вие сте ветерен сред местните сръбски политици в Косово? 
						
						T
						райкович: Ако сърбите, живеещи на север и юг от река Ибър не координират общата си стратегия за оцеляване, страхувам се, че за сърбите в Косово няма да има бъдеще. Децентрализацията е добър начин за подкрепа на сърбите, които живеят на юг от река Ибър, защото оцеляването им е ключов фактор за демократизацията на Косово. Те са условие за съществуването на многоетническо Косово. Затова те се нуждаят от силна подкрепа от международната общност, за да останат в анклавите и да засилят присъствието си там. 
						Северно Косово, разбира се, е уникално по своето състояние. Следователно то има нужда от специална, може би регионална организация. Северът обаче трябва да има някаква форма на институционални връзки с Прищина, не заради самата Прищина, но заради техните сънародници, които живеят на юг от река Ибър. Освен това според плана "Ахтисаари" ние имаме право да сформираме организация на всички сръбски общини в Косово. Ще отида една крачка по-далеч и ще поискам да бъде създадена наше представителство в Брюксел, което ще ни даде възможност да защитим правата и интересите си по-ефективно. 
						
						SETimes: Косовските сърби ще имат повече власт на местно ниво благодарение на процеса на децентрализация и създадените нови общини на основата на предложението на Ахтисаари. Как може властта да се използва за благосъстоянието на косовските сърби и косовските граждани като цяло? 
						
						Tрайкович: Сърбите си извоюваха тези привилегии в резултат на доклада на ООН на Кай Ейде, в който той изрично отбелязва, че оцеляването на тяхната общност е в опасност. Този доклад също послужи за основа на плана "Ахтисаари". Тези новосформирани общини обаче не са острови и не могат да функционират в изолация. Те представляват възможност за Косово да стане многоетническо, а за нас да започнем да си сътрудничим с нашите съседи. И тъй като всички преимуществено сръбски общини са селски по характер, ние очакваме нашите области да станат по-урбанизирани. Очакваме да се открият нови възможности за младите хора от нашата общност. Също така очакваме да имаме правото да създадем електронни и печатни медии на сръбски език, които да присъстват в цяло Косово. Предстои да се свършат много неща. 
						
						SETimes:Какво конкретно очаквате да направи Прищина за косовските сърби? 
						
						Tрайкович: Очаквам те да не пречат на усилията ни за изграждане на институции в новите общини, което вече е в ход. Също така очаквам да бъдат по-подготвени да решат въпроса за отговорността за етнически мотивираните престъпления срещу сърби. 
						
						SETimes: От различни проучвания става ясно, че бедността, безработицата и икономическото положение като цяло са главните проблеми на косовските граждани, включително и на косовските сърби. Какво може да се направи, за да се промени това положение? 
						
Френският патрул на КФОР на река Ибър близо до главния мост през 2007 г. [Гети Имиджис] 
						
						Tрайкович: Това, от което всички имаме нужда е стабилно Косово. Това е главната предпоставка за всякакви инвестиции. Това означава, че трябва да създадем законни комуникации между сърби и албанци и между Белград и Прищина. Ако създадем тези законни и прозрачни комуникации, ще можем да работим заедно, за да спрем нелегалните и престъпни комуникации, които за съжаление функционират перфектно и по един много многоетнически начин. Би било трагично, ако Косово функционира по многоетнически начин само в криминална среда. Затова трябва да работим заедно. 
						
						SETimes: Как виждате бъдещето на Косово като цяло и в частност бъдещето на вашата общност? 
						
						Tрайкович: Мисля, че бъдещето на Косово трябва да се определи от новите политически елити, които няма да имат незаконно минало. Някои нови млади хора от двете общности трябва да седнат и да разговарят рационално за своето бъдеще без тъмната сянка на историята. Може би някои хора от албанската общност един ден ще признаят необходимостта от по-тесни връзки с Белград по пътя към общото ни европейско бъдеще. Може би Белград ще приоретизира грижата си за истинските интереси и права на сърбите в Косово за сметка на преследваната битка само за територия. Вярвам, че албанците имат демократичен потенциал, който трябва да бъде признат и подкрепен. А демократичните идеи винаги намират начин да излязат на светло. 
						Koсово получи голяма международна подкрепа и окуражаване, а също и много други неща, без да бъде искана каквато и било отговорност от лидерите на Косово. В идния период ситуацията в Косово ще зависи именно от тази отговорност и от способността на косовските лидери. Тяхното бъдеще ще зависи все повече и повече от одобрението на техните граждани. Дали ще се справят ще зависи само от тях. Най-важното нещо за мен обаче е Белград да бъде конструктивен и чрез укрепване на сръбската общност в Косово и продължаващите усилия за запазване на нашето културно наследство да запази и влиянието си в Косово.

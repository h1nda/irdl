Делова хроника
30/07/2004
Преглед на деловите и икономическите новини от Балканите след 23 юли.
(Различни източници - 23/07/04 - 30/07/04)
 
 
Румънският премиер Адриан Нъстасе държи миниатюрен хеликоптер, който получи в петък (23 юли) по време на церемонията по откриване на нова монтажна линия във фабриката "ИАР Гимбав" близо до Брашов, на 200 км северно от Букурещ. [АФП]
Преглед на деловите и икономическите новини от Балканите след 23 юли:
МВФ публикува своя редовен доклад за Румъния. Документът призовава властите да засилят икономическите реформи, да ускорят приватизацията в енергийния сектор, да подобрят събираемостта на данъци и сметки за комунални услуги и по-добре да прилагат законите за фалита.
***
Българското правителство обяви, че е изкупило обратно 679,3 млн. долара от дълга си в брейди облигации, като се е възползвало от опцията за обратно изкупуване в първоначалното споразумение и е изтеглило всички останали облигации ДИСК. Нетните финансови средства, използвани за операцията, са около 400 млн. долара. Коефициентът на публичния дълг на България спрямо БВП падна от 43 % на 41 % в резултат от обратното изкупуване.
***
Представители на хърватския завод производител на двигатели и подемно оборудване "3 май" подписаха споразумение за доставка на осем корабни двигателя за корабостроителницата "Донг янг" в Южна Корея. В рамките на споразумението на стойност 18,2 млн. евро първите три двигателя трябва да се доставят следващата година, а останалите пет - през 2006 г.
***
Република Сръбска (РС) започна строителството на първата част от магистралата Баня Лука - Градишка. Проектът е на стойност 210 млн. евро и трябва да бъде завършен през 2008 г. Според премиера на РС Драган Микеревич дългата 37,5 километра магистрала ще бъде важно свързващо звено между РС и Източна и Западна Европа.
***
Българският министър на транспорта и съобщенията Николай Василев каза, че правителството очаква инвестиции от най-малко 120 млн. евро в двете крайморски летища във Варна и Бургас. Той съобщи, че скоро ще бъде обявен търг за концесия и че вероятно на един кандидат ще бъде даден договорът и за двете летища.
***
Гръцките власти обявиха, че последните останали инфраструктурни проекти, свързани с олимпиадата, вече са отворени за публиката. Те включват част от националната магистрала Атина-Коринт и железопътна връзка между предградията на Атина и международното летище.
***
Македония съобщи, че ще открие отсечката Стоби-Неготино-Демир Капия от магистрала E-75. Проектът за 13 млн. евро се финансира по програма ФАР и със заем от Европейската инвестиционна банка.
***
Словенският бизнесмен Блажи Тасев спечели търга за македонската оловно-цинкова мина "Саша". Тасев, който ще плати 606 000 евро за компанията, пое ангажимент да назначи 900 работници и да инвестира 8,1 млн. евро в мината през следващите няколко години.

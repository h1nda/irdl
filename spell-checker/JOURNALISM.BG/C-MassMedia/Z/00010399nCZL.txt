Според Европейската комисия неефикасната съдебна система и корупцията тормозят Македония
07/04/2004
Годишният доклад на Европейската комисия дава положителна оценка на начина, по който Македония прилага Охридското споразумение, но критикува съдебната система и липсата на напредък в борбата срещу корупцията.
От Мария Лазарова за Southeast European Times в Скопие - 07/04/04
 
 
Макар че се стреми към осъществяване на твърде необходимите реформи, Македония тепърва трябва да отбележи задоволителен напредък в много области, посочва Европейската комисия (ЕК) в своя годишен доклад, изпратен на македонското правителство на 30 март. Докладът определя политическата ситуация като стабилна, но отбелязва, че основните предизвикателства пред страната са децентрализацията, реформите в сектора на сигурността и развитието на правовата държава. Неефикасната съдебна система и високото ниво на корупцията продължават да спъват прогреса, изтъква ЕК.
Според доклада съдебните реформи напредват бавно; гражданите има ниско доверие в съдебната система. Приемането на закон, с който са постановява независимостта на съдебния бюджет, бе важна първа стъпка. ЕК предлага да се създаде национална школа, която да осигурява на съдии и прокурори обучение по линията на ЕС.
Докладът на ЕК дава като цяло благоприятна оценка на работата на правителството през 2003 г., особено по отношение на прилагането на Охридското рамково споразумение. Премиерът Бранко Цървенковски и лидерът на Демократичния съюз на албанците Али Ахмети се споменават изрично за техния ангажимент към изпълнение на договореностите. Други области, в които се отчита напредък, са неотдавнашното преброяване, адекватното представителство на малцинствата в държавната администрация, както и използването на малцинствените езици в администрацията и при документите за самоличност.
Докладът приветства признаването на Тетовския университет, предупреждавайки същевременно да не се допуска дублиране на образователни институции. "Трябва да се търси решение за Тетовския университет и Югоизточно-европейския университет, като се спазват демократичните и академични стандарти," се посочва в доклада.
Макар че свободата на словото формално съществува в Македония, ЕК изтъква, че медиите в страната са разделени по етнически признак, което води до липса на професионализъм.
Представяйки доклада, ръководителят на делегацията на ЕК Донато Кириани каза, че Македония има да свърши още много работа.
"Това е европейска пролет за Македония по много причини," посочи Кириани. "На първо място, вие подадохте молба за членство в ЕС; Споразумението за стабилизиране и асоцииране влиза в сила на 1 април и Македония е първата страна в региона, която е подписала такова споразумение и е приключила процеса."
Кириани допълни, че вместо досегашната практика да се отправят препоръки, ЕК е одобрила първите партньорства за Западните Балкани - важна стъпка в отношенията между ЕС и страните от региона.

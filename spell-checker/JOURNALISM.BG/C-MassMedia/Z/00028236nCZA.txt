Десет души са задържани във връзка с убийството на хърватски журналист
					31/10/2008
					Десет души, между които и двама сръбски граждани, са били арестувани от полицията във връзка с убийствата на хърватския журналист Иво Пуканич и директора по маркетинг на неговия седмичник Нико Франич, съобщиха властите в Загреб в четвъртък.
					(Javno.hr, Б92 - 31/10/08; Ройтерс, АП, Би Би Си, Икономист, Javno.hr, Б92, Макфакс - 30/10/08)
 
					 
						
Елитни части са арестували заподозрените, които официален представител на полицията описа като "изключително опасни членове на престъпни кръгове". [Гети Имиджис]
						Полицията е арестувала десет души по подозрения в участие в убийството на известния хърватски журналист Иво Пуканич, заяви пред репортери в Загреб в четвъртък (30 октомври) високопоставен полицейски служител. 
						Говорителят на полицията Крунослав Боровец съобщи, че те са били заловени от специалните полицейски части при операция късно в сряда, и описа заподозрените - осем хърватски и двама сръбски граждани - като "опасни членове на престъпните среди". 
						Един от арестуваните в сряда хърватски граждани е Роберт Матанич, известна фигура от престъпния свят, който излежа 18 месеца в сръбски затвор за незаконно притежание на оръжие и осем месеца в български затвор за участие в мафиотски убийства в София. Полицията е арестувала и неговата приятелка, както и Лука Матанич (негов братовчед) и Амир Мафалани. Смята се, че и двамата са били замесени в убийствата в София. 
						Двамата сръбски граждани са Светозар Джурович, известен още като "Кардинала", и Миленко Кузманович. 
						Смята се, че Джурович, на 54 г., е бивш член на обкръжението на Сретен Йочич, известен още като Йоца Амстердамеца, който често е наричан "кокаиновия крал на Европа". 
						Арестите бяха извършени шест дни, след като Пуканич, съсобственик и главен редактор на хърватския политически седмичник “Национал”, загина при експлозия на автомобил в центъра на Загреб на 23 октомври заедно с директора по маркетинг на вестника Нико Франич. 
						Атентатът бе извършен скоро след убийството на 6 октомври на Ивана Ходак, 26-годишната дъщеря на известен хърватски адвокат. 
						В отговор на очевидната ескалация на насилието премиерът Иво Санадер обяви тотална война на организираната престъпност. Освен осъществените многобройни арести властите създадоха и нова полицейска част, на която е възложено да се бори срещу организираната престъпност и корупцията, и засилиха сътрудничеството с полицията от други държави в региона. 
						Последните мерки, които бяха обявени в сряда, предвиждат създаването на специални съдилища за бързи производства, които да разглеждат дела, свързани с организираната престъпност, а също и подобряване на програмите на страната за защита на свидетелите. 
						"Ситуацията е сериозна и нямаме време за губене," заяви Санадер пред парламента. "Организираната престъпност се е разраснала до такава степен, че застрашава сигурността на нашите граждани и нашите европейски амбиции." 
						Съобщенията от четвъртък, които последваха разговорите между началника на хърватската полиция Владимир Фабер и неговия сръбски колега Милорад Вельович, показват, че двете държави обмислят да обединят своите усилия в борбата срещу организираната престъпност. 
						"Постигнахме съгласие да създадем съвместни екипи за борба с организираната престъпност и ще обменяме информация всеки ден," заяви Вельович. "Това (убийството на Пуканич) доказва, че между престъпните групи съществува отлично сътрудничество и че всички полицейски части трябва да се противопоставят на това."

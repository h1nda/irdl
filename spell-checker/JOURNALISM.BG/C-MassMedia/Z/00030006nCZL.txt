Не е обявена дата за завръщането на митническите служители в Северно Косово
					21/04/2009
					 
						ПРИЩИНА, Косово -- Властите отново не успяха да определят датата, на която митническите служители ще се завърнат на пропускателните пунктове по северната граница със Сърбия. По време на заседание в понеделник (20 април) с ръководителя на Митническата администрация Наим Хуруглица и шефа на полицията Шеремет Ахмети министър-председателят Хашим Тачи обеща, че правителството ще продължи да се бори срещу контрабандата и корупцията в цяло Косово. Правителствените представители отбелязаха също общо намаляване на контрабандната дейност на север. "Има спад от 80 % през изминалите шест месеца", каза Тачи. Сръбски радикални елементи изгориха два митнически пропускателни пункта на границата със Сърбия само дни, след като Косово обяви независимост през февруари 2008 г. Една година по-късно митнически представители на ЮЛЕКС успяха да изградят пропускателни пунктове в близост до границата, но те регистрират само стоки, влизащи на територията на Косово. (Зери, Лайм, Коха Диторе, Инфо Прес, Косова Сот - 21/04/09)

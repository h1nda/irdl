Наука и технологии: В Турция ще се предлага технологията 3G на “Водафон”
					13/07/2009
					"Водафон Турция" ще предлага услугата 3G в страната. Още новини от областта на науката: в България бе открито тракийско светилище; университетското обучение в Хърватия ще бъде безплатно за добрите студенти.
					 
						
[Гети Имиджис]
						 “Водафон Турция" обяви във вторник (7 юли), че ще започне да предлага 3G услуги от 30 юли, съобщи Анадолската информационна агенция. Дружеството посочи в изявление, че по-голямата част от планираните инвестиции в Турция за 2009 г. са били направени за изграждането на високотехнологична 3G мрежа. Услугата ще включва видеоразговори, мобилна телевизия и високоскоростен интернет за мобилни телефони и преносими компютри. 
						 *** 
						Експерти от университета в Единбург и Институтът по археология в Букурещ са открили следи от човешко присъствие от ранния мезолит в археологическия обект “Скела Кладовей”, Югозападна Румъния, съобщи “Агерпрес” на 3 юли. Сред намерените предмети има керамика, леярски съдове, върхове на стрели и фрагменти от жертвеник, дело на цивилизация от 7100-5500 г. пр.н.е. 
						 *** 
						
						Български спелеолози от Велико Търново са открили уникално тракийско светилище в Северна България при проучване на пещерни образувания по течението на Дунава, съобщи “Фокус” на 2 юли. Светилището е подобно на така наречената пещера “Утробата” край южния град Кърджали и включва гробници, ниши и жертвеник. 
						*** 
						Гражданите и посетителите на Атина ще могат да ползват безплатен достъп до високоскоростен безжичен интернет в квартал “Гази” благодарение на програма за информационно общество на община Атина, съобщи АНА-МПА на 6 юли. Проектът е част от Цифровата стратегия "Информационно общество СА" на местните власти. Инсталираното в “Технополис център” в "Гази" съвременно оборудване покрива площите около комплекса, площад “Керамейкос” и бившия площад “Корейски пазар”. 
						*** 
						
						Кипър е увеличил дела от БВП, използван за научноизследователска и развойна дейност през 2007 г., но все още не успява да достигне поставената от ЕС цел от 3 % от БВП до 2010 г., съобщи на 6 юли всекидневникът “Файненшъл Мирър”. По данни на статистическата служба в страната общите разходи за научноизследователска дейност в Кипър през 2007 г. са били 70,1 млн. евро, или 0,45 % от БВП, малко повече от изразходваните 61,4 млн. евро (0,43% от БВП) през 2006 г. 
						*** 
						
						Министърът на науката и образованието на Хърватия Радован Фукс съобщи в сряда (8 юли), че университетското обучение в цялата страна ще бъде безплатно за студентите, които са си взели изпитите. Според Фукс възможно е учебниците за по-ниските образователни степени да се заплащат, но някои студенти може да имат право на безплатни учебници. 
						
						(Различни източници - 06/07/09 - 13/07/09)

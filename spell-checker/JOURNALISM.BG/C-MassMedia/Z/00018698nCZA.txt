Румънските търговци на автомобили се тревожат от присъединяването на страната към ЕС
					25/05/2006
					Въпреки безпрецедентно високите продажби, търговците на автомобили в Румъния се страхуват, че техният бизнес може би е застрашен от влизането на страната в ЕС. 
					От Разван Амарией за Southeast European Times в Букурещ – 25/05/06
 
					 
						
Румънците са закупили 256 000 нови автомобила през 2004 г., което е увеличение с 42 процента в сравнение с предишната година. [Гети Имиджис]
						Търговията с автомобили процъфтява в Румъния. Според Асоциацията на производителите и вносителите на автомобили (АПВА) миналата година румънците са закупили 256 000 нови автомобила или с 42 процента повече в сравнение със същия период на 2004 г. и почти двойно повече в сравнение с цялата 2002 г. 
						Има няколко обяснения за това. Първо, 16-те процента подоходен данък, въведен през януари 2005 г. увеличи заплатите в страната с около 30 на сто. Освен това 2005 г. бе първата година, през която се покачи разменният курс на националната валута. Така например през октомври 2004 г. $1 се обменяше за 33 000 леи, а 1 евро за 41 000 леи. През март 2005 г. тези курсове бяха съответно 27 000 леи за $1 и 36 000 леи за 1 евро. 
						Цените на колите в Румъния са в евро и понякога в долари, което прави автомобилите с 12 до 18 процента по-евтини. Ръстът на икономиката също изигра роля за това, както и новата държавна субсидия от 1000 евро за тези, които сменят 12-годишни или по-стари коли. 
						"Купих си чисто ново Рено Меган Седан преди няколко месеца. Сестра ми кара Шкода Фабия от март 2005 г. И нейната беше нова кола", споделя Флорин Таркату, 32-годишен консултант по продажбите от Букурещ. "Най-добрият ми приятел сега очаква доставката на Опел Астра от Германия. Двама мои колеги и трима мои съседи също смениха колите си миналата година и си купиха нови." 
						Подобни истории могат да се чуят в цялата страна, особено в големите градове, сред възрастовата група от 25 до 45-годишните, които печелят най-малко два пъти повече от средната месечна заплата, която е 200 евро. 
						Въпреки окуражителните резултати, повечето търговци на коли очакват с тревога бъдещето. "Надяваме се, че властите ще ни чуят и ще вземат необходимите мерки, за да не стане Румъния втора Полша сред януари 2007 г.," заяви търговският мениджър на Дачия Логан, Жан-Мишел Сикр на заседание на АПВА. 
						Сикр имаше предвид начина, по който пазарът на автомобили в Полша е реагирал след присъединяването на страната към ЕС през май 2004 г, когато бяха премахнати всички ограничения за вноса. 
						Други нови страни-членки на ЕС поеха по различен път и наложиха ограничения на вноса на употребявани коли. "Румъния трябва да направи същото, когато стане членка на ЕС. Високопоставените служители трябва да разберат, че трябва да защитават местното автомобилостроене, околната среда и безопасността на движението", заяви президентът на АПВА Брент Валмар. 
						Едно от възможните решения е забраната на внос на автомобили, които не отговарят на правилата за контрол на замърсяването на околната среда. Други предлагат заплащането на данък от вносителя в съответствие с броя километри пробег на колата. Друга идея е да се спазват разпоредби, подобни на тези в Чешката република, където не може да бъде регистрирана кола, която е на повече от осем години. 
						На улицата обаче мненията се различават. "Вместо да платя 1000 или 1500 евро за осем или десетгодишна Дачия, известна с липсата на надеждност и безопасност, бих предпочел да дам същите пари за западен автомобил, който днес не мога да регистрирам в Румъния", обяснява Дан Тодер, 48-годишен фермер от окръг Прахова. 
						Изглежда, че първите признаци, че пазарът се променя вече са налице. През първите три месеца на тази година румънските търговци са продали 58 000 нови коли, едва 4,3 на сто повече от същия период на 2005 г.

Македония обяви тридневен национален траур за Трайковски
27/02/2004
 
СКОПИЕ, Македония -- В страната е обявен тридневен национален траур след смъртта на президента Борис Трайковски. И деветимата души на борда на остарелия турбовитлов самолет загинаха в четвъртък (26 февруари), когато той се вряза във възвишение на 20 км южно от Мостар, Босна и Херцеговина, където Трайковски трябваше да присъства на международна конференция. В петък спасителни екипи забелязаха от въздуха останките от разбилия се самолет, но наземната операция е затруднена от мините, останали от войната през 1992 - 1995 г. Председателят на парламента Люпчо Йордановски ще поеме президентските задължения, съгласно конституцията. Изборите, които бяха насрочени за есента, вероятно ще бъдат изтеглени за м. април. Премиерът Бранко Цървенковски ще свика заседание в петък с участие на представителите на всички партии за обсъждане на нуждата от политическа стабилност. Съболезнования пристигат от други правителства и от международната общност, в които се дава висока оценка на храбростта и лидерските способности на Трайковски. (AФП, Утрински весник - 27/02/04; MИA, Македонско радио, Макфакс, A1 ТВ, ФЕНА, СРНA, бТВ, Си Ен Ен, AП, Ройтерс, AФП - 26/02/04)

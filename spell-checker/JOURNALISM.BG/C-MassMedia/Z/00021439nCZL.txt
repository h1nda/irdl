Пратеник на САЩ посети Турция, за да обсъди мерки срещу ПКК
					31/01/2007
					 
						АНКАРА, Турция -- Генералът от запаса Джоузеф Ралстън, специален пратеник на САЩ за борба с терористичната организация Кюрдска работническа партия (ПКК), се срещна във вторник (30 януари) в Анкара с високопоставени турски представители, с които обсъди стратегията за действие. Ралстън се срещна с турския си колега, генерала от запаса Едип Башер, и с външния министър Абдула Гюл. На пресконференция по-късно Ралстън каза, че Съединените щати ще се съсредоточат върху борбата срещу членовете на ПКК на иракска територия. Турция, която е обезпокоена от факта, че групировката използва Северен Ирак като база за нападения срещу страната, бе предупредила, че може да започне трансгранични операции.
						Също във вторник Европейският съд за правата на човека отхвърли жалба срещу високия 10-процентен избирателен праг в Турция, подадена от прокюрдска политическа партия, ДЕХАП. Кандидатите й не успяха да спечелят места в парламента на изборите през 2002 г. въпреки популярността на партията в югоизточната част на страната. ДЕХАП заяви, че този праг представлява нарушение на правата на човека. (Милиет - 31/01/07; Заман, НТВ, Синхуа - 30/01/07)

Борбата с корупцията е основен въпрос за Македония 
					30/01/2006
					С напредването си по пътя към евентуално членство в ЕС Македония е изправена пред няколко препятствия, включително необходимостта от по-ефективна борба с корупцията.
					От Марина Стояновска за Southeast European Times от Скопие -- 30/01/06 
 
					 
						
Според Групата държави против корупцията Македония все още не е предприела важни мерки за борба с корупцията. [ГРЕКО]
						От Македония, която стана официален кандидат за членство в ЕС през декември, през следващите месеци все повече ще се изисква да покаже, че е постигнала напредък в редица области. Една от тях е борбата с корупцията. Страната е приела правна рамка за действия срещу корупцията, но изостава с реализирането им, според Групата държави против корупцията (ГРЕКО). 
						ГРЕКО, орган на Съвета на Европа, е дала 14 препоръки, включително осигуряване на допълнително обучение за съдебната власт, прокуратурата и полицията. ГРЕКО призовава също за по-добър контрол над процеса на регистриране на фирми, за да се затворят всички вратички, позволяващи укриването на данъци. 
						Македонското правителство прие препоръките и определи 30 април 2007 г. за краен срок за изпълнението им. 
						Вече е предприета една важна стъпка. На 4 януари премиерът Владо Бучковски съобщи, че е въведена система за фирмена регистрация "на едно гише". Новата система не само опростява процеса на регистрация и намалява разходите, но и ще създаде централизирана база данни, която да замени сегашните разпокъсани бази, предоставяни от различни източници. 
						В друга важна област -- осигуряването на обществен достъп до информацията -- напредъкът не е така отчетлив. След значително закъснение на 25 януари парламентът прие Закон за свободен достъп до информацията, но този закон ще влезе в сила чак през септември. Неправителствени организации се оплакаха, че в новия закон не е предвидена защита на информаторите, съобщаващи за злоупотреби, а липсват и други важни мерки. 
						Достъпът до информация е от основно значение за осигуряване на прозрачност на управлението, казват експерти по въпросите на борбата с корупцията. 
						В Македония съществува институцията на омбудсмана, който може да помага на гражданите, сблъскали се с корупция в държавните институции, но правителството трябва да направи повече, за да запознае обществото с този механизъм, казват от ГРЕКО. 
						Организацията препоръчва също да се организира редовно обучение за държавните служители, които да се запознават с рисковете, свързани с корупцията, с предпазните мерки и с начините за докладване за корупционни действия. ГРЕКО призовава и за увеличаване на правомощията на Дирекцията за предотвратяване на прането на пари, една сравнително нова институция. Освен всичко останало дирекцията трябва да получи и пряк достъп до съответните досиета на разузнаването, казват от ГРЕКО.

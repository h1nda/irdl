Рен призова Хърватия да се придържа към европейските ценности и норми 
					10/10/2005
					По време на посещение в Хърватия в края на седмицата еврокомисарят по разширяването Оли Рен призова властите в Загреб да насочат усилията си към постигане на условията за членство в ЕС. Сериозното и постоянно нарушаване на европейските ценности и закони може да доведе до прекратяване на присъединителните преговори със страната, предупреди той.
					(AП, ХИНА, Синхуа - 09/10/05; АФП, АП - 08/10/05)
 
					 
						
Еврокомисарят по разширяването Оли Рен отбеляза необходимостта от продължаване на курса на реформи. [АФП]
						В неделя (9 октомври) еврокомисарят по разширяването Оли Рен поздрави Хърватия със започването на присъединителните преговори с ЕС и призова властите да насочат усилията си към постигане на условията за членство. 
						Комисарят специално отбеляза необходимостта от продължаване на реформите, ускоряване на процеса на завръщане на бежанците и по-стриктно спазване на правата на малцинствата. Той предупреди, че може да се стигне до прекратяване на присъединителните преговори със страната, ако тя не се придържа към принципите и нормите на блока. 
						"Ако е налице сериозно и постоянно нарушаване на върховенството на закона или демокрацията, или на други основни европейски ценности, преговорите могат да бъдат преустановени," каза Рен в интервю за Хърватската държавна телевизия в неделя. 
						Преговорите на Хърватия за приемане в ЕС официално започнаха във вторник, след като главният прокурор на трибунала на ООН за военни престъпления Карла дел Понте каза, че Загреб сътрудничи изцяло на Международния наказателен съд за бивша Югославия (МНСБЮ). 
						Процесът, който първоначално трябваше да започне в средата на март, бе отложен, след като Загреб не успя да предаде на трибунала на ООН в Хага основен обвиняем във военни престъпления. Генералът от резерва Анте Готовина се издирва от МНСБЮ по обвинения в участие в убийството на 150 сърби от Краина и изгонването на хиляди други по време на етническия конфликт в Хърватия от 1991-1995 г. Той се укрива от средата на 2001 г. 
						В началото на двудневното си посещение в събота Рен се срещна с президента Стипе Месич и с премиера Иво Санадер. Той изрази увереността си, че Загреб ще направи всичко по силите си, за да издири Готовина. 
						"Вярвам, че Хърватия също спазва задълженията си, особено когато става въпрос за поддържане на пълното сътрудничество с трибунала в Хага, докато и последният останал обвиняем не бъде изправен пред правосъдието," каза Рен след разговори със Санадер. 
						От своя страна хърватският премиер обеща, че властите ще продължат да полагат сериозни усилия да открият Готовина. "Нашият твърд ангажимент за пълно сътрудничество с трибунала в Хага остава," каза Санадер. 
						Хърватската информационна агенция ХИНА цитира думите на премиера, че процесът на мониторинг, който оценява до каква степен законите на страната кандидатка се доближават до стандартите на ЕС, ще започне на 20 октомври. Той е изразил надежда, че някои от главите по преговорите ще бъдат отворени скоро и бързо ще бъдат затворени. 
						Установяване на върховенство на закона, реформа в съдебната система и намаляване на корупцията са някои от основните въпроси, които засягат напредъка на Хърватия в преговорите с ЕС, се казва в съобщение за пресата на хърватския парламент, което бе публикувано след посещението на Рен. 
						В петък хърватският министър на външните работи и евроинтеграцията Колинда Грабар-Китарович се срещна с генералния секретар на НАТО Яп де Хоп Схефер в централата на алианса в Брюксел. Двамата разговаряха за напредъка, постигнат от Хърватия по пътя към интеграцията в НАТО. Грабар-Китарович представи плана за действия за членство в НАТО на хърватското правителство за периода 2005-2006 г., като каза, че Загреб е положил всички усилия да приведе разходите си за отбрана в съответствие със стандартите на НАТО.

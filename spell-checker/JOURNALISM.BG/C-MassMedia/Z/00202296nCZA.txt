Сърбия оспорва твърденията на МНГ: "Нямаме сили за сигурност в Косово"
					27/01/2012
					Сръбските власти опровергаха твърдението, че имат служители на силите за сигурност в Косово, след като Международната направляваща група поиска от страната да изтегли своите сили.
					От Игор Йованович и Мухамет Брайшори за Southeast European Times от Белград и Прищина – 27/01/12
 
					 
						
Според правителството Сърбия няма сили за сигурност в Косово от 1999 г. насам. [Ройтерс]
						Сръбските власти отрекоха ​​да имат сили за сигурност в Косово въпреки призива на Международната направляваща група (МНГ) във вторник (24 януари) да спрат да осъществяват „намеса“ и да оттеглят служителите на службите за сигурност. 
						„Сърбия няма сили за сигурност в Косово от 1999 г. насам в съответствие с Резолюция 1244 на Съвета за сигурност на ООН и мирния договор от Куманово“, заяви за SETimes говорителят на правителството Миливое Михайлович. 
						В своето изявление МНГ „призовава Сърбия да се придържа към своите международни ангажименти и да се въздържа от намеса в Косово, включително да изтегли полицейските си части, силите си за сигурност и всякакво друго държавно присъствие.“ 
						Министърът на вътрешните работи на Косово Байрам Реджепи заяви за SETimes, че присъствието на Сърбия в Косово е широко известен факт, макар и отричан от сръбските власти. „Има случаи, когато косовската полиция е спирала и проверявала лица, които са идентифицирани като членове на сръбското МУП [полицията на министерството на вътрешните работи е подчинена на МУП]“, заяви той. 
						Михайлович заяви, че според Белград изявлението на МНГ е провокация и опит за подкопаване на позициите на Сърбия преди продължаването на диалога с Косово. 
						„Сърбия е близо до получаването на кандидатура за членство в ЕС през март и изявлението на МНГ е от полза за Прищина, тъй като увеличава натиска върху Сърбия и я принуждава да прави нови отстъпки“, посочи Михайлович. 
						Според Реджепи силите в страната също така си сътрудничат с престъпни групи в Северно Косово. 
						„Това може да доведе до дестабилизиране на ситуацията със сигурността и да манипулира гражданите в тази част на страната“, заяви Реджепи за SETimes. 
						Флориан Чехая, изпълнителен директор на Косовския център за изследване на сигурността (КЦИС), каза за SETimes, че единственият начин, по който сръбските структури за сигурност могат да бъдат премахнати от Косово, е с помощта на ЕС. 
						„Разпускането на тези структури не може да стане в резултат на призив на МНГ, а по-скоро в рамките на ясно условие, поставено от ЕС за получаването от Сърбия на статут на кандидат-членка“, посочи Чехая. 
						Душан Янич, директор на Форума за етнически отношения, заяви за SETimes, че искането за изтегляне на сръбските сили за сигурност не е нещо ново. 
						„Същите искания бяха повторени и от германския канцлер Ангела Меркел по време на посещението й в Белград миналото лято“, заяви Янич. 
						Групата също така поиска от Сърбия да отмени предстоящите местни избори, които трябва да се проведат преди месец май в населеното предимно със сърби Северно Косово. 
						Според Владимир Радомирович от белградския Център за стратегически алтернативи исканията на МНГ засилват натиска върху Сърбия преди решението за кандидатурата на страната за членство в ЕС. 
						„Изявлението на МНГ е още една стъпка в тази посока, особено като се има предвид, че някои членки – например Германия, Франция и Великобритания – държат ключа към кандидат-членския статут на Сърбия“, посочи Радомирович за SETimes. 
						Мнозина са съгласни, че провалянето на местните избори ще навреди на сръбския президент Борис Тадич в навечерието на сръбските президентски избори тази година, тъй като обществеността ще останете с впечатлението, че Северно Косово е било изоставено. 
						„Сега пред Тадич стоят две ясни алтернативи – да разпусне сръбските институции в Косово и да получи кандидат-членски статут или да проведе местни избори в Косово и да провокира Запада“, заяви Радомирович.

Делова хроника
05/12/2003
Преглед на деловите и икономическите новини от Балканите след 28 ноември.
(Различни източници -- 28/11/03 - 5/12/03)
 
 
Преглед на деловите и икономическите новини от Балканите след 28 ноември:
Албанското правителство одобри проектобюджета за 2004 г. и свързаните с него проектозакони за данъчната политика. Бюджетът предвижда дефицит от 2,7 % от БВП, който си остава почти непроменен в сравнение с тази година. Финансовите мерки включват допълнителни инвестиции в публичния сектор и усъвършенстван финансов мениджмънт.
***
Турция и Гърция подписаха споразумение за избягване на двойното данъчно облагане, което се очаква да доведе до увеличаване на двустранната търговия. Двете страни ще подкрепят и създаването на трансгранични предприятия и за тази цел ще реализират програма, финансирана от ЕС.
***
Международната рейтингова агенция "Муудис" потвърди рейтинга на Турция "B1" в чуждестранна валута в годишния си доклад за страната, публикуван на 1 декември. "Муудис" каза, че сега перспективите за рейтинга на Турция са стабилни към положителни, което е отражение на продължаващото икономическо съживяване.
***
Македонският заместник-премиер Радмила Шекеринска и старши вицепрезидентът на "Майкрософт" Жан-Филип Куртоа подписаха споразумение за стратегическо партньорство. Този договор, предшестван от продължителни преговори, предвижда легализиране на правителствения софтуер и доставка на 6 200 лицензирани копия на софтуер на "Майкрософт". На македонските държавни институции ще бъде предоставен и безплатен сервиз и софтуерно обучение.
***
Румънският наземен телеком "РомТелеком" декларира чиста печалба от 591 млн. евро за първите девет месеца на годината. Печалбата е нараснала с 60 % в сравнение с миналата година, но приходите са спаднали със 17 % поради нарастващата конкуренция от страна на мобилните телефонни оператори.
***
Енергийните компании от Босна и Херцеговина "Енергоинвест", "Далековод Загреб" и "КАПИС" подписаха договори за възстановяване на енергийната мрежа за високо напрежение на страната. Сделките са сключени в рамките на проекта "Енергия 3" на Световната банка и са съфинансирани от международни дарители.
***
Местните власти в Мостар, Босна и Херцеговина, започнаха строителните работи по изграждане на ВЕЦ "Мостарско блато", един от основните енергийни проекти на страната. Президентът на Република Сръбска Драган Чович присъства на церемонията.
***
Мисията на МВФ пристигна в Загреб на 3 декември, за да прегледа икономическите показатели на страната по 14-месечното стендбай споразумение, подписано през февруари. Очаква се фондът да препоръча мерки за намаляване на външнотърговския дефицит и да обсъди проектобюджета за следващата година.
***
Хърватският президент Стипе Месич се срещна с делегация на "Майкрософт" за обсъждане на проекти в помощ на държавната администрация и образователната система. Месич предаде писмо до президента на "Майкрософт" Бил Гейтс, с което се иска съдействие за научноизследователската дейност на Средиземноморския институт по биология в Сплит.
***
Постъпленията от приватизацията в Сърбия достигнаха 1,3 млрд. евро през първите 11 месеца на годината. Правителството планира да се освободи от пет големи предприятия до края на годината, а други 45 са запланувани за приватизация през следващата година.
***
Брутният външен дълг на Сърбия и Черна гора достигна 13,574 млрд. долара към края на октомври. Сумата, равна на 65 % от БВП, предвиден за 2003 г., се увеличи с 260 млн. долара през октомври.

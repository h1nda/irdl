Райс заяви, че Косово и Сърбия ще продължат по различни пътища
					23/12/2007
					 
						ВАШИНГТОН, Съединени щати -- Държавният секретар на САЩ Кондолиза Райс заяви в петък (21 декември), че Сърбия и Косово ще продължат по различни пътища. "Косово и Сърбия никога повече няма да бъдат части от една и съща страна. Смятам, че това е напълно ясно. Това бе логиката дори и на [Резолюцията на ООН] 1244 за специалния статут на Косово в резултат на войната. И важното за тези два народа е да продължат всеки по своя път", заяви Райс. Решенията за статута на Косово трябва да бъдат взети през следващите няколко седмици, за да се избегне дестабилизацията на региона, допълни тя. Междувременно, руският външен министър Сергей Лавров предупреди в петък, че ако Косово обяви едностранно независимост и Съветът за сигурност на ООН предложи резолюция, одобряваща подобна независимост, Русия ще наложи вето върху нея. В интервю за руския всекидневник "Время Новостей" Лавров заяви, че налагането на вето ще блокира решаването на проблема. 
						Други новини - Сръбското правителство постигна споразумение с Министерството на отбраната на Ирак за износа на оръжие за Ирак на стойност 230 милиона долара. Сделката бе договорена по време на посещения в Белград на иракския министър на отбраната Абдул-Кадир ал-Обайди през септември и ноември. Макар че подробности не бяха съобщени, експертите смятат, че Белград ще изпрати пушки, автомати, муниции и противотанкови оръжия на новата иракска армия. (AП, ЮПИ, Гласът на Америка, Б92, РИА Новости, Борба, Глас Явности - 22/12/07; Катимерини, Б92, Индипендънт, Время Новостей, A1, Вечер, РТРС, СРНА, AФП - 21/12/07)

Олимпийските игри бяха открити в Атина 
		16/08/2004
		Пищна церeмония по откриването в Атина отбеляза началото на 28-та Олимпиада и завръщането на Игрите в тяхната родина. Съвременната технология възстанови постиженията на гръцката цивилизация и отправи послание за мирно бъдеще. 
		От Джордж Анагностопулос за Southeast European Times в Атина – 16/08/04
 
		 
			
Привърженик на отборите-домакини развява гръцкия флаг в момента, когато гръцката делегация навлиза в Олимпийския стадион по време на церемонията по откриването на 28-те Олимпийски игри в петък (13 август) в Атина. [АФП]
			Най-интересното спортно събитие в света получи радушен прием в своята родина в петък (13 август), когато множество от 72,000 зрители изпълни Олимпийския стадион в Атина за церемонията по откриването на 28-та Олимпиада. Историята бе съчетана със съвременните технологии за целите на впечатляващ спектакъл, наблюдаван от милиони телевизионни зрители по света. 
			Центърът на стадиона бе преобразен във водно пространство, символизиращо връзката на Гърция с морето. На фона на барабанния ритъм на стотици перкусионисти, петте олимпийски кръга се появиха на водната повърхност, докато едно момче плаваше по нея, носейки гръцкия флаг. Алегория-сън, вплитаща в себе си скулптури, символи и геометрични фигури, пресъздаде историята на гръцката цивилизация и култура и еволюцията през вековете, достигайки своята кулминация в послание за нов живот и за упование в бъдещето. 
			След това спортистите навлязоха в стадиона и започна дефилето на нациите. Отклонявайки се от традиционните маршови химни, характерни за миналите церемонии, сега шествието бе акомпанирано от съвременна музика, изпълнявана от известния холандския Ди Джей Тиесто. 
			Швейцарският шампион по тенис Роже Федерер и китайската звезда от NBA Яо Мин бяха подбрани за знаменосци на своите държави и привлякоха огромния интерес на съперниците си. Отборите на Франция, Италия и Кипър бяха посрещнати най-топло от публиката, докато символиката на съвместното представяне в единен отбор на Северна и Южна Кория бе разбрано правилно и възнаградено по подобаващ начин от благоразположената публика. 
			Веднага след парада исландската певица Бьорк изпя “Океания”. Изпълнението след нея бе посветено на предишните градове-домакини на олимпиади. 
			В сянката на маслиново дърво шефката на Организационния комитет Яна Ангелопулос-Даскалаки и президентът на Международния олимпийски комитет Жак Рох приветстваха атлетите. Гръцкият президент Константинос Стефанопулос официално обяви началото на Игрите. Дългоочакваното запалване на Олимпийския огън бе извършено от олимпийския сърфист Никос Какламанакис, златен медалист от Атланта през 1996 г. 
			Той направи обиколка на стадиона, преди са се изкачи по стълбите към гигантската “олимпийска чаша”, която се “сниши” за да го поздрави. След като насочи факела за последен път към зрителите, той запали Огъня. 
			“Чашата” след това се издигна отново в нощното небе под възгласите на присъстващите и великолепните фойерверки.

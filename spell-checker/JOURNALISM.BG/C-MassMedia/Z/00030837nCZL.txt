Турски строителни работници загинаха при експлозия 
					06/07/2009
					 
						АНКАРА, Турция -- Експлозия на противопехотна мина в понеделник (6 юли) причини смъртта на най-малко четирима души и рани други девет в Югоизточна Турция, съобщиха местните и международни медии. Камион, превозващ строителни работници, се е натъкнал на мината в района на Беста в провинция Шърнак, близо до границата с Ирак, съобщиха местните власти. Канцеларията на валията заяви, че устройството е било заложено от членове на терористичната Кюрдска работническа партия (ПКК). Армията веднага започна операция по осигуряване на сигурността в района. 
						Други новини -- Турският генерален щаб заяви в петък, че силите за сигурност са "неутрализирали" 16 членове на ПКК в операции, започнали на 12 юни. Трима са били убити в сблъсъци, седем са се предали на силите за сигурност, а шестима са били заловени, каза говорителят на ГЩ Метин Гюрак на ежеседмичния брифинг за пресата. (Анадолска информационна агенция, Си Ен Ен Тюрк, Хюриет, АФП, Ройтерс, АП - 06/07/09; Анадолска информационна агенция, Хюриет - 03/07/09)

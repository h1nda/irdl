Сръбски завод за биоетанол ще бъде най-голямата инвестиция "на зелено" в Югоизточна Европа
					13/10/2006
					Унгарско-американски консорциум ще инвестира половин милиард долара в построяването на завод за биоетанол в град Зренянин, както и пристанище и други инфраструктурни обекти. Очаква се заводът да наеме на работа 1 500 работници.
					От Душан Косанович за Southeast European Times от Белград - 13/10/06
 
					 
						
Ежегодно за завода ще са необходими един милион тона пшеница и 500 000 тона царевица, което е почти 50 % от годишния добив на двете култури в Сърбия. [Гети Имиджис]
						Унгарско-американският консорциум "Биотек Енерджи" ще построи завод за биоетанол в град Зренянин, Сърбия. Проектът, който по график трябва да завърши до края на 2009 г., представлява най-голямата инвестиция "на зелено", правена някога в Югоизточна Европа. 
						Модерната фабрика, която ще бъде технологично най-съвременното подобно съоръжение в Европа, ще произвежда от зърнени култури биоетанол - чисто гориво, което може да се използва в двигатели с вътрешно горене вместо дизел или бензин. 
						Ръководителят на "Биотек Енерджи" Янош Рач и кметът на града Горан Кнежевич подписаха договор за строителството миналата седмица. "Това е бизнесначинанието на века за тази част от Сърбия, тъй като то ще мобилизира повечето от съществуващите икономически ресурси," каза Кнежевич. 
						"Ще инвестираме общо половин млрд. долара в Зренянин за построяването на завода и инфраструктурата, без която заводът не може да работи. Ще построим ново пристанище на река Бегей, което ще свързва [сръбската] пътна и железопътна мрежа със Западна Европа, където ще изнасяме продукцията си," каза Рач, като добави, че фабриката ще отговаря на най-високите екологични стандарти. 
						Ежегодно за завода ще са необходими един милион тона пшеница и 500 000 тона царевица, което е почти 50 % от годишния добив на двете култури в Сърбия. Всъщност инвеститорите разчитат на суровини от цяла Югоизточна Европа. Очаква се заводът да произвежда около 680 000 тона биоетанол годишно. Той ще произвежда и 400 000 тона биологични храни за животни и 100 000 тона екологични торове. 
						Получаваното от енергийни култури гориво набира популярност в световен мащаб и мнозина го смятат за енергийния императив за началото на 21-и век. ЕС предвижда неизкопаемите горива да съставляват най-малко 2 % от дизеловия му пазар през тази година. Задължителният пазарен дял ще се увеличава с 0,75 % годишно, докато достигне 5,75 % през 2010 г. и 20 % през 2020 г. 
						От другата страна на Атлантика Съединените щати искат етанолът да достигне 5 % от вътрешния пазар на горива до 2012 г. 
						Досега най-голямата инвестиция "на зелено" в Сърбия беше заводът за алуминиеви кенове за напитки на "Бол Пакиджинг Юръп". Базираната в САЩ "Бол Корпорейшън" инвестира 60 млн. евро в сръбския филиал, който се намира в покрайнините на Белград. Тази година бяха продадени произведени от завода кенове на стойност около 50 млн. евро, като 80 % от тях бяха изнесени за Европа. Инвестицията доведе до сключване на договори за 2,6 млн. евро с местни транспортни компании.

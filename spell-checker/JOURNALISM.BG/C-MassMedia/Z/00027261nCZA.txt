Олимпийският отбор на БиХ се радва, че ще участва в Олимпийските игри в Пекин
					01/08/2008
					Затруднен от липсата на финансова подкрепа, петчленният олимпийски отбор на Босна и Херцеговина е реалист за перспективите да получи медал.
					От Антонио Пърленда за Southeast European Times от Сараево – 01/08/08
 
					 
						
“Важното в живота е не да побеждаваш, а да се състезаваш”, ще бъде мотото на отбора на БиХ на Олимпийските игри през 2008 г. [Гети Имиджис]
						Олимпийският отбор на Босна и Херцеговина (БиХ) ще пристигне в Пекин с общо петима спортисти. Това са джудистът Амел Мекич, състезателят по стрелба Неджад Фазлия, гюлетласкачът Хамза Алич, бегачката на дълги разстояния Лучия Кимани и плувецът Недим Нишич.
						Спортният журналист от БиХ Томо Почанич от всекидневника "Ослободжение" каза за Southeast European Times, че атлетите от БиХ ще следват в Пекин казаното от основателя на съвременните Олимпийски игри барон Пиер дьо Кубертен: “Важното в живота е не да побеждаваш, а да се състезаваш.” "
						Нашите атлети дават всичко от себе си при сравнително лоши условия. Политическите власти в БиХ не инвестират много в спорта, затова атлетите не могат да покажат всичко, на което са способни," каза Почанич.
						Джудистът Мекич от Сараево е бил балкански шампион шест пъти. Най-доброто му постижение е пето място на Световното първенство по джудо в Рио де Жанейро миналата година. Той ще носи знамето на БиХ на церемонията по откриването в Пекин.
						“Това наистина е чест за мен, но бих предпочел да бъда този, който носи знамето по време на церемонията по закриването, тъй като това задължение се пада на спортиста, постигнал най-добър резултат на игрите,” каза Мекич.
						Той наскоро се възстанови от сериозна спортна травма. Въпреки усилените тренировки през последните десет дни той не е сигурен дали ще може да се възстанови достатъчно, за да получи медал на олимпиадата.
						За състезателя по стрелба Фазлия това ще бъде четвърта олимпиада. Преди няколко години той се класира девети в света.
						Родената в Кения Кимани, единствената жена в отбора, се класира на десето място на Международния маратон в Дубай през януари.
						Плувецът Нишич, който в момента учи в САЩ, е постигал няколко изключителни резултата на университетски състезания в САЩ.
						Състезателят по тласкане на гюле Алич, от село близо до Сребреница, в момента е най-добрият на Балканите.
						На официалното представяне на олимпийския отбор на БиХ в Сараево председателят на Олимпийския комитет на БиХ Синиша Кишич окуражи спортистите, като ги помоли да вложат всичко от себе си и да създадат приятелства с атлети от други страни.
						“Ще получите нашата благодарност независимо от постигнатите на олимпиадата резултати. Имаме ви пълно доверие и ви пожелаваме всичко най-добро,” каза Кишич.

Македония ще сътрудничи със САЩ по въпроса за Международния наказателен съд
21/05/2003
След среща със заместник-министъра на отбраната на САЩ Пол Улфовиц президентът Борис Трайковски каза, че страната му стои твърдо зад политиката на американската администрация. Македония е подложена на натиск от ЕС да не подписва споразумение със САЩ за освобождаване на заподозрени от юрисдикцията на Международния наказателен съд.
От Валентин Нешовски за Southeast European Times в Скопие - 21/05/03
 
 
Източници от външното министерство в Македония твърдят, че сега е вероятно страната да подпише споразумение, което освобождава американски и македонски граждани от юрисдикцията на Международния наказателен съд (МНС) независимо от възраженията на ЕС. След посещението на заместник-министъра на отбраната на САЩ Пол Улфовиц в Скопие на 17 май македонският президент Борис Трайковски заяви, че страната му ще вземе решение " в съответствие с националните и държавни интереси."
"Разбира се, това решение ще бъде и в съответствие с опита на Република Македония от вече доказаното партньорство и сътрудничество със САЩ," добави Трайковски.
Външният министър Илинка Митрева каза пред парламентарната комисия по външна политика , че тя е изненадана от напрежението и спекулациите около този въпрос. Тя посочи, че законът, приет от САЩ и забраняващ военна помощ на държави, които откажат да подпишат такова споразумение, е отдавна известен. Също така известна е и позицията на ЕС по МНС, заяви Митрева.
Представителят на ЕС в Македония Алексис Бърнс каза, че Съюзът не подкрепя подписването на споразумения, които отслабват МНС. "Македония се стреми към членство в ЕС и мисля, че държавите-кандидати трябва да следват политиката на ЕС."
Друг европейски дипломат в Скопие каза, че ако Македония подпише споразумение, ЕС няма да наложи санкции. Независимо от това, действието ще бъде запомнено.
Усилията за сътрудничество със САЩ, съчетани с устояване на силния натиск от страна на ЕС, се материализират в сключването на двустранно споразумение, по силата на което Македония няма да екстрадира американски граждани, издирвани от МНС за военни престъпления. Споразумението е реципрочно: САЩ се ангажират да не екстрадират македонски граждани в съда. Съществува проблем около факта, че Македония е подписала декларацията за създаване на МНС; следователно е трудно да се намери правна рамка, която да избегне поставянето на страната в двусмислено положение. Крайният срок за подписване на споразумението е 1 юли.
САЩ не настояват за отказ от наказание, каза Митрева. По-скоро те искат да се избегне възможността за инсценирани процеси в МНС. САЩ искат процесите за всички военни престъпления да се водят в страните, от които произхождат заподозрените. Те също така твърдят, че МНС може да наруши суверенитета на държавите, че военнослужещите, участващи в мисии зад граница, трябва да бъдат правно защитени от собствените си страни и че участието на САЩ в чуждестранни мисии е от полза за целия свят.

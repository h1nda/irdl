Турция може да промени наказателния си кодекс, за да изпълни изискванията на ЕС
					06/11/2006
					 
						АНКАРА, Турция -- Премиерът Реджеп Тайип Ердоган заяви, че Турция може да измени разпоредбата в наказателния си кодекс, която стана обект на критики от ЕС поради ограничаване на свободата на словото. Съгласно член 301 от закона е престъпление да се обижда турската национална идентичност и той бе използван за даване под съд на редица интелектуалци. "За да предотвратим нарушаването на свободите ... проучваме няколко варианта за хармонизиране на член 301 с духа на реформите," каза Ердоган пред представители на НПО в неделя (5 ноември). Изявлението му бе изтълкувано като сигнал, предизвестяващ промяна в политиката, тъй като съвсем неотдавна той каза, че правителството няма планове да изменя наказателния кодекс. В сряда Европейската комисия трябва да публикува последния си доклад за напредъка на страната, в който се очаква да бъдат остро критикувани неотдавнашните съдебни процеси срещу журналисти и писатели. 
						Други новини -- Бившият турски премиер Бюлент Еджевит почина в болница късно в неделя, след като прекара пет месеца в кома в резултат на мозъчен инсулт. Той бе на 81 г. Започнал политическата си кариера като депутат от левицата през 50-те години, Еджевит по-късно се ориентира към Запада, окончателно повеждайки страната си по пътя към членство в ЕС. Той е бил премиер на страната пет пъти. (Милиет, Радикал, Заман, Аксам, Хюриет, Джумхуриет - 06/11/06; AП, Ройтерс, АФП - 05/11/06; бТВ - 04/11/06)

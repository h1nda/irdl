Сърбия иска Международният съд да се произнесе по независимостта на Косово
					18/08/2008
					В петък Сърбия внесе в ООН проекторезолюция с искане Международният съд да даде своето становище за законността на обявяването на независимост от Косово. Белград все още смята Косово за своя провинция.
					От Игор Йованович за Southeast European Times от Белград -- 18/08/08
 
					 
						
Външният министър Вук Йеремич говори пред представители на медиите за намеренията на Сърбия да сезира Международния съд пред централата на ООН в Ню Йорк в петък (15 август). [Гети Имиджис]
						Сърбия поиска становището на Международния съд (МС) със седалище в Хага за обявяването на независимост от Косово, което Белград все още смята за част от своята територия. До момента 45 държави са признали Косово, включително САЩ и най-влиятелните държави от ЕС, но Сърбия и Русия продължават да се противопоставят на независимостта на страната.
						Сръбският външен министър Вук Йеремич внесе в петък (15 август) в Общото събрание на ООН проекторезолюция, с която поиска становището на съда за законността на едностранното обявяване на независимост от Косово на 17 февруари.
						За да бъде одобрено предложението ООН да поиска становището на съда, е необходима подкрепата на мнозинството от участващите в гласуването държави. Общото събрание има 191 членове -- ако всички те гласуват, Сърбия се нуждае от подкрепата на 96 държави. Проекторезолюцията на Белград може да бъде включена в дневния ред на есенната сесия на Общото събрание.
						Сръбските власти заявиха, че очакват инициативата да спре вълната от държави, които признават независимостта на Косово. Белград смята, че решение на съда в негова полза може да доведе и до възобновяване на преговорите за статута. Според властите в Прищина обаче никое действие на Белград не може да застраши независимостта на Косово.
						МС не издава присъди, а само "консултативни становища". Съдът няма правомощията да налага санкции при неспазване на постановените от него решения. Те обаче имат значителна морална тежест.
						Искането на становище от МС може да бъде опасно за Белград, ако съдът се произнесе, че Прищина е обявила законно независимост, въпреки че не е получила подкрепа в Съвета за сигурност на ООН.
						“Тъй като искаме становището на съда и вярваме в международните институции, включително в МС, ще изпълним всяко постановено решение,” каза Йеремич, като добави, че би било неетично Сърбия да не се съобрази със становището на съда, независимо какво е то.
						Йеремич заяви също, че не очаква Западът да окаже голям натиск върху Белград да се откаже от инициативата, но със сигурност ще лобира в ООН за отхвърлянето на предложението на Сърбия.
						Върху Белград обаче вече има известен натиск. Френският външен министър Бернар Кушнер заяви в края на юли, че този ход на Белград е "изненадващ", особено предвид стремежа на Сърбия за членство в ЕС. "Ако този съд обяви [независимостта на Косово] за незаконна, необичайно би било Сърбия да иска да се присъедини към призналите тази незаконност. В това има известно противоречие," заяви Кушнер.

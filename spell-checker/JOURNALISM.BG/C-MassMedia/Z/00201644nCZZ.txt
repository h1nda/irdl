Турция-Сирия: защо бежанците се връщат у дома?
					16/07/2011
					Хиляди сирийци, които избягаха от безредиците в страната си, сега се връщат. Блогерите питат защо.
					 От Алакбар Рауфоглу за Southeast European Times – 16/07/11
 
					 
						
Съпруг, турчин, пресича границата със съпругата си, сирийка, придружени от музиканти. Хиляди сирийци остават в бежанските лагери в Турция, макар че мнозина се връщат. [Ройтерс]
						Хиляди сирийци, които влязоха в Турция тази пролет в опит да избягат от безредиците в страната си, решиха да се завърнат у дома. 
						Почти 7 000 бежанци са се върнали, което намали общия им брой в Турция до около 8 500, според изявление на турската Агенция за бедствията и извънредните ситуации от 13-ти юли. 
						Мнозина се върнаха, след като Червеният кръст на Сирия обеща, че в страната им не ги чакат възмездие или разпити. 
						Но може ли да се вярва на подобни гаранции? Какво може да е накарало бежанците да заминат, макар че Башир Ал-Асад все още е на власт и положението в Сирия продължава да бъде нестабилно? 
						Tурският блогер Aли Сердар Болат подозира, че мнозина са дошли в Турция с очаквания да получат сърдечен прием и възможност за по-добър живот. Но действителността, пише той, се оказва различна. 
						"Онези, които напуснаха удобните си домове и дойдоха тук, вярвайки на измислици, не само не получиха очакваните грижи, но се умориха да живеят като затворници в тесните претъпкани палатки", пише той. "Децата им се разболяха... липсваха им домовете им, те изгубиха надежда за нови домове и високоплатена работа и започнаха да се връщат." 
						Блогерът журналист Mустафа Озкан смята, че има и нещо друго в тази история. 
						"Сирийците се връщат обратно, съзнавайки смъртния риск, който поемат. Има ли някакво обяснение за това", пита той. "Разбира се, че трябва да има. Може би Турция има някаква стратегия, която не разкрива пред обществото или може би има някакви административни недостатъци?" 
						Според разкритията на Озкан към бежанците не са се отнасяли добре в лагерите. Служителите в лагерите, съобщава той, са ги обиждали, като са ги наричали "товар за Хатай" и са ги обвинявали, че са дошли в Турция, за да имигрират, а не защото са били принудени да го направят. 
						Анализаторът за Близкия изток и блогер Ясин Атлиоглу повдига друг въпрос. Той казва, че от самото начало за турското общество не е било ясно от кого бягат сирийците. От репресиите на правителството или от безредиците, предизвикани от опозицията? 
						В Дамаск правителството твърди, че въоръжената опозиция стои зад бежанския поток и нападенията срещу правителствените сили за сигурност. На свой ред опозицията твърди, че вина за смъртните случаи сред силите за сигурност носи разделението в сирийската армия. 
						"Бежанците, които дойдоха в Хатай, разказаха подобни истории [за разделение в армията] … Сирийското правителство покани международни медии и наблюдатели в опит да докаже обвиненията си. Именно така започна пропагандната борба с Турция в центъра на вниманието." 
						От политическа гледна точка, пише Атлиоглу, Турция не успя да реагира на сирийската криза ясно от самото начало и това навреди на двустранните отношения. 
						
						Зафер Япъджъ, депутат от главната опозиционна Републиканска народна партия (РНП) твърди, че всички мостове между Турция и Сирия са изгорени след дългогодишен период на изграждане на взаимоотношенията между двете страни. 
						"ПСР [Партията на справедливостта и развитието] започна с нулеви проблеми по отношение на външната политика със своите съседи, но бързо се движи към [положение да няма] страни, с които да няма проблеми", пише той.

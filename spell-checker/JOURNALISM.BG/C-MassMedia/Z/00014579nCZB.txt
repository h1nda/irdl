Доклад изтъква проблемите с неравенството между половете в Източна Европа
					16/05/2005
					Въпреки законите, гарантиращи равни права за жените в съответствие със стандартите и нормите на ЕС, тяхното прилагане протича бавно в девет страни от Централна и Източна Европа, в това число в шест страни-членки на ЕС и кандидати като България, Румъния и Турция, се казва в един нов доклад по въпроса. Жените в региона продължават да търпят широко разпространено и увеличаващо се неравенство във възможностите за работа, заплатите и политическото представителство.
					От Светла Димитрова за Southeast European Times от София -- 16/05/05
 
					 
						
[Архив]
						Девет страни от Централна и Източна Евопа трябва да изминат дълъг път преди равенството между половете да стане факт в тях, се казва в един нов доклад на института "Отворено общество" (ИОО). 
						Документът, озаглавен "Равни възможности за жените и мъжете", разработен съвместно с базирания в Букурещ Център за партньорство и равенство, бе представен на Комитета за права на жените и равенство между половете към Европейския парламент (ЕП) на 4 май. Той изследва положението на половете в шест нови членове на ЕС - Чешката република, Естония, Унгария, Литва, Полша и Словакия, а така също в страните-кандидати България, Румъния и Турция. 
						Изводите и препоръките на доклада се базират на наблюдения, проведени от местни експерти и представители на неправителствени организации в анкетираните страни, с акцент главно върху развитието им от 2002 до 2004 г. 
						В региона са приети законите, гарантиращи равни възможности за жените в съответствие с европейските стандарти и норми, казват авторите на доклада. "Нивото на прилагането им, обаче, остава много ниско", като жените във всички девет страни продължават да търпят неравенство при намирането на работа, размера на заплатите и политическото представителство. Нещо повече - това неравенсво изглежда, че нараства в региона. 
						"Действително един от общите изводи на доклада е този, че законите - главно законовата рамка, свързана с равенството между половете - са на място, но от друга страна е ясно, че те функционират на хартия и за съжаление ще трябва да мине доста време, за да бъдат тези закони реализирани в ежедневния живот на гражданите", заяви пред радио Свободна Европа/Радио Свобода Роксана Тесиу, изпълнителен председател на Центъра за партньорство и равенство.
						
През 2002 г. жените в Румъния получаваха с 17% по-ниски заплати от мъжете. [AФП]
						В повечето от изследваните страни положението с работата малко се е подобрило от 2002 г. насам, се казва в доклада на ИОО. "Разликата в заплащането, обаче, остава много голяма и няма признаци за прилагането на политика за разрешаване на проблема". 
						Сред деветте страни разликата между половете в заплащането на труда е най-голяма в България, Естония и Словакия, където жените получават от 25 до 30% по-малко от мъжете, при среден в ЕС показател от 15%. Българските жени получават с 28% по-ниски заплати от мъжете. 
						 В Турция положението е малко по-добро, като жените получават с 22,5% по-малко от мъжете, се казва в анкета на домакинствата, проведена през 2002 г. В същата година румънките са получавали с 17% по-ниски заплати от мъжете. 
						Според доклада на ИОО жените в деветте страни продължават да имат значително по-слабо представителство на отговорните постове, особено в приемането на политически решения и в парламента. 
						В Турция само един от 22-та министри и 4,4% от всички депутати в 550-местния парламент са жени. След парламентарните избори през 2004 г. в Румъния жените заеха около 10% от 469-те места в двукамарния парламент и три от 23-те министерските постове. Положението в България е малко по-добро, като жените представляват 27,1% от депутатите в 240-местния парламент. Пет от общо 20-те министри в България са жени. 
						На основата на тези проучвания авторите отправят препоръки както към националните правителства, така и към институциите на ЕС. 
						
Българският министър по европейските въпроси Меглена Кунева (вляво, заедно с комисаря на ЕС по разширяването Оли Рен) е една от петте жени в правителството на страната. [AФП] 
						Една от ключовите препоръки е правителствата да установят механизми за извършване на редовно наблюдение по въпроса за прилагането на принципите за равното заплащане на труда в държавния и частния сектори и публикуване на регистрираните резултати. Авторите призовават правителствата на България, Унгария и Полша да приемат официални стратегии за равенство между половете. Те също така апелират към правителствата да съберат разпръснатите статистически данни, без които политиката за равенство между половете не може да бъде успешна. 
						Според доклада България е единствената от деветте анкетирани страни, която няма специална национална институция за равенство между половете на правителствено или парламентарно равнище и трябва да намери необходимите средства, за да осигури установяването на необходимите органи. Освен това, тя следва да назначи експерт по въпроса във всяко министерство и община. 
						Мерките, които Румъния все още трябва да приеме, включват осигуряването на по-голяма продуктивност при по-малка показност на парламентарните структури, занимаващи се с въпроса за равенството между половете, а така също и на условия за Националната агенция за равните възможности да получи финансови и човешки ресурси, необходими за изпълнението на мандата й. Експертите също така виждат спешна необходимост от развитие на "интегрирана и последователна политика по различните аспекти на равенството между половете". 
						Турция трябва да развие конкретни кратко, средно и дългосрочни планове за осигуряване на равенство между половете и да подобри достъпа на жените до пазара на труда. Тя също така следва да отдели необходимите финансови ресурси за прилагане на стандартите за равенство между половете и да установи механизми за предотвратяване на злоупотребата с ресурсите. Другите мерки, които страната трябва да приеме според доклада, включват осигуряването на достъп на неправителствените организации до всички ресурси, в това число информация, и подобряване достъпа на жените и момичетата до образованието. 
						Според Зита Гурмаи, заместник-председател на Комитета за права на жените и равенство между половете към Европейския парламент, докладът на ИОО изтъква необходимостта от "усилия на ЕС да прилага в политиката законно задължителни инструменти за решаване на въпроса за равенството между половете" и да осигури реализацията на практика на ангажимента на съюза за равенство на половете във всички дейности.

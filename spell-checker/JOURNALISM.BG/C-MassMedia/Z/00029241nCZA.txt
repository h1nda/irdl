Евроинжекцията от “Газпром” е временно решение за слабия сръбски динар
					09/02/2009
					Вливайки 400 млн. евро в сръбската икономика, руското дружество “Газпром” спаси потъващата сръбска валута. Дори и най-оптимистично настроените експерти обаче смятат, че този ефект ще бъде временен.
					От Георги Митев-Шантек за Southeast European Times от Белград -- 09/02/09
 
					 
						
Динарът поскъпна рязко след съобщението на “Газпром”. [Архив]
						Сръбският динар се повиши рязко спрямо еврото след съобщението на руското дружество “Газпром”, че ще плати 400 млн. евро за 51-процентен дял от националната петролна компания на Сърбия (НИС). В петък (6 февруари) едно евро се разменяше за 92 динара, увеличение спрямо рекордно ниското ниво от 96,3 динара, отбелязано на 28 януари. 
						Никой в Сърбия не очаква руската покупка да възстанови силния динар от първите дни на 2009 г., когато еврото струваше 88,6 динара. Експерти предричат резкият спад на динара спрямо еврото от 24 % от 1 октомври насам да продължи след най-много два месеца. Турската лира, втората най-бързо обезценяваща се валута в региона, падна със 17 % за същия период. 
						Сръбски експерти са разделени в мнението си за реалната стойност на динара. Оптимистите смятат, че тя трябва да се стабилизира на около 90 до 95 динара за евро, докато песимистите, обезпокоени от рецесията и спада в износа, се страхуват, че точната стойност на обменния курс е дори 150 динара за евро. 
						Слабият обменен курс води до реални трудности за сръбските граждани, фирмите и правителството. Както и други страни от Югоизточна Европа, Сърбия е силно зависима от вноса и с отслабването на динара инфлацията в страната се повишава. Освен това с натрупването на инфлационни очаквания фирмите, вносителки на суровини, увеличават цените си. Потребителите, които изплащат деноминирани в евро заеми за жилища и автомобили, също се нуждаят от повече динари. 
						Подобно на своите съседки Сърбия също няма лесно решение за основните си макроикономически дисбаланси. Липсата на чуждестранни инвестиции, както и търговският дефицит от 8,2 млрд. евро за 2008 г., увеличават дефицита по текущата сметка на страната. 
						Централната банка на Сърбия се опитва да обслужва външния дълг на страната. Дори и с инжекцията от “Газпром” тя просто не разполага с активи, за да обслужва външния дълг и да подкрепи динара в дългосрочен план. Националната банка на Сърбия (НБС) е продала 1,2 млрд. евро през 2008 г. и 420 млн. евро до днешна дата през 2009 г., за да стабилизира динара, но почти без ефект. 
						Нещо повече, НБС на практика загуби още едно оръжие, лихвения процент, който тя заплаща на банките, купуващи деноминирани в динари обратно изкупени ценни книжа. Заради страховете от рецесия НБС намали този процент, като така уби всякакво желание от страна на банките да продават евро срещу динари. 
						Управителят на НБС Радован Йелашич заяви, че банката не може да продължи да защитава динара. "Тези интервенции заемат мястото на планираните приходи от приватизация, чуждестранните преки инвестиции или новите кредити от чужбина, отговорността за получаването на които се носи от правителството," оплака се Йелашич. 
						НБС предупреждава, че неумолимият спад в стойността на динара е показателен за сериозен дефект в икономиката и за необходимостта Белград да спре да харчи пари, с които не разполага. Бюджетните ограничения, създаването на привлекателни условия за чуждестранни инвестиции и растежът на износа, за който е необходимо увеличаване на качеството на продуктите, ще стабилизират динара и ще намалят инфлацията, казва той.

Барозу и Рен наблягат на бъдещето на Югоизточна Европа в ЕС
					23/02/2006
					Придружен от еврокомисаря по разширяването Оли Рен, председателят на Европейската комисия Жозе Мануел Барозу осъществи миналата седмица важна обиколка в Западните Балкани в опит да увери страните от региона в техните перспективи за членство в ЕС.
					От Кристина Чук за Southeast European Times от Загреб -- 23/02/06
 
					 
						
Председателят на Европейската комисия Жозе Мануел Барозу (вляво) бе посрещнат от хърватския президент Стипе Месич. [AФП]
						Обиколката на Жозе Мануел Барозу в Западните Балкани миналата седмица бе първата в региона на председател на Европейската комисия (ЕК). При посещенията си в Хърватия, Сърбия и Черна гора, Македония, Косово, Албания и Босна и Херцеговина той очерта визия за стабилност и просперитет, като се стараеше също да увери страните от региона в техните перспективи за членство в ЕС. 
						Придружен от еврокомисаря по разширяването Оли Рен, Барозу дойде в региона, за да подкрепи усилията на страните от ЮИЕ за сближаване със Съюза. От решаващо значение е, каза той, страните да изградят политическо и икономическо сътрудничество в преследване на общата цел. Бъдещето на Балканите е в Европа, подчерта Барозу. 
						Барозу и Рен посетиха най-напред Загреб. В обръщение към хърватския парламент председателят на ЕК определи отношенията между Хърватия и ЕС като навлезли в нова фаза. 
						"Започнахме преговорите и вече можем да направим оценка на напредъка на Хърватия в приемането на европейското законодателство. С други думи, същинската работа едва сега започва," каза Барозу, добавяйки, че по-нататъшният напредък ще зависи от темпа на приемане и прилагане на европейското законодателство (acquis communautaire). 
						С напредването на процеса на присъединяване ще се увеличава ролята на парламента, каза Барозу. В преговорите ще възникнат въпроси, които ще породят загриженост сред хърватските граждани, и ролята на политическите лидери в страната ще бъде да разясняват тези въпроси, отбеляза той. 
						Хърватия не бива да забравя за основните политически критерии, добави Барозу. Те включват гарантиране на правата на малцинствата и завръщане на бежанците, честен съдебен процес за обвиняемите във военни престъпления, задействане на съдебната реформа и провеждане на ефективна борба с корупцията. 
						Освен това, каза Барозу, Хърватия трябва да засили икономиката си, да увеличи ролята на външните инвестиции и да се подготви за един по-конкурентен пазар. Той подкрепи предложението на премиера Иво Санадер за разширяване на Централноевропейското споразумение за свободна търговия като алтернатива на по-ранното предложение на ЕС за изграждане на свободна търговска зона. 
						След посещението на Барозу и Рен Хърватия получи положителни сигнали за пътя си на присъединяване към ЕС. Тази седмица външният министър на Люксембург Жан Аселборн бе в Загреб, където заедно с колегата си Колинда Грабар-Китарович обсъди двустранното сътрудничество и хармонизирането на хърватското законодателство с изискванията на ЕС.

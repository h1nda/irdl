Бизнес: “Кроейша Еърлайнс” открива редовна линия до Косово
					06/06/2008
					От следващата седмица превозвачът ще лети три пъти седмично между Загреб и Прищина. Още в новините: Косово ще поиска 1,4 млрд. евро на Донорската конференцията за Косово в Брюксел; български производител на цигари купува 67 % от капитала на цигарена фабрика в Мостар.
					 
						
“Кроейша Еърлайнс”. [Архив]
						
Хърватският национален въздушен превозвач, “Кроейша Еърлайнс”, съобщи в сряда (4 юни), че от 16 юни започва редовни полети между Загреб и Прищина. Според уебсайта на фирмата полетите между Загреб и столицата на Косово ще бъдат три пъти седмично, в понеделник, сряда и петък. Компанията заяви, че новата линия ще помогне за подобряване на връзките между Косово и региона.
						*** 
						Световната банка одобри заем от 8,3 млн. евро за подобряване на второстепенните и местните пътища в Албания, съобщи албански вестник в сряда (4 юни). Друга цел на проекта е да бъдат подобрени основните услуги и центровете за търговия на дребно в селските региони. Общата стойност на проекта, който ще бъде осъществен от Албанския фонд за развитие, е 25,8 млн. евро.
						*** 
						
Косово ще поиска финансова помощ в размер на 1,4 млрд. евро чрез проекти, които ще представи на Донорската конференцията за Косово на 11 юли в Брюксел, заяви в сряда (4 юни) министърът на икономиката и финансите Ахмет Шала. Шала представи бюджета за шестмесечието на Косово и инвестиционната рамка пред чуждестранните посланици в Прищина.
						*** 
						
Българският производител на цигари “Пазарджик БТ” ще купи от правителството на Федерация Босна и Херцеговина (ФБиХ) 67 % от капитала на цигарената фабрика в Мостар, съобщи във вторник (3 юни) Агенция по приватизацията на ФБиХ. Договорът ще бъде подписан от съответните длъжностни лица до 15 дни. Агенцията заяви, че българският инвеститор е поел ангажимента да плати 100 000 евро за дяла, да инвестира още 3,5 млн. евро и да не съкрати нито един от 122-мата служители.
						*** 
						
Черногорският министър-председател Мило Джуканович откри във вторник (3 юни) в Лондон Инвестиционен форум за Черна гора, чийто домакин е Европейската банка за възстановяване и развитие. Организаторите на проявата набират финансиране за строителството на 280-километровата магистрала Бар-Боляре до сръбската граница.
						*** 
						Португалската енергийна фирма “Мартифер” заяви на 29 май, че през септември възнамерява да започне строителството по три проекта за вятърна енергия в Румъния чрез своето дъщерно дружество “Евива Енерджи”. Общата мощност на електроцентралите ще бъде 50 MW. Плановете на дружеството в Румъния предвиждат до 2012 г. то да притежава парк за вятърна енергия с обща инсталирана мощност от 400 MW, което означава инвестиции от около 600 млн. евро.
						
(Различни източници - 30/05/08 - 06/06/08)

Албанците в Македония отново подчертаха подкрепата си за косовските албанци
					19/10/2007
					 
						ПРИЩИНА, Косово, Сърбия -- Македония остава силен партньор на Косово и албанците в Македония подкрепят неговите усилия за придобиване на независимост, каза в четвъртък (18 октомври) Мендух Тачи, лидер на Демократичната партия на албанците. По време на посещение в Прищина Тачи се срещна с президента на Косово Фатмир Сейдиу във връзка с последните събития в региона. 
						По отношение на преговорите с Белград, насрочени за понеделник във Виена, Сейдиу подчерта, че позицията на Прищина остава непроменена. Косовският министър-председател Агим Чеку добави, че косовските албанци се надяват да приключат 2007 г. с независимост.
						Други новини от четвъртък -- Весна Боичич, от дълго време кореспондент на "Гласът на Америка" в Косово, съобщи, че е била пребита в своя апартамент в Прищина. Тя каза, че нападателят, който е бил с военна униформа, я е обвинил в пристрастие към етническото албанско мнозинство в репортажите й. (Блиц - 19/10/07; РТК, Kosovalive, Танюг, РСЕ, Гласът на Америка -- 18/10/07)

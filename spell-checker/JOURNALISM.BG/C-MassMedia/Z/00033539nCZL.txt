Турция повдигна обвинения срещу предполагаемите заговорници от „Боен чук”
					24/02/2010
					 
						ИСТАНБУЛ, Турция -- В сряда (24 февруари) съд в Истанбул официално повдигна обвинения срещу седем армейски офицери, замесени в предполагаем заговор, наречен „Боен чук” и имащ за цел сваляне на правителството и дестабилизиране на страната. Седмината са част от по-голяма група от 51 души, разпитана от прокуратурата във вторник след арестуването им в понеделник. Твърди се, че заговорът, за който първи съобщи турският вестник „Тараф”, е имал за цел създаването на хаос чрез поставяне на бомби в джамии и музеи. Армията отрича съществуването на такъв план. В кратко изявление във вторник тя заяви, че високопоставени генерали и адмирали са обсъдили „сериозната ситуация". Междувременно ЕС изрази „загриженост”. Анджела Филоте, говорителка на еврокомисаря по разширяването Щефан Фюле, каза, че „разследването трябва да бъде образцово и да бъде проведено в пълно съответствие с принципите и стандартите за справедлив съдебен процес." (АП, Ройтерс, Би Би Си - 24/02/10; АФП, EUbusiness, Би Би Си - 23/02/10)

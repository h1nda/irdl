Според проучване на общественото мнение в Европа и САЩ са единодушни по отношение на глобалните заплахи
					18/09/2006
					Годишно проучване на трансатлантическите тенденции показва, че американските граждани и европейците имат сходни възгледи по отношене на глобалните заплахи, включително тероризма и ислямския фундаментализъм. В противоречие на съобщенията за "умора от разширяването" в ЕС, проучването също установи наличието на продължаваща подкрепа за разширяване на границите на блока.
					От Гелу Трандафир за Southeast European Times в Букурещ – 18/09/06
 
					 
						
Тероризмът се превръща във все по-голям проблем както за американците, така и за европейците, сочи проучването. [Гети Имиджис]
						Общественото мнение в Европа и в Съединените щати не се различава много, според Доклад за трансатлантическите тенденции през 2006 г., публикуван този месец от неправителствената организация "Джърман Маршал Фънд". Според доклада американските граждани и европейците са еднакво загрижени по отношение на тероризма и ислямския фундаментализъм, както и за други ключови проблеми като имиграцията, глобалното разпространение на болести като птичи грип, глобалното затопляне, нарастващата мощ на Китай и нестабилността в Ирак. 
						Мнозинството и от двете страни на Атлантическия океан е единодушно, че тези въпроси ще представляват значително предизвикателство през следващото десетилетие, се казва в доклада. Около 66% от европейците, в сравнение с 58% през миналата година, смятат, че международния тероризъм е "изключително важна" заплаха. Около 79% от американците, в сравнение със 72% през 2005 г., споделят това мнение. 
						"От нашето проучване става ясно, че американците и европейците продължават да са твърде чувствителни по отношение на заплахите, които засягат нашата сигурност", твърди президентът на "Джърман Маршал Фънд" Крейг Кенеди. 
						Участниците в проучването също са единодушни, че ядрената заплаха от Иран е много по-голяма, отколкото насилието и нестабилността в Ирак. Около 75% от американците и 58% от европейците гледат на възможността Иран да придобие ядрени оръжия като на "изключително важна заплаха", за разлика от 56% от американците и 45% от европейците, определящи ситуацията в Ирак за по-сериозна. 
						Сътрудничеството между Съединените щати и ЕС в усилията им да попречат на Иран да създаде ядрено оръжие е"може би най-яркият пример за сътрудничество и координация на политиката", се казва в резюмето на доклада на "Джърман Маршал Фънд". 
						Опровергавайки мнението за "умора от разширяването", докладът сведетелства за подкрепа за бъдещо разширяване на ЕС от 63% от участниците в проучването, които смятат, че разширяването ще помогне на ЕС да изиграе по-важна роля на световната сцена, а 62% смятат, че това ще помогне за укрепването на мира и демокрацията покрай границите на блока. 
						
Хората от двете страни на Атлантическия океан са обезпокоени от опасността от създаване на ядрено оръжие в Иран. [AФП]
						"Това е добра новина за Западните Балкани", казва Иван Вейвода, изпълнителен директор на проекта "Балкански тръст" на "Джърман Маршал Фънд". Вейвода твърди, че не е изненадан от резултатите. "Референдумите във Франция и Холандия не засягаха толкова разширяването, колкото вътрешната политика и по-големия въпрос накъде отива Европа. Съществува мнението, че след Втората световна война Европа е за мир и се стреми да избегне войната, а това означава, че докато Европа не е единна и свободна, няма да има пълна сигурност и стабилност." 
						"Това, което гражданите искат, е чувство за сигурност и точно това трябва да постигнем поне на тази фаза, географско разширяване, което означава и Западните Балкани. А, разбира се, въпросът с Турция остава отворен", казва Вейвода. 
						Според доклада, Румъния изглежда най-проамерикански настроената държава в Европа. Румънците са най-твърдите поддръжници на президента Джордж Буш, както и на сближаването между ЕС и САЩ. Заедно с холандците и британците, румънците като цяло подкрепят американското лидерство в международните отношения. Румънската "сърдечност" към Съединените щати се оценява на 73 пункта, много над средните за ЕС 47 пункта и по-високо от Полша (59) и България (52). 
						Същевременно проучването също показва, че общественото мнение в Турция е охладняло и към Съединените щати и към ЕС. Турската "сърдечност" към Съединените щати е намаляла от 28 пункта през 2004 г. до 20 пункта през 2006 г. при "термометър" от 100 пункта и от 52 на 45 пункта към ЕС. В същото време турската "сърдечност" към Иран се е повишила от 34 на 43 пункта. Подкрепата за членство в ЕС е спаднала рязко в Турция през последните две години. 
						"Вече се безпокоим както в Съединените щати, така и в Европа; не искаме да дистанцираме Турция, нито да я отчуждим", заявява Вейвода. 
						Добрата новина е, че по-младите турци са по-благоприятно настроени към Съединените щати и към ЕС. "Младото поколение е многобройно и вижда нещата много по-реалистично, а именно, че независимо от проблемите, интересът на Турция е свързан с ЕС и със Съединените щати", смята Вейвода. 
						Проучването "Трансатлантически тенденции" се повежда всяка година от "Джърман Маршал Фънд" съвместно с "Компания ди Сан Паоло" със седалище в Торино, Италия. То изследва общественото мнение по текущи теми, към които се проявява интерес и от двете страни на Атлантическия океан. 
						Проучването за 2006 г. изследва становищата на гражданите за състоянието на трансатлантическите отношения пет години след терористичните атаки от 11 септември 2001 г.; способността на Европа и на Съединените щати да си сътрудничат пред лицето на международни заплахи и предизвикателства; европейските чувства към ЕС след конституционните референдуми в Холандия и Франция; съвместимостта между исляма и демокрацията; балансът между граждански свободи и вътрешна сигурност; присъединяването на Турция към ЕС и нейната променяща се геостратегическа ориентация; и ролята на НАТО и ООН. 
						Тазгодишното проучване получи допълнителна подкрепа от "Фундакао Лусо-Американа", "Фундасион ББВА" и фондация "Типинг Пойнт".

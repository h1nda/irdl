Американският посланик призовава БиХ да засили реформите по пътя си към ЕС и НАТО
					12/05/2008
					 
						САРАЕВО, Босна и Херцеговина (БиХ) – Американският посланик в БиХ Чарлз Инглиш заяви в неделя (11 май), че политическите лидери трябва да положат повече усилия, за да се осъществи членството на страната в ЕС и НАТО. По време на дебат, организиран от Асоциацията на независимите интелектуалци „Кръг 999”, Инглиш подчерта, че е необходимо да се направи много повече по пътя на БиХ към двете институции. Политиците не могат да пропилеят три години в ожесточени спорове за всяка реформа или да си хабят енергията за тясноетнически интереси, заяви Инглиш пред участниците.
						Той каза, че сърбите в тринационалната държава трябва да приемат факта, че тяхното бъдеще е в БиХ. „Трайният просперитет и развитието могат и трябва да бъдат изцяло общи. Няма съмнение, че процъфтяваща и успяваща Република Сръбска може да съществува само като част от силна и процъфтяваща БиХ,” каза Инглиш, предупреждавайки, че всякакви изказвания за отцепване дестабилизират страната. По отношение на хърватите, живеещи в БиХ, Инглиш заяви, че макар и правителството на САЩ да разбира, че те са неудовлетворени от сегашното статукво, „предложения, които се съсредоточават върху вътрешните граници и териториалната организация на БиХ, засилват етническото разделение”. Бошнаците, каза Инглиш, не трябва да позволяват миналото да управлява техните политически планове или да ограничава участието им в реформите. (РТРС, СРНА, ФоНет, НТВ Хаят, Фена - 11/05/08)

Прокурор разпорежда проверка на причините за спиране на електроснабдяването в Гърция
14/07/2004
 
АТИНА, Гърция -- Прокурор нареди спешна проверка във вторник (13 юли) на причините за мащабното спиране на електрозахранването, засегнало над половината от гръцката територия в понеделник. Следователите трябва да установят дали подобно прекъсване може да се случи и по време на Игрите, които започват само след месец. Заключенията ще бъдат публикувани след осем дни, посочи говорителят на правителството Панос Ливадитис. "Ще определим причините и ще направим незабавни корекции," заяви той.
Други новини от вторник: Организаторите на Олимпиадата призоваха гърците да изкупят непродадените билети, за да избегнат гледката на празни стадиони по време на игрите. Главният организатор на Атина -2004 Яна Ангелопулос- Даскалаки призова по местна радиостанция гърците да наваксат изоставането в закупуването на билети и да се представят добре пред световните камери.
Междувременно съюзът на журналистите в Гърция заплашва да проведе 48-часова стачка, считано от сряда. Журналистите настояват за 15 %-но увеличение на заплатите си. (БТВ, БНТ - 14/07/04; АП, Ройтърс - 13/07/04)

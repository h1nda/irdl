Унгария очерта приоритетите на председателството на ЕС
					28/12/2010
					Унгария ще съсредоточи вниманието си върху разширяването на ЕС, разширяването на Шенгенското пространство и върху преговорите между Сърбия и Косово.
					(Taнюг - 27/12/10; Еuobserver, EurActive - 21/12/10; ФТ - 20/12/10; Уебсайт на унгарското председателство на ЕС)
 
					 
						
Унгария ще поеме шестмесечното ротационно председателство на Европейския съюз на 1 януари. [Ройтерс]
						Унгария, която трябва да смени Белгия начело на ЕС на 1 януари, заяви, че по-нататъшното консолидиране и разширяване на блока на 27-те страни ще бъде сред ключовите приоритети на шестмесечното й председателство на Съюза. 
						Страната, която се присъедини към ЕС през 2004 г. заявява, че "силна и човечна Европа" ще бъде мотото на нейното председателство. Тя очерта четири главни теми, върху които ще се съсредоточи през първата половина на 2011 г., включително икономиката, реформата в земеделието, енергетиката и разширяването на ЕС. 
						Признавайки, че шестмесечното председателство ще бъде "огромно предизвикателство" външният министър Янош Мартони подчерта на 20 декември, че Унгария ще следва пътя, очертан от Белгия през последните шест месеца. 
						"Ние дори смятаме, че вие може да не забележите големи промени в ротационното председателство", цитира изказването на министъра, направено на представяне на приоритетите на унгарското председателство на ЕС в Брюксел, британският всекидневник "Файненшъл Таймс". "Екипът е млад и те за пръв път са на арената. Надявам се, че няма да бъдем бикът. Иска ни се да бъдем при цялото ни уважение и скромност, торерото." 
						Някои специфични задачи, върху които унгарското председателсство ще трябва да се съсредоточи през следващите шест месеца, включват прокарване на законите на ЕС за финансово управление, осъществяването на т.н. стратегия "Европа 2020", както и започването на преговори за бюджета на блока след 2013 г. 
						Въпреки че Унгария все още не се е присъединила към еврозоната, тя също обеща да подпомогне усилията, целящи да стабилизират клуба на 16-те страни след кризите с дълговете в Гърция и други страни членки и да увери пазарите, че приетите неотдавна мерки няма да отслабят еврото. 
						"Като валута еврото не е в криза", каза унгарският премиер Виктор Орбан след срещата на високо равнище на ЕС в края на годината в Брюксел. "Онова, което става, е съвсем конвенционална криза с дълговете в някои страни членки." 
						Будапеща също обеща да помогне за успешното приключване на присъединителните преговори на Хърватия с Брюксел, както и на България и Румъния да постигнат целта си за присъединяване към Шенгенската зона. 
						"Унгария желае да отдели специално внимание на продължаването на процеса на разширяване и на осигуряването на перспектива за интеграция на региона на Западните Балкани", се казва в изявление в уебсайта на унгарското председателство на ЕС. 
						"Приоритетна задача е също укрепването на източното измерение на политиката на съседство, в рамките на която Унгария ще бъде домакин на втората среща на високо равнище "Източно партньорство" през май 2011 г.", се допълва в изявлението. 
						Унгария също се очаква да настоява за започване на разговори между Сърбия и Косово. 
						Унгария ще бъде третата бивша комунистическа страна, която ще председателства ЕС след Словения и Чешката република съответно през 2008 и 2009 г. Освен това през 2011 г. за пръв път председателството на блока на 27-те страни от една източноевропейска страна ще бъде поето от друга страна членка от Източна Европа в рамките на една и съща година.

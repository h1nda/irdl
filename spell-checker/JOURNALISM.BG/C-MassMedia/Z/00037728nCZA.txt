Трудно е да се балансира търговският дефицит на Косово
					10/03/2011
					Експерти призоваха Косово да се съсредоточи върху увеличаването на износа.
					От Мухамет Брайшори за Southeast European Times от Прищина – 10/03/11
 
					 
						
Металите са почти единственият износ на Косово. [Ройтерс]
						Нарастващият търговски дефицит продължава да засяга негативно крехката икономика на Косово, а експертите казват, че най-добрият лек за това - ръст на износа - не се вижда още на хоризонта. Постигането му изисква дългосрочен ангажимент. 
						 "В други страни в преход износът е бил зависим и обвързан с инвестициите. Чуждите инвеститори са привличани предимно от онези области, които са свързани с експорт. Затова Косово трябва да либерализира и увеличи прозрачността и законността на секторите с потенциал, като минното дело, далекосъобщенията и туризма," каза управителят на Американската търговска камара в Косово Леке Муса. 
						Той се аргументира, че дефицитът е резултат на неспособността на Косово да се конкурира в този сектор, както и на допуснатите грешки. Той е скептично настроен към ефекта от правителствените субсидии. 
						 "Търговският дефицит е пряка последица от липсата на промишлена база в Косово. Решаването на този проблем задължително не трябва [да води до] протекционистки мерки, защото по същество те са обикновено краткосрочни и не дават резултати," каза Муса. 
						По данни на Статистическата служба страната е осъществила износ в размер на едва 13 % от това, което е внесла през 2010 г. Само за декември дефицитът е надхвърлил 183 млн. евро. 
						"Според основните експортни групи 66 % са неблагородни метали и техни производни, а 14,4 % са минерални продукти," каза ръководителят на Отдел "Износ" в Статистическата служба на Косово, Исмайл Сахити. 
						Той добави, че Косово внася най-вече от Сърбия, Македония, Турция, Германия и Китай и изнася основно за Италия, Албания, Сърбия и Македония. 
						Данните на косовската митница потвърждават дисбаланса. "Износът на стоки от Косово възлиза на близо 300 млн. евро, докато вносът на чужди стоки е бил около 2 милиарда евро," каза говорителят на митницата Адриатик Ставилеци. 
						Икономистите казват, че високите нива на дефицита опасно подкопават местната икономика, също както и изнасянето на пари в брой, което намалява ликвидността на местната икономика и подкопава процеса на икономическо развитие. 
						Положителният баланс между износа и вноса следователно е един от основните елементи на икономическия растеж, казват те. 
						 Докато стимулирането на чужди инвестиции и вътрешното производство се разглеждат като две алтернативи за намаляване на търговския дефицит, липсата на търговско споразумение с ЕС пречи на потенциалния ръст на износа към Съюза. 
						"Търговското споразумение с ЕС въведе автономни преференциални търговски мерки в Косово, което означава, че косовските износители са били освободени от митнически налози в случай на износ на продуктите им на европейския пазар," каза представителят на Министерството на търговията и промишлеността Фламур Кеча. 
						Преференциалните търговски мерки, прилагани от ЕС, изтекоха на 31 декември 2010 г. 
						Въпреки разочарованието Берат Рукичи от Стопанската камара на Косово настоява, че няма алтернатива на развиването на икономически политики за повишаване на износа. 
						"По всякакъв начин трябва да се стремим да намаляваме търговския дефицит. Една от основните цели на икономическите политики трябва да бъде намаляването на търговския дефицит и балансирането на вноса на стоки, особено на основни стоки," каза той.

Интеграцията не е пълна без Западните Балкани, заявяват лидерите
					05/05/2008
					На двудневна среща на върха в Охрид представителите на 18 страни от Централна Европа обсъдиха енергетиката, инфраструктурата и разширяването на ЕС. Те не бяха единодушни по въпроса за Косово
					От Марина Стояновска за Southeast European Times в Скопие -- 05/05/08
 
					 
						
Сръбският президент Борис Тадич (вляво) и македонският президент Бранко Цървенковски провеждат пресконференция в края на срещата на върха в събота (3 май). Сърбия ще бъде домакин на следващата среща на върха на ЦЕИ. [Томислав Георгиев]
						Европейската интеграция е единствената възможност за страните на Балканите, заключиха официални представители и дипломати от 18 страни в края на двудневната среща на върха на Централноевропейската инициатива в Охрид в петък (2 май) и събота. 
						"Процесът на евроатлантическата интеграция не трябва да бъде смятан за завършен без пълното включване на всички държави от Западните Балкани и Украйна в НАТО и ЕС", заяви македонският президент Бранко Цървенковски, който бе домакин на срещата. Страните-кандидатки "трябва да ускорят необходимите реформи, а ЕС да продължи да подкрепя техните усилия", добави той. 
						Участниците бяха единодушни, че икономическото развитие остава приоритет за Централна Европа и че растежът зависи от стабилните енергийни доставки и висококачествената транспортна и телекомуникационна инфраструктура. Трябва да се построят нови енергийни централи, за да се стимулират националните, регионалните икономики и цялостната икономика на ЕС, заключиха те. 
						 "Лошата инфраструктура е слабост на този регион", заяви сръбският президент Борис Тадич, който ще бъде домакин на срещата на върха на ЦЕИ следващата година. 
						На тазгодишната среща дискусиите бяха помрачени от две горещи теми в региона - независимостта на Косово и спора за името между Гърция и Македония. Сърбия твърдо отхвърли независимостта на Косово, обявена на 17 февруари от етническите албански лидери на Косово, докато Гръция блокира поканата на НАТО към Македония на срещата на върха през април в Букурещ. 
						 Цървенковски заяви, че неговата страна е за честен компромис в спора с Гърция, но подчерта, че "това не зависи само от нас". 
						По въпроса за Косово участниците в срещата на върха бяха разделени в становищата си. Лидерите от новата държава не бяха поканени на срещата, тъй като това изисква одобрението на всички 18 страни-членки, включително Сърбия. Цървенковски предупреди, че този въпрос представлява заплаха за регионалната стабилност и може да се окаже труден за решаване. 
						Дори ЕС не можа да постигне единна позиция по независимостта на Косово, каза той. 
						Aлбания, Австрия, Беларус, Босна и Херцеговина, България, Хърватия и Чешката република, Унгария, Италия, Македония, Молдова, Черна гора, Полша, Румъния, Сърбия, Словакия и Словения изпратиха държавните си глави на срещата на върха. Три други страни-членки на ЦЕИ - Италия, Румъния и Украйна- бяха представени от посланици. Освен това турският президент Абдула Гюл бе поканен като гост. 
						Събитието в Охрид даде ясен сигнал за обединена Европа, включваща всички страни от региона, каза Гюл.

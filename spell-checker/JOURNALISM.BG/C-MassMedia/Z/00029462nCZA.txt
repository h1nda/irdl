БиХ прие нова наредба за безопасност на храните
					02/03/2009
					Агенцията по безопасност на храните в Босна и Херцеговина засили мерките и увеличи контрола. 
					От Иво Шчепанович за Southeast European Times в Мостар -- 02/03/09 
 
					 
						
БиХ засили мерките за безопасност на храните. [Гети Имиджис]
						Агенцията по безопасност на храните в Босна и Херцеговина (БиХ) реши да засили мерките за безопасност на храните. След като Европейската комисия (ЕК) издаде 35 официални предупреждения за потенциално опасни храни през 2008 г., Агенцията обяви нова стратегия. Тя възнамерява да провери около 4 000 хранителни продукти тази година, съобщи Агенцията със седалище в Мостар. 
						 "Този анализ ще помогне на различни институции да направят собствена оценка на храните, целяща да защити здравето на потребителите", заяви директорът на Агенцията Сеяд Мачкич, представяйки плана за действие на Агенцията. 
						Увеличаването на контрола върху храните ще обхване както Федерация БиХ, така и Република Сръбска (РС). И двете области планират да проверят по 2 000 хранителни продукти всяка, според инструкциите на Агенцията, Института за защита на здравето и властите по инспекция на храните в РС. Кампанията ще продължи около два месеца според съобщение от 22 февруари във всекидневника "Ослободение" в Скопие. 
						 През 2008 г. 4,66% от хранителните продукти не отговаряха на стандартите за безопасност. В повечето от тези случаи инспекторите откриха в мострите Eшерихия коли, стафилококи или салмонела. 
						''Бихме могли да кажем, че равнището на заразяване на храните [в изследваните мостри] бе подобно на това в други страни в нашия регион", заяви Мачкич и потвърди, че целта на агенцията е да продължи да засилва контрола и инспекцията на хранителни продукти в балканските страни. 
						Местните власти в БиХ признават, че до неотдавна са се придържали към старите наредби, приети още в бивша Югославия. 
						''Трябва да инспектираме храните за наличието на потенциална зараза. Трябва да бъдем стриктни, когато говорим за качество на храните", заявяват от Агенцията. Новата наредба е насочена главно към защита на потребителите. 
						Агенцията ще продължи да сътрудничи с институциите на ЕС за обмен на информация за стандартите за безопасност на храните. През декември Мостар бе домакин на семинар по настоящото законодателство на ЕС, свързано с хигиенните изисквания за храните. 
						Агенцията по безопасност на храните бе създадена преди по-малко от три години. В нея работят 30 служители, включително лекари, ветеринарни лекари, агрономи, икономисти, адвокати и други професионалисти.

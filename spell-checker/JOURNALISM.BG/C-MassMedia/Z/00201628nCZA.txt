Сребреница: 16 години по-късно
					12/07/2011
					Роднини оплакват близките си при погребението на 600 жертви на 16-ата годишнина от най-ужасното клане в Европа от Втората световна война насам. 
					От Бедрана Калетович за Southeast European Times от Сараево – 12.07.2011 г.
 
					 
						
Жена в траур в Поточари в понеделник. [Бедрана Калетович/SETimes]
						Када е със своя син Самир в Поточари, място, където са се разделили през 1995 г., обещавайки си да се видят отново. На 11 юли (понеделник) Када погреба сина си там, а пръстта затрупа всички майчини надежди. 
						„Трупът е частично запазен, много от костите му ги няма, затова съдебно-медицинският [екип] ми каза да изчакам с погребението на моя Самир, но аз не можех да чакам повече. Сама съм, няма кой да погребе моя Самир, ако не доживея този ден. Искам да знам къде почива в мир”, заяви през сълзи Када пред SETimes.
						Недалеч от нея Мейрема Ибрич оплаква брат си. Когато са се разделили, Мейрема е била само на осем години. Сега едва си го спомня. 
						„Той си отиде, а аз дори не можах да го опозная. Ето ме тук днес, заедно сме за последен път”, казва Мейрема. 
						В Поточари, мястото на клането през 1995 г. и гробище за убитите бошнаци, това е най-тъжният ден в годината. Над 600 души намериха своя вечен покой тук в понеделник, 164 от тях са били на възраст под 18 г. 
						„Днес е ден на мълчанието. Наша отговорност е извършителите да бъдат наказани, да дадем на тези семейства силата да продължат и да си обещаем по-добро бъдеще, където съсед няма да наранява съседа си. В това мълчание трябва да открием дом за изграждането на по-добро бъдеще”, заяви хърватският президент Иво Йосипович. 
						
Хиляди присъстваха на погребалната церемония. [Бедрана Калетович/SETimes]
						„Загубих всичко. Гледах как най-милите ми хора умират и като напускахме Поточари през 1995 г., вярвах, че някои от тях ще оцелеят. Никой не остана жив и ето ме сега, сбогувам се с тях и се разделяме още веднъж”, казва Зейна Хускич. 
						По оценки около 40 000 души, членове на семействата на жертвите, приятели и съседи, са се присъединили към представителите на местната и международната общност по време на церемонията в понеделник. 
						„Жалеем за положените за вечен покой жертви и за тези, които все още очакват да бъдат открити”, заяви по време на церемонията посланикът на САЩ в Босна Патрик Мун. „Арестът на Ратко Младич ни дава още един повод да се замислим за ужасяващите престъпления срещу невинни, които са били извършени тук, в Сребреница. Помним какво беше направено и какво светът не успя да направи преди 16 години”. 
						Въпреки че политици не излязоха на трибуната, беше отбелязано, че на церемонията не присъстваха никакви представители на сръбското правителство. Присъстваха обаче представители на сръбската неправителствена организация „Жени в черно”. 
						„Да забравим, отричаме и крием това, което се е случило, означава да подценяваме самите себе си и нашата собствена чест. Много сме недоволни от начина, по който една държава смята въпроса за Сребреница за приключен с предаването на Ратко Младич, като се има предвид, че няма никакви промени на ниво наказания и законодателство, да не говорим за сферата на културата, науката, медиите”, заяви за SETimes председателят на неправителствената организация Сташа Зайович. 
						На погребалната церемония присъстваха и над 6 000 членове на Мирния поход, които изминаха пеша разстоянието до Поточари за три дена, за да вкусят от горчивината на пътя, изминат от жертвите от Сребреница през 1995 г. 
						Над 5 100 от жертвите, паднали през юли 1995 г., са погребани в мемориалния парк в Поточари. Други 188 жертви на геноцида бяха погребани на други места в съответствие с волята на семействата им. 
						Според официалните списъци за геноцида 8 365 души са били убити, а тленните останки на над 3 000 от тях са все още скрити в масови гробове или очакват идентифициране.

Програмата за събиране на оръжие в Македония дава значителни резултати
13/01/2004
Официални лица, чуждестранни представители и ПРООН определиха македонската кампания за събиране на оръжие като успех, демонстрирал съзнанието на обществеността за нуждата от разоръжаване като стъпка в посока на интеграцията в ЕС.
От Мария Лазарова за Southeast European Times в Скопие - 13/01/04
 
 
Македония събра 7 571 единици цевно оръжие, 100 000 единици боеприпаси, 165 кг експлозиви, 1 001 други единици оръжие и 497 метра запалки/фитили и кабели по време на кампанията за доброволно предаване на незаконно оръжие, приключила миналия месец. Официални лица, чуждестранни представители и ПРООН определиха операцията като успешна. ПРООН предостави техническа помощ и координираше наблюдението на процеса.
Събраното цевово оръжие включваше 3 589 карабини (1 200 въздушни карабини), 2 336 пистолета, 468 револвера, 27 картечници, 2 минохвъргачки, 55 гранатомета, 60 гранати, 797 бомби и 247 мини. По време на кампанията гражданите са подали 4387 молби за легализиране на предаденото от тях оръжие; 796 вече са одобрени, 73 - отхвърлени, а по 3 518 се чака решение.
"Кампанията показа, че Македония има визия за нуждата от разоръжаване и интеграция в ЕС," каза Благоя Марковски, служител по операциите в Оперативния център за реализация на кампанията. "Важно е, че осъществихме всичко, което бяхме планирали - от приемането на закона за тази кампания до дейности в последния ден - без всякакви инциденти."
Марковски обяви, че ще предложи провеждането на друга кампания в анализа, които ще представи на Координационния орган на кампанията по разоръжаването и на македонския парламент. "Трябва да обмислим как да използваме създалото се ускорение и повишеното съзнание на гражданите и да организираме други подобни действия, макар и на регионално равнище, с цел да предотвратим преноса на оръжия от една страна в друга," посочи Марковски.
Гжим Острени от Демократичния съюз за интеграция (ДСИ), който председателства Координационния орган, е доволен от количеството събрано оръжие. "Доволни сме, защото македонските граждани приеха сериозно тази акция," казва той. " Мисля, че активността бе много добра, както и самите резултати."
Според Фроде Мауринг, постоянен представител на ПРООН в Македония, инициативата е показала, че гражданите осъзнават проблема с малките оръжия. "Кампанията не само донесе добри резултати без инциденти," посочи той," но процесът на събиране и дейностите по привличане вниманието на гражданите създадоха солидна основа за дългосрочна стратегия за справяне с този проблем."
Всички 7 571 граждани, които предадоха незаконното си оръжие по време на 45-дневната кампания, бяха амнистирани. Съгласно новата наредба, влязла в сила на 16 декември, лица, притежаващи незаконно оръжие, могат да получат до 10-годишна присъда лишаване от свобода. Вътрешният министър Хари Костов прогнозира, " След 16 декември Македония ще изглежда като полицейска държава за всички, които не предадат незаконното си оръжие."

Папата призовава към взаимно опрощение в БиХ
23/06/2003
По време на еднодневното си посещение в сръбската административна област на Босна и Херцеговина Република Сръбска папа Йоан Павел ІІ донесе послание на надежда и помирение
(АП, Гардиън, Индипендънт, Електроник Телеграф, Ню Йорк Таймз - 23/06/03; Ройтърс, АП, АФП, Би Би Си, Си Ен Ен - 22/06/03)
 
 
В неделя (22 юни) Папа Йоан Павел ІІ призова хората в Босна и Херцеговина (БиХ) взаимно да си простят и изрази надеждата, че те ще влязат в ЕС " в благоденствие, свобода и мир". По време на еднодневната визита в Баня Лука, административния център на Република Сръбска, сръбската област в рамките на Босна и Херцеговина, светият отец призова и международната общност да продължи ангажимента си към БиХ и да помогне на нейния народ " бързо да постигне един минимум от сигурност в условия на справедливост и хармония".
По време на второто си посещение в БиХ от 1997 година насам папата отслужи литургия на открито пред 50,000 богомолци в манастира Петричевац и отправи молитва в катедралата на Баня Лука. Той канонизира католическия теолог Иван Мерц и поиска прошка за ролята на католическата църква в масовите убийства на над 2,000 православни сърби по време на Втората световна война.
"От този град, белязан от историята с толкова много страдания и кръвопролития, аз моля всемогъщия Бог да прости греховете, извършени спрямо човечеството, човешкото достойнство и свободата и от чедата на католическата църква и да вдъхне желание за взаимно опрощение," рече папата по време на службата в манастира.
Преди войната в Баня Лука е живеела хърватска общност, наброяваща 80,000 души. Днес градът се населява от 300,000 босненски сърби, докато хърватите и мюсюлманите са общо около 15,000.
Папата бе посрещнат на летището от тричленното президентство на БиХ и от Пади Ашдаун, най-висшият представител на международната общност в страната.
Католическият епископ за региона Франьо Комарица заяви,че се надява визита на папата да подтикне повече хървати да се завърнат в някогашните си домове в босненско-сръбската административна област.
Призовавайки към помирение и опрощение, папата апелира към хората в БиХ да загърбят различията си и да започнат да работят за изграждане на устойчиво многоетническо общество. "Разбира се, че да започнеш отново не е леко," каза папата. "Нужни са саможертва и постоянство, ако обществото ще да придобие истински човешко лице и ако всеки ще да погледне уверено в бъдещето."
Като изрази подкрепа за стремежа на БиХ за членство в ЕС, папата посочи, че босненци не бива да губят надежда за стабилност и благоденствие. " Бъдещето на тази земя зависи и от вас. Не търсете другаде по-охолен живот," рече той.
101-о задгранично пътуване на папата се осъществи при строги мерки за безопасност, осигурени от около 4,000 полицаи и с подкрепата на СФОР и хеликоптери от НАТО.

Албания и Израел ще засилят връзките си
					28/03/2006
					Перспективи за по-добро сътрудничество бяха откроени по време на неотдавнашно посещение на делегация на израелското външно министерство, оглавявана от заместник-директора на министерството, посланик Марк Софер.
					От Ерлис Селимай за Southeast European Times от Тирана – 28/03/06
 
					 
						
“Очакваме засилване на връзките в областта на маркетинга, здравеопазването и селското стопанство. Тези сектори са набелязани като сфери на интерес и за двете страни," каза израелският дипломат Марк Софер. [Архив]
						Албания и Израел възнамеряват да засилят своите политически и икономически връзки, като израелски фирми обсъждат възможностите за инвестиции в редица сектори, между които телекомуникациите, здравеопазването, енергетиката и високите технологии. Перспективите за по-добро сътрудничество бяха откроени по време на посещение по-рано този месец на делегация на израелското външно министерство, оглавявана от заместник-директора на министерството, посланик Марк Софер. 
						"Израел и Албания се радват на добри отношения през последните 15 години и ние подписахме в Тирана икономическо и политическо споразумение между двете страни. Заедно с албанските ръководители обсъдихме и обстановката в Близкия изток и на Балканите, които остават особено важни въпроси и за двете страни," каза Софер пред албански медии. 
						В Тирана делегацията се срещна със заместник-министъра на външните работи на Албания, Едит Харджи. 
						Според Софер няколко израелски компании вече работят в Албания, основно в селскостопанския сектор. 
						"Очакваме засилване на връзките в областта на маркетинга, здравеопазването и селското стопанство," каза Софер. "Тези сектори са набелязани като сфери на интерес и за двете страни," добави той, като спомена още и проекти за компютризация на училищата, както и за подобряване на инфраструктурата и телекомуникациите. 
						Делегацията съобщи за интереса на израелски фирми към енергийния сектор, туризма, агроиндустрията и други области. Тя обеща също да окаже помощ при изграждането на археологическо-културния парк "Саранда". 
						Освен това двете страни обсъдиха засилването на политическия диалог и организирането на редовни годишни консултации. 
						По време на посещението си Софер говори за историческите връзки с Албания. 
						"Не само в Израл, но и в целия свят евреите се възхищават на Албания. Не само заради периода на Втората световна война, когато Албания спаси своите евреи, но и защото страната е известна с уважението си към нас. Мога да кажа, че в Албания никога не е имало антисемитизъм," каза той. 
						Понастоящем Албания има дипломатическо представителство в Тел Авив, а Израел посочи, че възнамерява да открие посолство в Тирана в близко бъдеще.

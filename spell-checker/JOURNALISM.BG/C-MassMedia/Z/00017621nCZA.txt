Лайчак представи позицията на ЕС за референдума в Черна гора
					17/02/2006
					ЕС представи предложенията си за предстоящия референдум за независимост на Черна гора, според които вот "за" назависимостта ще се смята за валиден, ако е подкрепен от 55 % от гласувалите. Нито управляващата коалиция, нито опозицията в Черна гора изглеждат доволни от идеята. 
					От Игор Йованович за Southeast European Times от Белград – 17/02/06
 
					 
						
Черногорският президент Филип Вуянович повтори позицията на правителството, според която валидното мнозинство трябва да бъде 41 % от всички гласоподаватели. [АФП]
						ЕС предлага референдумът за независимост на Черна гора да се проведе най-късно до 14 май и вот в полза на независимостта да се смята за валиден, ако е подкрепен от 55 % от гласувалите. Специалният пратеник на ЕС за референдума Мирослав Лайчак представи предложенията в четвъртък (16 февруари). 
						Лайчак препоръча също на избирателната бюлетина да фигурира само един въпрос: "Искате ли Черна гора да бъде независима държава с пълен международен и правен суверенитет?" 
						Той каза, че очаква и правителството, и опозицията да отговорят на предложението на ЕС в началото на следващата седмица, като добави, че е помолил черногорския президент Филип Вуянович да свика преди това заседание на парламента, на което да бъдат обсъдени правилата за провеждане на референдума. "ЕС гледа на Черна гора като на бъдещ член и аз вярвам, че целият процес ще бъде организиран по европейски. Така Черна гора ще покаже на ЕС, че спазва европейските правила," каза Лайчак пред репортери. 
						Предложението бе критикувано от управляващата коалиция в Подгорица, от опозиционния блок и от сръбското правителство. 
						Вуянович каза, че предложението за 55 % от участвалите в гласуването "не отговаря на изискването за равна стойност на вота". Той повтори позицията на правителството, според която вот в полза на независимостта трябва да се смята за валиден, ако е подкрепен от 41 % от всички регистрирани гласоподаватели. 
						Черногорските опозиционни партии, които подкрепят запазването на държавния съюз със Сърбия, се оплакаха, че Лайчак е представил предложението на ЕС по един безапелационен начин -- т. е. "това е, друго няма". Опозицията иска праг от 50 % от регистрираните гласоподаватели като "необходимо валидно мнозинство" за приемане на резултатите от референдума. 
						Сръбският министър на местното управление Зоран Лончар каза в четвъртък, че Белград няма да признае референдума в Черна гора, ако той се проведе по правилата, предложени от ЕС. Както и черногорската опозиция, Сърбия настоява републиката да стане независима само ако предложението бъде подкрепено от 50 % от всички регистрирани гласоподаватели. 
						Правилата за необходимото за победа мнозинство могат да имат решаващо значение за резултата от референдума. Сегашните проучвания на общественото мнение сочат, че 41 % от гражданите на Черна гора подкрепят независимостта, 32 % са против, а 25 % не са решили. 
						Лайчак подчерта, че идеята на ЕС трябва да се разглежда единствено като предложение към местните политици, които в крайна сметка носят отговорността да определят правилата за референдума. В същото време той предупреди, че Брюксел няма да прави нови предложения и очаква това предложение да бъде разгледано сериозно. "Това е позицията на ЕС, а Черна гора се стреми към интеграция в Европа," каза той. 
						"Препоръката на ЕС квалифицираното мнозинство да е 55 % от гласувалите е справедливо, защото то най-добре отразява ситуацията в тази област и не фаворизира никого," каза Лайчак.

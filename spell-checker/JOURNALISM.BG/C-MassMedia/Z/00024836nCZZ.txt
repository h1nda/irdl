Дипломатически дневник: Италия подкрепя кандидатурата на Македония за членство в ЕС и НАТО
					11/12/2007
					Македонският премиер Никола Груевски се срещна с международни представители по време на срещата на върха ЕС-Африка в Лисабон в края на миналата седмица. Още в дипломатическите новини от седмицата: президентът на Албания посети Ватикана; БиХ откри свое посолство в Подгорица.
					 
						
"За нас е от голямо значение Македония да бъде член на НАТО и ЕС," каза италианският премиер Романо Проди. [Гети Имиджис]
						Италианският премиер Романо Проди се срещна с македонския си колега Никола Груевски в неделя (9 декември) извън официалната програма на срещата на върха на ЕС-Африка в Лисабон. Груевски, който е в Лисабон като част от дипломатическите усилия за подкрепа на македонската кандидатура за членство в НАТО, се срещна също с германския канцлер Ангела Меркел, върховния представител на ЕС за сигурността Хавиер Солана, финландския президент Таря Халонен и други високопоставени лица. 
						*** 
						Черногорският президент Филип Вуянович и председателят на председателството на Босна и Херцеговина (БИХ) Желко Комшич откриха посолство на БиХ в Подгорица в понеделник (10 декември). Комшич, който се срещна също с премиера Желко Щуранович и с председателя на парламента Ранко Кривокапич, изрази надежда, че Черна гора скоро ще открие свое дипломатическо представителство в Сараево.
						*** 
						Главният прокурор на Черна гора Весна Меденица и главният прокурор на Трибунала на ООН за военни престъпления (МНСБЮ) Карла дел Понте подписаха в четвъртък (6 декември) меморандум за разбирателство, който ще даде възможност на Черна гора да използва електронната информационна система на МНСБЮ. Споразумението дава на черногорската проукуратура достъп до почти всички досиета на МНСБЮ, но такъв достъп ще имат единствено упълномощените за това от главния прокурор на Черна гора. 
						*** 
						Папа Бенедикт XVI прие в четвъртък (6 декември) албанския президент Бамир Топи във Ватикана. Основна тема на срещата бе Косово и опазването на стабилността в Югоизточна Европа.
						*** 
						Председателят на албанския парламент Жозефина Топали бе в Турция в четвъртък (6 декември), където лобира за нова резолюция на асамблеята на Организацията "Ислямска конференция" в подкрепа на независимостта на Косово. Топали се срещна и с турския премиер Реджеп Тайип Ердоган, за да обсъди общите усилия, свързани с евроинтеграцията.
						*** 
						
България твърдо подкрепя стремежите на Сърбия за членство в ЕС, каза в четвъртък (6 декември) българският министър по европейските въпроси Гергана Грънчарова в Белград след среща със сръбския вицепремиер Божидар Джелич. Тя призова обаче за продължаване на реформите и изпълнение на критериите за членство, особено що се отнася до пълното сътрудничество в областта на военните престъпления. 
						
(Различни източници 04/12/07-11/12/07)

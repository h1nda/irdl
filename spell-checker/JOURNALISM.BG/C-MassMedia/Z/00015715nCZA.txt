Високопоставен сръбски православен духовник призова Караджич да се предаде
					26/08/2005
					Високопоставен член на Сръбската православна църква призова укриващия се Радован Караджич да се предаде на трибунала на ООН за военни престъпления в Хага.
					(Таймс, Радио B92 - 26/08/05; СЕЕ сикюрити монитор, Ройтерс, Бета - 25/08/05)
 
					 
						
“Ако трябваше да задам един въпрос на Радован Караджич, той би бил “искате ли да продължите да живеете в дупка като преследвано животно или би било по-добре, ако отидете в Хага”, каза Амфилохие Радович, високопоставен член на Сръбската православна църква. [Архив]
						Високопоставен член на Сръбската православна църква (СПЦ) призова укриващия се Радован Караджич да се предаде на Международния наказателен съд за бивша Югославия (МНСБЮ). 
						"Ако трябваше да задам един въпрос на Радован Караджич, той би бил “искате ли да продължите да живеете в дупка като преследвано животно или би било по-добре, ако отидете в Хага?”, каза Амфилохие Радович, митрополит на Черна гора и крайбрежието в интервю за Таймс от четвъртък (25 август). 
						"Това е негово лично решение и както аз не бих желал някой да ми налага волята си, така и не бих желал да постъпвам по същия начин към него”, каза пред Таймс Амфилохие, който се смята за духовен баща на Караджич. "Но аз очаквам, че той ще вземе това решение – така както пое отговорността да изведе сърбите от Босна. Очаквам той да направи това, което е правилно, да поеме тази отговорност върху себе си." 
						МНСБЮ издаде обвинителен акт срещу бившия лидер на босненските сърби преди 10 години, като му повдигна многобройни обвинения във военни престъпления заради ролята му в конфликта от 1992-1995 г. в Босна и Херцеговина (БиХ). Срещу него са повдигнати и две обвинения в геноцид във връзка с 43-месечната обсада на Сараево и клането през 1995 г. в Сребреница. Караджич се укрива вече повече от осем години от правосъдието и се смята, че се крие в източните части на БиХ или в Черна гора. 
						В края на юли съпругата на Караджич отправи изненадваща публична молба. 
						"Моля те с цялото си сърце и душа да се предадеш," каза Лиляна Зелен-Караджич в интервю за "АП телевижън нюз" на 28 юли. "Това ще бъде жертва за нас, в името на твоето семейство." 
						Отбелязвайки неимоверния натиск, на който е подложено семейството на Караджич заради това, че се укрива от правосъдието, Амфилохие каза пред Таймс, че ако той самият е в неговото положение, изборът му би бил да се предаде. 
						"Не мога да кажа какво трябва да направи той, но мога да кажа какво бих направил аз. Аз бих отишъл в Хага”, заяви той. 
						Смятан за защитник и верен приятел на семейството на Караджич, митрополитът отрече твърденията, че укрива обвинения от МНСБЮ Караджич в църковни имоти в Черна гора, настоявайки, че не го е виждал от 1995 г. 
						Духовникът заяви, че е дал подобен съвет и на другите сръбски командири, които не отдавна се предадоха на МНСБЮ. 
						Забележките на митрополита дойдоха след репортаж в независимия черногорски вестник Монитор от четвъртък, в който се прави предположението, че Караджич може да се предаде още през септември, доста преди насроченото начало на преговорите на Сърбия и Черна гора по Споразумение за стабилизация и асоцииране с ЕС в началото на октомври. 
						Цитирайки източници, близки до властите, Монитор твърди, че преговорите по предаването на Караджич са се засилили в последно време и че прехвърлянето му в МНСБЮ се подготвя съвместно със сръбските служби за сигурност. 
						Предаването на всички заподозрени във военни престъпления, издирвани от МНСБЮ, е основно условие, което Сърбия и Черна гора и останалите републики от бивша Югославия, участвали в конфликтите на Балканите през 90-те години, трябва да изпълнят, за да могат да се присъединят към структурите на ЕС и НАТО.

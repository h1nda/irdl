Ланге от ЕК увери БиХ, че подписването на ССА ще стане в понеделник
					13/06/2008
					 
						САРАЕВО, Босна и Херцеговина (БиХ) – Дирк Ланге, началник на отдела за Албания и БиХ в Генерална дирекция "Разширяване" на Европейската комисия, увери в четвъртък (12 юни) властите в БиХ, че Споразумението за стабилизация и асоцииране между БиХ и ЕС ще бъде подписано в понеделник (16 юни) в Люксембург. Ланге е в БиХ, където участва в 12-ото заседание на Мониторинга на процеса на реформи, провеждащо се в Баня Лука. На пленарното заседание участниците обсъждаха помирението и регионалното сътрудничество, укрепването на административния капацитет, визовия режим и управлението на границите и борбата с организираната престъпност и корупцията. По време на пресконференция след срещата Осман Топчаджич, директор на Дирекция „Европейска интеграция” на БиХ, заяви, че първата задача след подписването в понеделник ще бъде установяването на нов митнически режим. (Дневни Аваз, Независне Новине - 13/06/08; РТРС, Съобщение за печата на Делегацията на ЕК - 12/06/08)

Белград е домакин на конференция на истината и помирението 
					10/11/2004
					Разкриването на истината за военните престъпления е основна част от усилията за помирение, изтъкнаха участници в конференция в Белград, проведена миналата седмица. Във встъпителното си обръщение към форума сръбският президент Борис Тадич каза, че патриотизмът не може да оправдае прикриването на зверствата. 
					От Давор Коникушич за Southeast European Times в Белград -- 10/11/04
 
					 
						
Белградската конференция се съсредоточи върху хуманизиранетона жертвите на военните престъпления и разкриването на истината за извършените престъпления. [VDS]
						Проведена в Белград конференция през миналата седмица събра експерти и политически анализатори за обсъждане на военните престъления в бивша Югославия, както и на стъпките, които трябва да се предприемат за насърчаване на помирението. 
						Под надслов "Истина и помирение - къде сме и накъде вървим?" форумът бе организира от сдружението по виктимология в Сърбия (VDS) и германската фондация "Фридрих Еберт". Фокусът бе върху хуманизирането на жертвите на военни престъпления и върху разкриването на истината за извършените престъпления. 
						"Не съществуват патриотизъм или държавни интереси, които оправдават прикриването на престъпления като тези, извършени в Сребреница," посочи сръбският президент Борис Тадич в своята встъпителна реч пред конференцията. " По такива поводи най-често използваните думи са " чест и удоволствие". Не е удоволствие да имаш честта да откриеш конференция като тази - по-добре би било да нямаше поводи за провеждане на такава конференция."
						Президентът каза освен това, че е ужасен от възможността военнопрестъпници да се разхождат свободно по улиците. 
						Хърватският посланик в Сърбия-Черна гора Тончи Станичич подчерта, че помирението е задължение на всички държави в региона. В обръщение към участниците в конференцията Станичич каза, че усилията за помирение трябва да се фокусират върху установяване на истината за това, какво точно се е случило. 
						Много от участниците посочиха нестабилната политическа ситуация в Сърбия като пречка в процеса. "Противоречивите и объркващи послания, изпращани от сръбските власти, се мултиплицират от заблуждаващи послания в медиите и в своята съвкупност допринасят за постоянното объркване на хората и за липсата на възможност за изправяне пред истината и за нейното разследване," заяви членът на VDS Весна Николич Ристанович. 
						Междувременно Горан Божичевич от Центъра "Мирамида" в Хърватия заяви, че страната му тепърва ще се сблъсква с военновременното наследство по един систематичен начин. Той обаче допълни, че "постоянното укрепване на независимите медии и на съдебната система заедно с непрекъснати усилия на две нива - лично и обществено - засилва надеждите. "
						Алма Масич, представител на Международния комитет за безследно изчезналите в Босна и Херцеговина, каза че международните институции, НПО и отделни личности дават острота на процеса на разкриване на истината и на помирението в нейната страна и целия регион. 
						Участниците призоваха за намиране на начини за управомощаване на гражданите да искат отчетност от правителсвата си. Те изтъкнаха, че такива инициативи трябва да се развиват страна по страна, както и в региона като цяло.

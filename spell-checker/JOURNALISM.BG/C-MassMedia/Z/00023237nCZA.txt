Оттеглянето на Русия от договор за въоръженията разочарова НАТО
					16/07/2007
					Решението на Русия да прекрати участието си в Договора за обикновените въоръжени сили в Европа (ДОВСЕ) от 1990 г. е "стъпка в погрешна посока", смята НАТО.
					(Euobserver, Индипендънт - 16/07/07; AП, ДПА, Гласът на Америка, Интърнешънъл Хералд Трибюн - 15/07/07; AФП, Ройтерс, ДПА, Би Би Си, РСЕ/РС, Гласът на Америка, Интърнешънъл Хералд Трибюн, ОССЕ - 14/07/07)
 
					 
						
Бившият съветски президент Михаил Горбачов каза, че решението на Русия да прекрати участието си във важен европейски договор за въоръженията е "абсолютно логичен" ход. [Гети Имиджис]
						НАТО изрази в събота (14 юли) разочарованието си от решението на Русия да прекрати участието си във важен европейски договор за въоръженията, който се смята за важен стълб на сигурността и стабилността на континента. 
						"НАТО съжалява за това решение на Руската федерация," каза говорителят на 26-членния Алианс Джеймс Апатурай. "Това е стъпка в погрешна посока." 
						По-рано същия ден Кремъл публикува декларация, в която се посочва, че президентът Владимир Путин е подписал указ за прекратяване на участието на Русия в Договора за обикновените въоръжени сили в Европа (ДОВСЕ) от 1990 г. Руските медии съобщават, че декларацията посочва като причина за тази стъпка, която влиза в сила след 150 дни, "изключителни обстоятелства, ... засягащи сигурността на Руската федерация и изискващи неотложни мерки. 
						Договорът, подписан през ноември 1990 г. между НАТО и държавите от бившия Варшавски договор, определя строги ограничения за броя на танковете, бойните самолети и хеликоптери и другите тежки оръжия, които 30-те страни, подписали договора, могат да разполагат между Атлантическото крайбрежие и Урал. Договорът, който влезе в сила през 1992 г., спомогна за значителното намаляване на въоръженията в региона. 
						ДОВСЕ бе ревизиран през ноември 1999 г., няколко месеца след присъединяването на някои от бившите членове на Варшавския договор към НАТО. Измененията, които отразяваха и промените, настъпили с разпадането на Съветския съюз, изискваха от Русия да изтегли частите си от Грузия и Молдова. 
						Последният вариант на споразумението бе ратифициран от Русия и още три бивши съветски републики. Държавите, членки на НАТО, отказаха да го ратифицират, тъй като Русия не е изпълнила задължението си да изтегли войските си от Грузия и Молдова. 
						Москва отхвърля всякаква връзка между ДОВСЕ и войските й в двете бивши съветски републики. 
						В коментар след указа на Путин бившият съветски лидер Михаил Горбачов, който подписа първоначалния документ, обясни решението на Москва с това, че държавите, членки на НАТО, не са ратифицирали изменения вариант на договора, както и с плановете на Вашингтон да изгради противоракетни бази в Полша и Чехия. 
						Докато говорителят на Кремъл Дмитрий Песков изрази надежда, че решението от събота ще убеди държавите, членки на Алианса, да ратифицират пакта, руски военен анализатор определи решението на Путин като "крайно недружелюбен акт". 
						"Ироничното е, че макар страните от НАТО да не са ратифицирали адаптирания договор, всички те спазват условията му," каза Александър Голц за руската редакция на Радио "Свободна Европа"/Радио "Свобода". "Никой не надвишава определените ограничения." 
						Очаква се решението на Русия да сложи край на взаимните проверки, обмена на данни за разполагане на оръжия и други мерки, предвидени в договора. Русия може също да увеличи войските си в регионите по северния и южния си фланг. 
						Много европейски държави, включително Чехия, Румъния и някои скандинавски страни, в събота изразиха разочарование от решението на Москва. 
						След среща миналия месец на 30-те държави, подписали договора, генералният секретар на НАТО Яп де Хоп Схефер призова Москва да не се отказва от ангажиментите си по този важен договор. 
						"Искрено вярвам, че няма алтернатива на добрите и здрави отношения между Русия и НАТО, тъй като НАТО не може без своя важен партньор Русия, а мога да кажа, че и Русия не може без НАТО," каза той.

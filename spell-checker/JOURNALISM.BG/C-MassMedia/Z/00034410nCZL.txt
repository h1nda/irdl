Гърция е обхваната от национална стачка
					04/05/2010
					 
						АТИНА, Гърция -- Държавните служители започнаха във вторник (4 май) 48-часова стачка срещу мерките на правителството за строги икономии, които включват и намаления на заплатите. Очакваше се стачката да трае 24 часа и да започне в сряда, но организаторите решиха тя да започне по-рано. Очаква се протестите да обхванат цялата страна, засягайки както държавния, така и частния сектор, включително железопътния транспорт, въздушното движение, училищата, болниците в Атина и Пирея, медиите и банковия сектор. За вторник са планирани две демонстрации в Атина.
						Късно вечерта в понеделник малка група учители със сила си проправи път до държавната телевизия НЕТ в Атина, прекъсвайки програмата й в момента, когато течеше интервю с министъра на образованието Анна Диамантопулу. Учителите се съгласиха да напуснат сградата, след като техните искания бяха излъчени в ефир на живо. Служители от въоръжените сили пък проведоха мълчалив протест, носейки цивилни дрехи, в Атина в понеделник в знак на протест срещу 30-процентното намаление на заплатите им. (АП, News In, ДПА, АФП - 03/05/10)

Международното летище в Прищина е с нов турски мениджмънт
					21/04/2011
					Първото голямо публично-частно партньорство в Косово се готви да полети с турски инвеститори, стъпили здраво на борда.
					От Мухамет Брайшори за Southeast European Times от Прищина -- 21/04/11
 
					 
						
Турско-френският консорциум "Лимак" и Летище "Лион МАС" поеха мениджмънта на летището на 4 април. [Международно летище Прищина]
						Точно когато пътниците уточняват плановете си за лятото, турско-френският консорциум "Лимак" и Летище "Лион МАС" поеха по-рано този месец мениджмънта на Международно летище "Прищина" (МЛП). Договорът, подписан миналата година, дава на "Лимак" правото да управлява единственото търговско летище в Косово през следващите 20 години. 
						В замяна на това "Лимак" ще трябва да инвестира около 100 млн. евро за модернизиране на инфраструктурата на съоръжението и да построи нов терминал. "Ще работим като екип," каза за SETimes Мертол Генч, изпълнителен директор на "Лимак" за Косово. Дружеството е обещало да построи новия терминал до края на следващата година. 
						Предвид липсата на ресурси за инвестиране в обществената инфраструктура "публично-частните партньорства са важен компонент в нашата стратегия за подпомагане на устойчивия икономически растеж," каза косовският премиер Хашим Тачи. Такива партньорства се смятат за начин на популяризиране на чуждите инвестиции и разкриване на нови работни места. 
						Летището в Прищина е третото в региона, което се поема от турска компания, след тези в Скопие и Охрид. 
						"Лимак" преговаря с правителството на Черна гора да управлява летището в Подгорица и Тиват, ход, който би засилил икономическото присъствие на Турция в региона, превръщайки мениджмънта на летища в стратегическа област за турските инвеститори. 
						Популярността на косовското летище бързо нараства. Над 1,3 млн. пътници са го използвали миналата година. Генч предполага, че този брой ще нарасне много. "Косово ще бъде нашата стратегическа врата към Европа. Очакваме броят на пътниците да се покачи от 1,3 млн. на 4 млн." 
						През изминалата година летището привлече още инвестиции за подобряване на пътническите удобства и услуги, както и още редовни линии до европейските столици. Словенският превозвач "Адрия Еъруейс" превърна МЛП във втори свой център след летището в Любляна. 
						Всичко това развълнува бившият директор на МЛП Аргон Мустафа по време на неотдавнашното предаване на управлението. 
						"Особено съм щастлив, че МЛП [има] много добри финансови перспективи и [е] сигурно във време на преход," каза той за SETimes. 
						Най-голямата турска инвестиция в Косово до момента е на консорциума "Бехтел-Енка", който спечели договор за 700 млн. евро миналата година, за да построи магистрала, свързваща Прищина с Дуръс в Албания. 
						Сделката за Летище Прищина е втората по големина турска инвестиция в страната, като за в бъдеще се очакват и други, основно чрез приватизацията на косовското дружество "Пощи и далекосъобщения" и други държавни предприятия в стратегически сектори. 
						Тачи определя сделката за летището в Косово като "основна стъпка" към прилагането на публично-частните партньорства и е убеден в сключването на подобни споразумения и в други сектори на икономиката в бъдеще. 
						Посланикът на Анкара в Косово Сонгюл Озан казва: "Турция се интересува живо [от подпомагане на] икономическото развитие чрез инвестиции и политическа подкрепа за Косово." 
						Пътниците очакват с нетърпение новия терминал, тъй като настоящата сграда за пристигащи полети е била повредена по време на войната в Косово от 1998-1999 г. 
						Пътничката Себахате Менджичи, която пристига от Мюнхен на борда на полет на "Адрия", сподели за SETimes: "Виждам промени, но услугите трябва да се подобрят."

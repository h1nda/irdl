Медиците са заплашени от още три години затвор
					14/03/2007
					Петте български медицински сестри и палестинският лекар, осъдени на смърт в Либия в скандален процес за заразяване на деца с ХИВ, твърдят, че са изтезавани от полицаите. В резултат на това те бяха обвинени и в клевета.
					(Ройтерс, Агенция София Нюз, БНР, Медиапул, Дневник, Всеки ден, София ехо, Медиафакс - 13/03/07; AФП, Ройтерс - 11/03/07; ЮПИ - 08/03/07; Ройтерс - 07/03/07)
 
					 
						
Петте медицински сестри и лекарят могат да останат в затвора още три години. [Гети Имиджис]
						Дори и да бъдат отменени смъртните им присъди, петте български медицински сестри и палестинският лекар, обвинени в умишлено заразяване на 426 либийски деца с ХИВ, може би ще трябва да излежат още три години в затвора, каза адвокатът на сестрите във вторник (13 март). 
						В края на януари шестимата медици, които са в затвора в Либия от 1999 г., бяха обвинени в клевета срещу либийски държавни служители заради твърденията им, че са били изтезавани. 
						"Ако съдът ги признае за виновни за клевета и им даде максималното наказание от три години затвор, те ще трябва да излежат тази присъда," е казал адвокатът на сестрите Осман Бизанти във вторник, цитиран от Българското национално радио (БНР). "Съдът няма да вземе под внимание факта, че те вече са прекарали осем години зад решетките." 
						Бизанти отбеляза също, че процесът може да се проточи, ако броят на ищците продължи да нараства. 
						Либийският полицай Джума Мишри и лекарят Абдулмаджид Алшул предявиха обвинения в клевета срещу българските медицински сестри Кристияна Вълчева, Нася Ненова, Валентина Сиропуло, Валя Червеняшка и Снежана Димитрова и палестинският лекар Ашраф Ахмад Джума скоро след като София съобщи, че ще започне дело срещу 11 мъчители на медиците. 
						В неделя полицаят Осама Ауедан се присъедини към другите двама ищци, които твърдят, че обвиненията срещу тях са са неверни. 
						По време на първото заседание по делото на 26 февруари шестимата медици отрекоха да са клеветили либийските служители, като потвърдиха, че са били изтезавани в затвора. 
						"Имам доказателства за изтезанията," е казал Бизанти в съда, без да дава подробности. 
						Български официални представители определиха делото за клевета като цинично. 
						По време на заседанието на съда през февруари палестинският лекар се е обърнал към Мишри и Алшул и им е казал, че трябва да се "срамуват" от престъпленията, които са извършили срещу него и българските медицински сестри. "Вие ни изтезавахте, а сега ни съдите." 
						В неделя либийският съд предостави на здравните работници още две седмици, за да подготвят защитата си срещу обвиненията. По молба на Бизанти процесът бе отложен за 25 март. 
						Ищците искат обезщетение, което се равнява на повече от 10 млн. евро. 
						Либия е поискала също всяко от семействата на заразените 426 деца да получи по 10 млн. евро "кръвнина". Според ислямския закон заплащането на кръвнината ще позволи на роднините на жертвите да простят на медицинските сестри. Високопоставени либийски ръководители също са посочили, че Триполи няма намерение да изпълни смъртните присъди, които получиха обвиняемите. 
						Твърдейки, че са невинни, медицинските работници заявиха, че признанията им са изтръгнати с побой с бодлива тел, електрически ток и сексуални насилия. 
						Либия бе критикувана от международни организации за защита на човешките права за това, че е пренебрегнала научните доказателства, които посочват, че заразяването с ХИВ в болницата "Ал Фатех" в Бенгази е станало най-малко година, преди обвиняемите да пристигнат в страната през 1998 г. Водещи експерти по СПИН, сред които френският професор Люк Монтание, един от съоткривателите на вируса ХИВ, казват, че заразата вероятно е била причинена от лоша хигиена. 
						Процесът не бе нито честен, нито безпристрастен, твърдят български и чуждестранни експерти, като предполагат, че медиците са били избрани за изкупителни жертви заради лошите хигиенни условия в болницата. 
						Бизанти каза във вторник, че очаква обжалването на смъртните присъди на медиците пред Върховния съд в Либия да започне в края на април или началото на май.

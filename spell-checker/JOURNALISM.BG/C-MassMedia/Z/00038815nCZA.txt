Украсяването на софийски паметник предизвика дебати
					28/06/2011
					Един паметник в сърцето на София получи кратка, но нееднозначно възприета премяна.
					От Цветина Борисова за Southeast European Times от София -- 28/06/11
 
					 
						
Каменният паметник бе изрисуван по-рано този месец от неизвестен художник на графити. [Ладислав Цветков]
						Паметник на жертвите, дадени от съветската армия през Втората световна война, бе преобразен този месец в цветно изображение на съвременни герои от комиксите, само за да бъде възстановен два дни по-късно в първоначалния си вид от разгневени активисти и представители на държавната власт. 
						Графитите на неизвестния художник превърнаха в нощта на 18 юни каменните съветски войници в Супермен, Дядо Коледа, Жокера и др. Върху постамента художникът бе написал "В крак с времето". 
						Преобразяването предизвика огромен интерес в България и чужбина, а също така разпали политически дебат за това дали този вид съвременно изкуство трябва да се толерира. Тълпи от туристи се стекоха да правят снимки. 
						Групи във "Фейсбук", подкрепящи новия облик на паметника, привлякоха хиляди поддръжници, а форумите в интернет се изпълниха с мнения, повечето от които в защита на шегата и обявяващи художника за гений, задето е успял да привлече вниманието и да провокира дискусия по ред важни теми. 
						Освен че отбелязваха потенциала му да се превърне в туристическа атракция, защитниците на "осъвременения" паметник настояваха, че той поставя и сериозни въпроси относно ценностите от миналото, настоящето и бъдещето на България. "Тези холивудски герои са точно това, което заробва нашите деца," писа Албена Христова на стената на една от групите във "Фейсбук", обединяваща поддръжниците на пременения паметник. 
						Закачката съживи и дългогодишната дискусия за това дали подобни символи, напомнящи за комунистическото минало, трябва да се премахнат изцяло. Ревностните противници на режима от преди 1989 г. видяха в този акт добър повод за унищожаване на този монумент, както и други подобни паметници в страната. Други обаче твърдяха, че този период е част от историята и трябва да се помни. 
						
Активисти от сдружението “Форум България - Русия” изчистиха боята, възстановявайки паметника в първоначалния му вид. [Цветина Борисова/SETimes] 
						Властите реагираха, като обявиха, че е образувано криминално разследване. Министърът на културата Вежди Рашидов, който е и скулптор, осъди инцидента като "вандализъм" и "престъпление". 
						"Това не се толерира никъде по света," каза той, добавяйки, че "дебатът дали този паметник е необходим, или не, е отделен въпрос." Ако бъде намерен и осъден за хулиганство, "художникът" може да бъде изпратен в затвор и глобен.
						Москва също се намеси. В изявление на руското външно министерство бе изразено съжаление от стореното на паметника, като се добавя, че подобни действия "не отразяват отношението на широките слоеве от българския народ, с когото ние споделяме исторически отношения на приятелство, сътрудничество и взаимопомощ". 
						Всички дебати за това дали паметникът трябва да бъде оставен в новия му вид, или възстановен в първоначалния, бяха преустановени, когато активистите от сдружение “Форум България - Русия” докараха машини и работна ръка за изчистване на боята. 
						Те казаха, че инициативата е била одобрена от общината. Светлана Шаренкова, председател на форума, каза за SETimes, че актът на "замърсяването" на паметника бил "провокация". 
						"Някои го наричат модерно изкуство, но по мое лично мнение това е оскверняване на една епоха и един народ, който даде толкова много жертви за свободата на цяла Европа. Втората световна война е най-ужасната война в историята на човечеството. Паметникът трябваше да бъде почистен," каза тя. 
						Мнозина обаче не бяха съгласни, настоявайки, че София е загубила произведение на изкуството, което би могло да бъде от полза за туристическата индустрия. Те предлагаха паметникът отново да се изрисува, този път с неизличими бои. 
						Социални групи в интернет се обединяват в защита на неизвестния художник. Джей Ботеф, основател на една такава група, каза за SETimes, че арестуването на художници в XXI век е грешка. 
						"Ако Леонардо бе арестуван през XV век заради научните си открития, или Микеланджело за нарушаването на каноните, какво би се случило тогава?", пита той.

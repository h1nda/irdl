Проблемът с визите е обща кауза на страните в Западните Балкани
		05/06/2006
		ЕС предприе енергични стъпки през тази година за облекчаване на визовите ограничения за пътуващи от страните на Западните Балкани, макар че предизвика и изненада като повиши визовата такса от 35 на 60 евро. За повечето хора, които са изправени пред големи трудности, свързани с пътувания в чужбина, този проблем е сред приоритетните за Балканите. Той се превърна в катализатор за сътрудничество сред различни групи в този толкова разделен район. Например католическите, еврейските, мюсюлманските и ортодоксалните общности в Босна и Херцеговина полагат общи усилия, за да осигурят повече възможности за пътувания за гражданите на страната, докато експерти от Сърбия и Косово намериха обща основа за решаването на проблема.
		От Игор Йованович за Southeast European Times в Белград – 05/06/06
 
		 
			
Страните-членки на ЕС предприеха стъпки за облекчаване на визовия режим за гражданите на страните от Западните Балкани. [IKZM-Oder] 
			Под натиска и лобирането от страна на държавите в Западните Балкани, ЕС започна да предприема стъпки към облекчаване на визовия режим за гражданите на тези държави. Бизнесмени и студенти ще бъдат сред първите, които ще се възползват от облекчаването на визовия режим. В същото време обаче, ЕС наскоро реши да повиши цената на входната виза от 35 на 60 евро. Това повдига въпроса дали ЕС искрено възнамерява да отвори границите си за хората от региона. 
			Новата цена ще влизе в сила от 1 януари 2007 г. и ще важи за транзитни визи и за престой до три месеца в страни от ЕС, с изключение на Великобритания и Ирландия, които сами определят цените на визите си. Три страни-членки на ЕС - Гърция, Унгария и Швеция, се противопоставиха на повишаването на цените и предупредиха, че това ще доведе до негативни последици. Еврокомисарят по разширяването Оли Рен също се противопостави на това решение. Според него повишаването на цените изпраща противоречиво послание във време, когато се водят преговори по визовия режим. 
			Инициативата за това решение бе на Франция, която твърди, че сегашната цена не може да покрие разходите по въвеждането на биометрична технология като пръстови отпечатъци. 
			"ЕС иска да въведе биометрични визи, поради което таксата за тях ще трябва да бъде малко по-висока", заявява еврокомисарят по правосъдието и вътрешните въпроси Франко Фратини. По негово настояване обаче ЕС реши да освободи от увеличението деца под шестгодишна възраст, студенти, учители и научни работници. 
			Някои Западнобалкански страни като Босна и Херцеговина, Македония и Сърбия-Черна гора все още ще могат да плащат по-ниски такси за визи, ако прекратят договорите за реадмисия с ЕС. Хърватските граждани няма да плащат по-високите такси, тъй като те вече могат да пътуват до ЕС без визи, освен до Ирландия и Обединеното кралство. 
			Преди решението на ЕС, страните от Западните Балкани правиха опити да осигурят визови облекчения за своите граждани. В този процес те създадоха някои неочаквани коалиции. Напоследък например представители на католически, еврейски, мюсюлмански и православни общности в Босна и Херцеговина (БиХ) положиха общи усилия да убедят Брюксел в необходимостта да се осигурят по-големи възможности за пътуване на гражданите на БиХ и особено на младите хора. 
			"Младите хора трябва да пътуват в чужбина, за да натрупат знания и да се върнат и преустроят нашата страна и региона", заяви митрополит Николай, епископ на Сръбската православна църква в БиХ, след посещението си в няколко институции на ЕС, което католическият кардинал Винко Булич определи като "лобиране"". 
			Междувременно Яков Финци, ръководител на еврейската общност в БиХ, също призова ЕС да помогне на страната да излезе на "единствения възможен път към европейска интеграция" като облекчи визовите ограничения. 
			
"ЕС желае да въведе биометрични визи, поради което таксата ще трябва да бъде малко по-висока", заявява еврокомисарят по правосъдието и вътрешните въпроси Франко Фратини. [Гети Имиджис] 
			На изслушването в Европейския парламент, млади хора от БиХ и Сърбия-Черна гора прочетоха пред евродепутатите и служители на ЕС избрани откъси от свои работи от литературния конкурс "Интересни истории от опашки за визи". Конкурсът бе организиран от Гражданско обединение за Югоизточна Европа, НПО със седалище в Нови Сад. 
			Още по забележителен факт е, че каузата събра сръбски и албански експерти. Те заедно публикуваха проучване, озаглавено "Обща европейска визия: свободно движение на стоки и хора в Косово и Сърбия". 
			Проучването, спонсорирано съвместно от Европейското движение в Сърбия и в Косово - Института за политически изследвания и развитие, има за цел главно да премахне административните бариери за придвижването на стоки и хора между Сърбия и администрираната от ООН провинция Косово. Но той също разглежда и проблема за Шенгенския визов режим, който засяга хората, живеещи и в двете области. 
			Проучване на общественото мнение, проведено неотдавна в Сърбия, показа, че 70 процента от студентите никога не са пътували в чужбина. Това до голяма степен е резултат на строго ограничения достъп до Шенгенски визи. Според официални данни гражданите на Македония междувременно плащат около 10 милиона евро годишно за такси за Шенгенски визи. 
			Шенгенското споразумение е подписано от 26 европейски държави за обща граница и визов режим. Нито една страна от Западните Балкани не е подписала това споразумение. 
			В наскоро изразено мнение по темата, Европейската комисия (ЕК) предложи издаването на визи да бъде опростено, тъй като премахването на ограниченията все пак остава дългосрочна цел. Признавайки, че либерализирането на визовия режим е важен въпрос, Брюксел също настоява напредъкът в тази област да бъде обвързан с хода на реформите на Балканите, включително и с укрепването на върховенството на закона, борбата с организираната престъпност, корупцията и нелегалната миграция, както и с актуализирането на административния капацитет, свързан с граничния контрол и сигурността на документити. 
			Именно в този контекст ЕК започна проучвателни преговори за улесняване на визовия режим с Македония на 28 март. Комисията се надява да представи на Съвета на министрите на ЕС проекти на мандати за преговори за страните от Западните Балкани през 2006 г. 
			На 26 април властите на Сърбия-Черна гора започнаха предварителни преговори с представители на ЕС за облекчаването на визовия режим. И двете страни бяха единодушни, че ЕС трябва да даде мандат до юли за преговори с Белград. Владимир Любоевич, член на делегацията на Сърбия-Черна гора заяви, че служители на Европейската комисия предвиждат "скромни" промени, които ще направят много по-лесно пътуването за хора, които искат да посетят свои близки в страни от ЕС, както и за студенти, бизнесмени, държавни служители, спортисти, художници и всички останали, чиито бизнес налага пътуване до страни в ЕС. Щом бъде сключено споразумение, то ще влезе в сила на 1 януари 2008 г. Все още не е ясно как разпадането на държавния съюз Сърбия-Черна гора ще се отрази на този сценарий.

Косовските граждани ще получат нови паспорти 
					14/03/2008
					 
						ПРИЩИНА, Косово -- Премиерът Хашим Тачи каза, че косовските граждани ще получат новите си паспорти и други документи за самоличност до лятото. Проектът за новите паспорти – сини, с картата на Косово в средата, бе представен за първи път на заседание на правителството в четвъртък (13 март). Кабинетът одобри и законопроекта за новите лични документи, включително шофьорските книжки, и обсъди подготовката за предстоящата донорска конференция в Брюксел. 
						Също в четвъртък парламентът прие десет закона по бързата процедура, които сега очакват одобрението на ръководителя на ЮНМИК Йоахим Рюкер. Между тях са законите за външните работи, националната сигурност, правата на общностите и сътрудничеството с новата съдебно-полицейска мисия на ЕС ЮЛЕКС. Ръководителят на мисията Ив дьо Кермабон пристигна в четвъртък в Прищина и заяви, че плановете за разполагането й са в ход. (Зери, Коха Диторе, Лайм, Експрес - 14/03/08; КТВ, РТК, АФП, Б92, Balkan Insight - 13/03/08)

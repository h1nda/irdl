Сърбия въвежда ДДС 
					12/01/2005
					Новият ДДС, който Сърбия въведе на 1 януари, заменя досегашния данък оборот върху стоките и услугите. Новият данък се очаква да даде тласък на събираемостта на приходите, да ограничи сивата икономика и да подобри конкурентно-способността. 
					От Душан Кошанович за Southeast European Times в Белград - 12/01/05
 
					 
						
Сръбският финансов министър Младжан Динкич заявява, че годишния темп на инфлация ще остане в рамките на прогнозираните 9,1 % тази година. [AФП]
						Най-важният инструмент на сръбската данъчна реформа ДДС влезе в сила на 1 явнуари. ДДС заменя 20 %-ия данък продажби върху стоки и услуги с обща 18 %- на ставка и 8 %-на ставка за основни продукти, медикаменти, учебници и вестници. Данъкът се начислява на всеки етап от производството и продажбата. 
						
						Всяко юридическо лице с оборот на стойност над 25000 евро за миналата година или което очаква да има такъв оборот през следващите 12 месеца ще се облага с ДДС. Властите очакват, че това ще намали сивата икономика и ще стимулира конкурентноспособността и експорта. Данъкът принуждава всяка брънка от търговската верига да плати своя данъчен дял, тъй като правенето на бизнес с тези, които укриват данъци, причинява загуби. ДДС ще бъде и тест за ликвидността на компаниите, тъй като данъчните задължения сега ще се начисляват много по-бързо отпреди.
						Властите очакват промяната да доведе до 25 млн. евро приходи в бюджета. Макар че някои анализатори твърдят, че цифрата е свръхоптимистична, опитът на съседните държави показва, че ДДС винаги носи повече приходи от стария данък върху продажбите. 
						Цените на дребно на някои продукти се увеличиха след въвеждане на ДДС. Например нито основните продукти, нито компютрите бяха преди облагани с данък продажби, но сега те се облагат съответно с 8 % и 18 %. Масови покупки бяха извършени в края на 2004 г., тъй като потребителите се втурнаха да пазаруват преди да влезе в сила новата данъчна система. 
						Независимо от очакваните увеличения на цените директорът на Сръбската данъчна администрация Владимир Илич не очаква ДДС да даде тласък на инфлацията. Напротив, казва той, повечето цени ще паднат, тъй като общата данъчна ставка е намалена с 2 %. Междувременно сръбският финансов министър Младжан Динкич изрази увереност, че годишният темп на инфлацията ще се придържа към прогнозираните 9,1 % за 2005 г. 
						Според Зоран Васич от Сръбската данъчна дирекция някои сектори ще обявяват увеличение на цените като маркетингова стратегия. "Факт е, че продавачите искат да увеличат обема на реализацията за себе си. Постигнатият психологически ефект ще увеличи тази реализация. Към февруари обаче цените ще се върнат на нормалните си нива," казва Васич. 
						Според експерти може да мине половин година преди компаниите да се адаптират към ДДС. Владана Хамович от Института за пазарни проучвания казва, че реалната картина на пазара може да се очаква през февруари или март. Тя обаче предупреждава, че пазарните разстройства могат да продължат и по-дълго. 
						Независимо от първоначалните проблеми, пред които може да се изправи, ДДС е една от предпоставките за стартиране на преговорите по Споразумение за стабилизиране и асоцииране с ЕС. ДДС е въведен в повечето европейски държави отпреди три десетилетия.

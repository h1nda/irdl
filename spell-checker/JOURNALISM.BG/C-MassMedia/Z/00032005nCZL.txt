Кройтору отхвърли идеята за временно правителство в Румъния
					16/10/2009
					 
						БУКУРЕЩ, Румъния -- Номинираният за министър-председател Лучан Кройтору обяви в четвъртък (15 октомври), че възнамерява да състави правителство, подкрепено от политическите партии, а не технократски или временен кабинет. Президентът Траян Бъсеску използва своите конституционни правомощия по-рано същия ден и номинира Кройтору за поста, вместо да одобри Клаус Йоханис, кандидата, излъчен от коалиция от опозиционни партии. Кройтору каза, че преговорите с партиите в парламента ще започнат скоро. Две от тях, Социалдемократическата партия и Националлибералната партия (НЛП), не закъсняха да оспорят неговото номиниране. Председателят на НЛП Крин Антонеску заяви, че Бъсеску е действал безотговорно, като е избрал Кройтору и фактически е продължил настоящата политическа криза, породена по-рано тази седмица от успешния вот на недоверие срещу кабинета на министър-председателя Емил Бок. (Евениментул Зилеи, Котидианул, Гъндул, Зиуа - 16/10/09; Медиафакс, Агерпрес, Hotnews.ro - 15/10/09)

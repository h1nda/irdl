Доклад на САЩ: Балканите все още са главен транзитен маршрут за контрабанда на наркотици
					03/03/2010
					Поради стратегическото си местоположение между центрове, произвеждащи наркотици в Югозападна Азия и потребители в Западна Европа, Балканите продължават да бъдат ключов маршрут за контрабанда на наркотици, се казва в нов доклад на Държавния департамент на САЩ.
					(Агенция "София нюз", Радио Сърбия - 02/03/10; Държавен департамент на САЩ, МИА - 01/03/10)
 
					 
						
Според доклада Румъния, Сърбия и Турция са главните страни, през които се транспортират наркотици. [Архив] 
						Балканите продължават да бъдат главен маршрут за придвижването на незаконна дрога от производствените и преработващи центрове в Югозападна Азия до пазарите в Западна Европа, твърди Държавният департамент на САЩ в своя 27-ми Доклад за международната стратегия за контрол върху наркотиците, публикуван в понеделник (1 март). 
						Първата част на проучването от повече от 900 страници е посветена на усилията на 130 страни и юрисдикции през 2009 г. да се справят с вътрешните проблеми с наркотиците и да изпълнят международните си задължения. 
						Втората част на доклада описва най-важните мерки, предприети от 60 страни - категоризирани като "главните страни, перачи на пари" - миналата година да подобрят мерките срещу прането на пари и финансирането на терористични режими. Кипър, Гърция и Турция са сред тези страни. 
						Докладът описва Румъния, Сърбия и Турция като главните транзитни страни по историческия балкански маршрут за наркотици, който тръгва от страните, произвеждащи наркотици и отива на изток до потребителите в Европа. 
						 Румъния се намира на Северния балкански маршрут за опиум, морфин и хероин, идващи от Афганистан за Европа. Почти 80% от дрогата, която влиза в страната, е предназначена за Западна Европа. 
						 "Смята се, че хероинът, екстазито и други наркотици са складират в големи количества в Румъния и чакат по-нататъшно транспортиране", отбелязва докладът. Страната също служи като транзитен пункт за придвижване на синтетична дрога и необходимите за производството й химически вещества към Турция и Афганистан. Съществуват признаци, че Румъния може да е започнала да играе все по-голяма роля като транзитен пункт за кокаин от Южна Америка за Западна Европа, се казва в доклада. 
						Въпреки трудностите, пред които е изправена страната в резултат на глобалната финансова и икономическа криза "румънските власти продължават да работят в тясно сътрудничество със САЩ и регионалните си колеги за успешното и ефективно провеждане на международни операции за залавяне на дрога", се казва в документа. 
						Както в Румъния само малко количество от дрогата, внесена нелегално в Сърбия, остава в страната за вътрешна консумация. Макар че хероинът се описва като преобладаващият наркотик, транспортиран от Централна Азия по балканския маршрут, смята се, че сръбски групировки на организираната престъпност все повече внасят нелегално кокаин от Южна Америка директно за Западана Европа. 
						Освен че е главен транзитен пункт по маршрута за опиати от Югозападна Азия за Европа, Турция също "служи и като пункт на големи наркотрафиканти и брокери", се казва в доклада. В него също се отбелязва, че "близо до турско-иранската граница се извършва преработка на опиум и морфинова основа от Афганистан" и че много от главните трафиканти в Турция са етнически кюрди или иранци. 
						 "Големи организации за трафик на наркотици и трафиканти в Турция често участват в производството и транспортирането на хероин", са казва в доклада. "Някои от тях са замесени и в производството и/или контрабандата на синтетична дрога." 
						Гърция, която също се намира на традиционния Балкански маршрут, бе наречена "страна-порта" за транзита на незаконни наркотици и контрабанда. Авторите на доклада отбелязват, че географското положение на Гърция я прави предпочитана страна за транзитна контрабанда на наркотици по пътя им към Западна Европа. 
						От другите страни по този маршрут Албания, Босна и Херцеговина, България, Косово, Хърватия и Черна гора се описват като транзитни пунктове, докато за Македония се казва, че не е "нито голям производител, нито голям регионален трензитен пункт за незаконни наркотици". 
						Освен че е транзитна страна България също е и производител на незаконна дрога особено на стимуланти от вида на амфетамините, се казва в доклада. Албания се смята за производител на канабис, предназначен за пазарите в Европа.

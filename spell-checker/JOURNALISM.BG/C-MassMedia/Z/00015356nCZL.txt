Българските и румънските власти обсъдиха мерки за справяне с щетите от наводненията
		22/07/2005
		 
			СОФИЯ, България -- Парламентът създаде временна комисия в четвъртък (21 юли) за решаване на проблемите, възникнали след тежките наводнения и за предлагане на конкретни мерки в рамките на 30 дни. Председателят на комисията Йордан Цонев заяви, че ще направи предложение пострадалите от наводненията и засегнатите общини да получат 100 процента компенсации за щетите, нанесени на домове, земеделски земи и инфраструктура. В сряда, Международният комитет на Червения кръст, няколко агенции на ООН и СЗО заявиха, че отпускат финансова, техническа и материална помощ на най-тежко засегнатите райони в България. 
			В съседна Румъния, която е изправена пред същия проблем, правителството одобри в сряда промяна в бюджета, отпускайки повече средства за възстановяване на щетите от наводненията. Кристиян Давид, делегиран министър по програмите, свързани с международно финансиране, заяви, че Румъния очаква да получи най-малко 100 милиона евро от ЕС за възстановяване на разрушената от наводненията инфраструктура. ЕС пое ангажимент да помогне и на Румъния и на България, където загинаха 20 души, а десетки хиляди останаха без дом след поройните дъждове през последните два месеца. (БНР, Новинар, Ромпрес - 22/07/05)

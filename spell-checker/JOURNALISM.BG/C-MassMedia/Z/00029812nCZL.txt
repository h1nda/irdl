Гърция е парализирана от 24-часова стачка
					02/04/2009
					 
						АТИНА, Гърция -- В четвъртък (2 април) Гърция беше парализирана от 24-часова национална стачка, организирана от двата най-големи профсъюза в страната - Общата конфедерация на гръцките работници и Върховния административен съвет на държавните служители. Протестиращите настояват, че не трябва да бъдат принуждавани да плащат за финансовата и икономическа криза. В стачката участват служители от публичната администрация, училищата, обществените болници, държавните предприятия, банките, частния сектор и журналисти. Засегнати са общественият и въздушният транспорт. Двата главни въздушни превозвача на Гърция - "Олимпик Еърлайнс" и "Иджиън Еърлайнс" - отмениха около 200 полета, вътрешни и международни. Фериботите до гръцките острови също са засегнати от стачката. (Ройтерс, ДПА - 02/04/09; Етнос, БТА, МИА, Нетпрес - 01/04/09)

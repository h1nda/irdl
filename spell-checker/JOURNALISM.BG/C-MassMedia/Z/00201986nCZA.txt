Сърбия, Турция и отношенията с ЕС
					24/10/2011
					Турция и Сърбия имат моменти на възход и падение по пътя си към ЕС.
					От Игор Йованович и Менекше Токяй за Southeast European Times от Белград и Истанбул – 24/10/11
 
					 
						
ЕС подхожда по-внимателно към откриването на пътя към членство пред Сърбия, като налага нормализирането на отношенията с Косово като предварително условие с цел да се избегне патовата ситуация около Кипър. [Ройтерс]
						В Сърбия ситуацията около Косово рядко се сравнява с тази между Турция и Кипър във връзка с процеса на присъединяване към ЕС. Сръбските власти обаче са наясно, че двустранните спорове с държави, членки на ЕС, и нерешените проблеми са пречка пред стремежите на страната към ЕС. 
						На 12 октомври, след като постигна значителен напредък в отношенията си с Косово, Сърбия получи покана от ЕК за придобиване на статут на кандидат-членка на ЕС, при условие че определи начална дата за преговори с Брюксел. 
						В изявление в отговор на решението на ЕК сръбският президент Борис Тадич заяви, че Белград ще продължи диалога с Прищина, но подчерта, че Сърбия не може да признае независимостта на Косово. 
						„Сърбия е започнала диалог и иска да го продължи, за да намери реалистично и приемливо за всички решение, но също така има принципи, от които няма да се откаже, като например неделимостта на [нейната] територия”, заяви Тадич. 
						Сръбската правителствена Служба за интеграция в ЕС заяви за SETimes, че не е проучвала проблемите на Турция във връзка с присъединяването в контекста на отношенията с Кипър, като смята, че те не са от значение. Тя разглежда случаите на Хърватия и Македония като държави, които са имали проблеми с държави, членки на ЕС – съответно Словения и Гърция. 
						ЕС подхожда по-внимателно към откриването на пътя пред Сърбия към членство, като налага нормализирането на отношенията с Косово като предварително условие с цел да се избегне патовата ситуация около Кипър. 
						Приемайки кипърските гърци като пълноправен член и единствен легитимен представител на остров Кипър през 2004 г., ЕС само подчерта дългогодишното разделение, което навежда на мисълта, че присъединяването може да не е решение за всички, както се очакваше. 
						„Чрез това присъединяване ЕС първо дестабилизира равновесието в Източното Средиземноморие, като подкрепи Гърция и кипърските гърци. След това кипърските гърци се превърнаха в страна, която по подразбиране налага вето върху подобряването на отношенията между Турция и ЕС”, обяснява Мустафа Кутлай, експерт по ЕС от турската Организация за международни стратегически проучвания. 
						Мая Познатов, редактор на интернет изданието EurActiv, каза за SETimes, че сега от Сърбия не се изисква да признае Косово, защото държавата не е призната от пет членки на Съюза, но посочи, че след опита с Кипър трудно може да се очаква друга страна в подобно положение да влезе в ЕС. 
						„Не се очаква Сърбия да реши въпроса веднага, но ЕС няма да чака и до края на процеса на присъединяване. От Сърбия дори може да бъде поискано да обещае, че ако се присъедини към ЕС, ще действа по-конструктивно в случая с Косово; т.е., че няма да блокира политиката на ЕС относно Косово”, заяви тя за SETimes. 
						Според Познатов не е задължително Косово да бъде единственият спорен въпрос по пътя на Сърбия към ЕС. 
						„Трябва да се има предвид, че по принцип на всеки етап от преговорите, при отварянето и затварянето на главите, при гласуването дали държавата кандидатка е изпълнила условията, държавите членки имат много възможности да блокират преговорите по политически причини”, заяви тя. 
						Тъй като Турция има почти 35 000 войници в северната част на острова, кипърският въпрос се превърна в една от най-големите пречки в процеса на присъединяване на Турция към ЕС и перспективите на Турция за членство в ЕС зависят от способността на страната да намери решение на кипърския проблем. 
						Ханде Ялчън, студентка, е една от многото, които се оплакват от прилагането на двоен стандарт по отношение на Турция по въпроса за Кипър. 
						„ЕС прие кипърските гърци в Съюза, преди да бъде решен конфликтът на разделения остров. Тогава всичко се обърка. Наложеното на Турция предварително условие за членство в ЕС не беше наложено на Гърция и гръцката част на Кипър. Това не е честно”, казва тя. 
						Същевременно в Сърбия се води разгорещен дебат дали страната трябва да се откаже от Косово по пътя към ЕС. Мненията в Белград са разнопосочни. 
						Експертът по история на изкуството Марко Панич посочва, че „няма да бъде трагедия, ако Сърбия не се присъедини към ЕС”, но „със загубата на Косово държавата и хората ще загубят своята идентичност”. 
						Търговецът Никола Маркович не е съгласен. „Ако не се присъединим към ЕС, не виждам как можем да се развиваме икономически. Ако останем бедни, тогава съвсем няма да можем да защитим Косово”, каза той за SETimes. 
						Като се има предвид, че Кипър ще поеме председателството на ЕС през втората половина на 2012 г., като по този начин председателството ще бъде представлявано от държава, която не е призната от Турция, според анализатори вероятно ще бъде по-трудно да се постигне напредък в преговорния процес.

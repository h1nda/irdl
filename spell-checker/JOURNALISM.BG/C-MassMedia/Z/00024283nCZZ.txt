Бизнес: Френската "Алстом" спечели търга за ТЕЦ в БиХ
					19/10/2007
					Топлоелектрическата централа в Станари, Босна и Херцеговина, инвестиция за близо 600 млн. евро, ще бъде построена от френската "Алстом". Още в новините от седмицата: очаква се ПЧИ в България да надвишат 5 милиарда евро през 2007 г. 
					 
						
Около 25 % от електричеството в Босна и Херцеговина ще се произвежда в топлоелектрическата централа. [Гети Имиджис]
						Френската компания "Алстом" спечели търга за изграждането на ТЕЦ "Станари" в Добой, Босна и Херцеговина, съобщи в неделя (14 октомври) лондонската "Енерджи Файнансинг Тийм Груп". Инвестицията се изчислява на 600 млн. евро, а новата ТЕЦ трябва да влезе в експлоатация през 2012 г., с производствена мощност от близо 3 милиона мегаватчаса електричество годишно.
						*** 
						Комисията по паричната политика на Турската централна банка реши във вторник (16 октомври) да намали референтния си лихвен процент по заемите с 50 базови пункта от 17,25 % на 16,75 %. Лихвите по кредитите бяха намалени със 75 базови пункта от 22,25 % на 21,50 %. 
						 *** 
						Преките чужди инвестиции (ПЧИ) в България ще надвишат 5 милиарда евро през 2007 г., прогнозира Българската инвестиционна агенция във вторник (16 октомври). Очаква се ПЧИ в България да се увеличат с 13,6 % годишно през 2007 г. 
						*** 
						Греъм Джъстис, ръководител на мисията на МВФ в Черна гора, каза във вторник (16 октомври), че са налице признаци за прегряване на икономиката на Черна гора. Той предупреди за рисковете от бързия ръст на кредитите поради развитието на националната банкова система. 
						 *** 
						"Хеленик Банк" от Кипър получи в понеделник (15 октомври) разрешение за откриване на представителен офис в Киев, Украйна. По-рано банката получи одобрение за откриване на офиси в Москва и Санкт Петербург. 
						*** 
						
Хърватската банка за възстановяване и развитие договори заем от 40 млн. евро от Европейската инвестиционна банка, гласи официално съобщение от вторник (16 октомври). Кредитното споразумение ще важи за малки и средни предприятия, екологични и енергийни проекти и развитие на инфраструктурата. 
						*** 
						
Българската компания "ТруБилдХоумс" обяви, че е спечелила конкурс за изграждане на 24 къщи на гръцкия Коринтски провлак. Сделката, обявена в понеделник (15 октомври), е на стойност 1 млн. евро. "ТруБилдХоумс" изнася продуктите си в Хърватия, Чешката република, Румъния, Испания, Турция и Обединеното кралство. 
						
(Различни източници – 12/10/07-19/10/07)

Гърция бе домакин на регионална женска инициатива
					28/03/2012
					Регионална инициатива цели да създаде мрежа на дамски бизнес асоциации. Други бизнес новини: 5000 румънци протестират срещу сондажите за шистов газ, а авиокомпанията "Търкиш Еърлайнс" предлага повече полети до Белград.
					 
						
В Солун се проведе първата регионална конференция за жените в бизнеса. [Shutterstock]
						Първата регионална конференция на Балканската женска коалиция за професионална квалификация и обучение по бизнес и икономика се проведе в Солун в петък (23 март). Събитието, целящо да създаде поддържаща мрежа за дамските бизнес асоциации в региона, беше посетено от представители на организации от Гърция, Албания, България, Босна и Херцеговина, Косово, Черна гора, Македония, Румъния, Сърбия, Хърватия и Турция. 
						*** 
						В четвъртък (22 март) над 5000 румънци се включиха в протест срещу сондирането за шистов газ край град Бърлад в източната част на страната. Протестиращите скандираха срещу американската компания "Шеврон", която спечели правата за сондиране в окръг Васлуй. 
						*** 
						Четири страни от Балканите се обединиха в Италия в проект, наречен "Агронет", който цели да засили трансграничното сътрудничество и самоудовлетворяване на нуждите от храни в Адриатическия регион. Инициативата, която събира Албания, Босна и Херцеговина, Хърватия, Италия и Словения, беше представена в Любляна на 21 март и ще продължи до края на 2013 година.
						*** 
						Емирът на Катар шейх Хамад бин Калифа Ал Тани заяви, че ще осигури политическа подкрепа за катарски инвестиции в Македония. По време на среща с македонския премиер Никола Груевски, провела се в Доха в понеделник (26 март), Ал Тани каза, че следващия месец икономическа делегация ще посети Македония, за да обсъди конкретни модели за по-близко бизнес сътрудничество. Груевски подчерта възможностите в сектора на енергетиката, туризма и строителството, както и мерките, които са били взети за привличането на чуждестранни инвеститори. 
						*** 
						Екип от български експерти е в Турция, за да работи по проект, насочен към изграждането на газопровод, който да свърже двете страни. Това съобщи турският министър на енергетиката Танер Йълдъз в петък (23 март). Осемдесеткилометровата връзка ще има годишен капацитет от 1 до 3 милиарда кубични метра природен газ и цели да осигури доставки на каспийски газ към България и региона. 
						*** 
						
						Хърватският вицепремиер Радимир Качич тази седмица ще бъде на посещение в Русия, за да търси инвеститори в енергийния и корабостроителния сектор на страната. В интервю за държавната телевизия в понеделник (26 март) Качич каза, че ще се срещне с представители на руските енергийни гиганти "Лукойл", "Газпром" и "Зарубежнефт", както и с официални лица от сектора на корабостроенето. Новината дойде, след като правителството в Загреб миналата седмица отхвърли оферти за три губещи корабосроителници. 
						*** 
						На 21 март хърватският президент Иво Йосипович посрещна делегация на Сътрудничеството на 100-те бизнес лидери в Югоизточна Европа, за да обсъдят начини за допълнително насърчаване на бизнес интеграцията и подобряване на бизнес средата и условията на живот в региона. Това беше третата от поредица от срещи, целящи да осигурят политическа подкрепа на инициативата. Сътрудничеството обединява бизнес лидери от Сърбия, Хърватия, Словения, Босна и Херцеговина, Македония и Черна гора. 
						*** 
						Авиокомпанията "Търкиш Еърлайнс" вече предлага повече полети седмично от Турция до Белград. Считано от неделя (25 март) превозвачът лети от Белград до дестинации в Турция десет пъти седмично, като предлаганите досега полети бяха седем. Тази цифра ще се увеличи на 14 в края на май, обяви компанията. 
						
						(Различни източници -- 21/03/12-28/03/12)
					
					
				
			
					 
					
 
 

Делова хроника 
					04/03/2005
					Преглед на деловите и икономическите новини от Балканите след 25 февруари: 
					(Различни източници – 25/02/05 - 04/03/05)
 
					 
						
Ръководителят на ЮНМИК Сьорен Йесен-Петерсен (вляво) и македонският премиер Владо Бучковски откриват в сряда (2 март) Македонската търговско-икономическа служба в Прищина. [Африм Хайрулаху]
						
Гръцкият финансов министър Йоргос Алогоскуфис призна, че държавният дефицит за 2004 г. ще бъде по-висок от прогнозираните по-рано 5,3 % от БВП. Той не даде повече подробности. ЕС предупреди Гърция, че ще й бъдат наложени санкции, ако дефицитът й не бъде сведен до 3 % от БВП до края на 2006 г. 
						*** 
						Изпълнителният съвет на МВФ приключи петия преглед на икономическите резултати на Албания, свързани с отпускането на средства от Фонда за намаляване на бедността и растеж (ФНБР) в размер на 42,7 млн. долара. Той одобри също искането на Тирана за удължаване на срока на спораузменията от 20 юни 2005 г. на 20 ноември 2005 г. На Албания бе позволено незабавно да изтегли 6,1 млн. долара, с което отпуснатите средства от ФНБР достигнаха 36,6 млн. долара. 
						*** 
						
Босна и Херцеговина ще получи заем от Световната банка в размер на 65 млн. долара за подпомагане на безработните. Програмите ще се съсредоточат върху съкращенията в държавните предприятия, които са в процес на преструктуриране или ликвидация. 
						*** 
						
Българското правителство обяви, че ще подготви нова стратегия за приватизация на тютюневия сектор. Новият земеделски министър Нихат Кабил заяви, че ситуацията трябва да бъде оценена наново след неотдавнашната политическа криза и последвалите промени в кабинета. 
						*** 
						ЕС одобри отпускането на безвъзмездна помощ от 34,5 млн. евро на Босна и Херцеговина за опазване на околната среда. Средствата ще бъдат насочени към три центъра за преработка на отпадъци в Добой. 
						*** 
						"Банк Аустрия" финализира придобиването на българската "Хеброс банк" в края на февруари. Съобщава се, че цената на сделката, сключена през ноевмри 2004 г., е около 115 млн. евро. "Хеброс банк" ще се слее с друга българска банка, "ХВБ Биохим", също контролирана от "Банк Аустрия". 
						*** 
						Втората по големина банка в Хърватия "Привредна банка Загреб" (ПБЗ) отчете нетна печалба от 90,4 млн. евро за миналата година -- повишение от 18 % в сравнение с 2003 г. В началото на арпил ще бъде одобрен план за разпределение на печалбата и дивидентите. "Интеса груп" от Италия и ЕБВР имат общ мажоритарен дял в ПБЗ. 
						*** 
						Межуднародната рейтингова агенция "Муудис" повиши рейтинга на дълга в чужда валута на Румъния с два пункта от "Ba3" на "Ba1". Повод за решението бе напредъкът към евроинтеграция и решението на Европейската комисия да даде на Румъния статут на функционираща пазарна икономика миналата есен. 
						*** 
						Ръстът на промишленото производство на Сърбия и Черна гора е спаднал от 10,5 % в годишно изчисление през декември 2004 г. на 1,1 % през януари 2005 г. Официални представители отдават спада в производството на слабата производителност.

Румънският премиер и правителството подадоха оставка 
					06/02/2012
					В понеделник румънският премиер Емил Бок подаде оставка на фона на протестите срещу мерките за строги икономии, които неговото правителство трябваше да наложи през последните години във втората по бедност страна, членка на ЕС.
					(Ройтер, АФП, ДПА, Би Би Си, HotNews.ro, РСЕ/РС, Гласът на Америка - 06/02/12)
 
					 
						
В понеделник (6 февруари) румънският премиер Емил Бок подаде оставка след вълна от протести срещу мерките за строги икономии. "Знам че съм вземал трудни решения, но плодовете от тях започнаха да се появяват," каза той. [Габриел Петреску/SETimes]
						В понеделник (6 февруари) румънският премиер Емил Бок подаде оставка с думите, че искал да облекчи политическото и социалното напрежение след седмици на размирици и демонстрации против мерките за строги икономии в десетки градове. 
						"Реших да подам оставката на моето правителство с цел да разсеем политическото и социално напрежение и да съхраним трудно спечелената стабилност на Румъния," е казал той в излъчена на живо среща на кабинета, цитиран от АФП. 
						АФП предаде, че министърът на правосъдието Каталин Предою е бил определен за временно изпълняващ длъжността премиер и му е било възложено да състави нов кабинет. Бок е призовал депутатите да одобрят новото правителство възможно най-скоро, за да се предотврати нестабилност във време на криза в еврозоната. 
						Бок, който е и лидер на центристката Демократично-либерална партия (ДЛП) встъпи в длъжност през декември 2008 г. Само три месеца по-късно страната бе принудена да потърси финансова помощ от МВФ, ЕС и Световната банка, за да предотврати надвисналата икономическа криза. 
						В замяна срещу пакета от заеми с общ размер от 20 милиарда евро Румъния наложи редица непопулярни мерки за строги икономии с цел намаляване на публичните разходи. Освен намаляването на заплатите и работните места в държавния сектор, през 2010 г. правителството също така замрази пенсиите в една от най-бедните членки на ЕС. Съкращенията доведоха до масови протести, подобни на онези, обхванали Гърция, Испания и други страни. 
						Миналия месец Бок уволни външния министър Теодор Баконски за това, че нарече протестиращите "хора, затъпели от гледане на телевизия", но това не успокои демонстрантите. Протестиращите поискаха също оставката на президента Траян Бъсеску. 
						
Протестиращите призоваха правителството да подаде оставка по време на демонстрация при сковаващи температури в неделя (5 февруари) в Букурещ. Премиерът Емил Бок се оттегли от поста си в понеделник. [Ройтерс]
						В очакване на парламентарните избори в края на 2012 г. обществената подкрепа за ДЛП се свива и според германската информационна агенция ДПА понастоящем е 15 %, което е спад в сравнение с 21 % през декември. 
						"Трябваше да се вземе политическо решение до края на този месец, защото колкото по-късно, толкова по-зле. През юни ни предстоят местни избори, а една по-късна оставка би усложнила вътрешните работи на страната," каза Мариус Спину, депутат от ДЛП, за SETimes. 
						Според анализатори оставката на Бок има за цел да възстанови доверието на избирателите преди проучванията на нагласите за парламентарните избори, които се очакват към края на 2012 г. Лявата коалиция СЛС (Социално-либерален съюз) според репортажи се радва на подкрепата на повече от 50 % от избирателите в страната. В репортаж на "Ройтерс" бе цитиран лидера на коалицията и председател на Социалдемократическата партия на Румъния, Виктор Понта, който е казал за агенцията, че иска предсрочни избори. 
						Георги Патраску, дребен бизнесмен, каза за SETimes, че съдбата на Бок е била неизбежна. 
						"Слабият икономически напредък, постигнат в резултат на мерките за строги икономии, може да бъде пометен, освен ако оставката му не отвори място за хаос на политическата сцена," каза той. "Защото знаем как политиката работи по заплетени пътища и партийните интереси винаги са на първо място." 
						Септимиус Първу, заместник-директор на водещата румънска НПО "Асоциация Про Демокрация", каза, че както демонстрациите, така и вътрешната политика са довели до оставката на Бок. 
						"Следващото правителство трябва да има благоразумието да се вслуша в онова, което правителството на Бок пренебрегна - гласа на улицата. Мисля, че най-добрият избор за следващото правителство ще е комбинация от политици и технократи, като последните да заемат основните постове, където липсваха професионалисти в правителството на Бок, особено икономисти," каза Първу за SETimes.

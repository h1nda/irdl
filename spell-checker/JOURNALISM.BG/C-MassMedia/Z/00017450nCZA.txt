Две компании представиха оферти за завършване на атомната електроцентрала в Белене, България
					02/02/2006
					Руската "Атомстройекспорт" и чешката компания "Шкода Алианс" предадоха офертите си за изграждането на втората българска атомна електроцентрала в Белене. Очаква се печелившият кандидат за проекта на стойност 2 милиарда евро да бъде обявен след около шест месеца. 
					(Стандарт, Новинар, Труд, Дневник, Москоу Таймс - 02/02/06; Агенция София Нюз, Интерактив Инвестър, Дневник, Медиапул, София Ехо - 01/02/06)
 
					 
						
Независимо коя фирма ще спечели търга за завършване на АЕЦ "Белене" в България, тя ще бъде контролирана от руската компания "Газпром", която притежава мажоритарен дял и в двете компании. [AФП]
						Две компании подадоха оферти за проектирането и строителството на втората българска атомна електроцентрала в гр. Белене на р. Дунав, на около 250 км североизточно от София. Печелившият кандидат за проекта с очаквана стойност около 2 милиарда евро трябва да бъде обявен до 1 август. 
						Чешката компания "Шкода Алианс" разтовари 29 метални контейнера с половин тон документация в София в сряда (1 февруари), а руската "Атомстройекспорт" донесе 177 кашона с три тона документи предния следобед. Всяка от компаниите е предала различни оферти по три различни сценария на развитие на проекта. 
						При официалното отваряне на офертите в сряда Юлиян Желязков от българската "Национална електрическа компания" (НЕК), който е председател на тръжната комисия за АЕЦ "Белене", заяви, че процедурите за оценка на офертите най-вероятно ще продължат не по-малко от шест месеца. След това комисията ще представи своята оценка на Съвета на директорите на НЕК, който ще обяви печалившия кандидат. Междувременно на всяка от компаниите ще бъде разрешено да променя параметрите на предложението си. 
						Тръжната комисия ще бъде подпомагана от консултанти на "Делойт" и "Парсънс". 
						Според репортажи в местната преса независимо коя фирма бъде избрана, тя ще е в еднаква степен контролирана от руския гигант "Газпром". Според съобщенията неговата банка неотдавна е закупила "Шкода ЙС", която е част от консорциума "Шкода Алианс". "Газпромбанк" притежава също така 51 % от акциите на "Атомстройекспорт", която ще използва като подизпълнител френската компания "Франатом". 
						Сред изискванията, на които кандидатите трябваше да отговарят, бяха годишен оборот от минимум 5 милиарда щатски долара и предходен опит в строителството и въвеждането в експлоатация на водни реактори под налягане. 
						Новият проект за АЕЦ предвижда изграждането на два руски реактора по 1000 мегавата, тип ВВЕР, идентични с реактори 5 и 6 в българската АЕЦ "Козлодуй" и АЕЦ "Темелин" в Чехия.
						Канадската "Атомик Енерджи Канада" беше предложила да достави два реактора КАНДУ с тежка вода от по 700 мегавата, но се оттегли от търга, след като България реши да не използва тази технология. 
						В стремеж да компенсира очаквания спад в производството на електричество в страната след заплануваното закриване на два 440-мегаватови реактора от съветската ера в АЕЦ "Козлодуй" през декември 2006 г., както и да запази водещата си позиция на регионалния пазар на електроенергия, България даде зелена улица за завършването на централата в Белене миналия април. 
						Към момента на "Козлодуй" се падат около 40 % от цялото производство на електренергия в България.
						Проектът в Белене бе започнат през 1986 г., но той бе преустановен през 1991 г. заради финансови проблеми и под натиска на екологични дружества. Дотогава България вече бе разходвала 1 милиард евро за строителни работи и за закупуването на 1000-мегаватов реактор от "Шкода" 
						Очаква се първият от двата реактора да влезе в експлоатация до 2011, а вторият -- до 2013 г. Софийският ежедневник Tруд цитира представители на двете компании, които са казали в сряда, че ако бъдат избрани, цената на електричеството ще бъде "достатъчно ниска".

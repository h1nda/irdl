Подобрената сигурност задържа повече сърби в Косово
					03/08/2010
					Сърбите в Централно Косово казват, че се чувстват по-сигурни в страната. Експертът от ПРООН Даниела Митич разговаря със SETimes за живота на сърбите в Косово.
					От Линда Карадаку за Southeast European Times от Прищина -- 03/08/10
 
					 
						
Сили на КФОР патрулират по улиците на Чаглавица. [AФП]
						Даниела Митич, косовска сръбкиня, работи като експерт на ПРООН и живее със съпруга и двете си дъщери в Чаглавица, близо до Прищина. Тя казва, че семейството й се чувства в безопасност в Косово и не иска да се мести оттам.
						В ексклузивно интервю за SETimes Митич разговаря за сигурността и етническите проблеми, засягащи сърбите в Централно Косово, и представя виждането си за сръбско-косовските отношения в бъдеще. 
						
						SETimes: Две години след като Прищина прие плана на Ахтисаари, предвиждащ значителна автономия и мерки за защита на сръбското малцинство, налице са признаци на недоволство поради факта, че косовските сърби не са убедени дали могат да живеят в безопасност в независимо Косово и че тяхното мнение за плана е подчертано негативно. Какво мислите вие? 
						
						Даниела Митич: Като цяло нивото на сигурност в Косово се е повишило значително. Много от косовските сърби се радват на свободно придвижване в страната. Те идват да пазаруват в Прищина и все повече от тях постъпват на работа в косовските институции, особено по силата на процеса на децентрализация. 
						Има няколко показателя за това, че за изолация вече не може да се говори. Например изследванията на ПРООН показват, че на косовските сърби са им омръзнали белградските медии и те искат да слушат повече местни новини. Когато като личност вече не си изолиран, искаш да знаеш повече. 
						Хората от Централно Косово са доволни от свободата на придвижване и свободата на словото, а и техният жизнен стандарт е по-добър. 
						
						SETimes: Вие някога преживявали ли сте етническо насилие в Косово? 
						
						Mитич: Не, аз не съм имала никакви етнически проблеми и много често пътувам до Прищина по работа. 
						
						SETimes: Доверявате ли се на косовската полиция -- която е съставена предимно от етнически албанци? 
						
						Mитич: Не е въпрос на доверие, по-скоро на съмнения в техните компетенции. Не мисля, че са способни да обхванат всички разследвания. 
						
						SETimes: Доверявате ли се на силите на КФОР, защитаващи сърбите в техните общини? 
						
						Mитич: КФОР е просто една допълнителна гаранция за сигурност и мисля, че сега реализират някои полезни проекти, като например подпомагане на малки общини. Но със сигурност не искам да ги виждам повече по улиците както преди. Когато не са ти пред очите, не мислиш за тях. Намирам това за напредък. 
						
						SETimes: Мислите ли, че много сърби в Южно и Централно Косово планират да напуснат страната? 
						
						Mитич: Мисля, че условията на живот, а не политиците, стават причина за вземане на решения. Времената се менят и хората също се променят. Хората търсят възможности за по-добър живот. Но както казах, сега все повече сърби решават да останат тук.

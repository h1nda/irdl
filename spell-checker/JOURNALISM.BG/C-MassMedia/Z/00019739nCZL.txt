Най-малко 27 са пострадалите при четири бомбени атентата в Турция
					28/08/2006
					 
						АНКАРА, Турция -- Най-малко 27 души, в т. ч. британски туристи, пострадаха при четири отделни бомбени атентата в средиземноморския курорт Мармарис и в Истанбул късно в неделя (27 август). Три от бомбите са избухнали почти едновременно около полунощ в Мармарис, когато улиците са били пълни с туристи. Най-силният взрив е разрушил микробус, превозващ туристи по една от главните улици. Другите две бомби са били поставени в кофи за смет. До момента никоя организация не е поела отговорност за взривовете, но управителят Темел Коджаклар настоя, че полицията ще открие виновниците. Мерките за сигурност са затегнати и допълнителни сили са мобилизирани за проверка на влизащите и излизащи от града превозни средства. 
						Отделна бомба избухна в неделя близо до училище в квартал "Багджилар" в Истанбул и рани шест души. Местните медии свързват нападенията с радикалната екстремистка групировка "Ястреби за свобода на Кюрдистан". Групировката е поела отговорност за 12 бомбени нападения тази година, в които загинаха шест и бяха ранени над 100 души. (Turkishpress.com, AФП - 28/08/06)

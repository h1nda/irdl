Хирург от Сараево е обявен за "Мъж на годината" на БиХ за 2005 г. 
					03/02/2006
					Хирург от Сараево, специалист по наранявания от мини, спечели годишната награда на сп. "Макс" "Мъж на годината", която се присъжда на личности, отличили се в обществения живот на БиХ.
					От Антонио Пърленда за Southeast European Times от Сараево – 03/02/06
 
					 
						
Гавранкапетанович извърши паметна операция през 1998 г., считана за един от първите големи успехи на следвоенната медицина в БиХ. [Антонио Пърленда]
						Д-р Фарис Гавранкапетанович, хирург от Сараево, получи наградата на списание Maкс "Mъж на годината" на Босна и Херцеговина (БиХ) за 2005 г. на публична церемония на 20 януари. Понастоящем генерален директор на Клиничния център към Сараевския университет, той е също така правителствен експерт по нараняванията от мини и автор или съавтор на повече от 180 научни труда и книги. 
						Той придоби особена известност със забележителната за времето си операция през 1998 г. по присаждане на човешка ръка. Това бе първата подобна операция в БиХ, смятана за един от най-големите успехи в следвоенната медицина на БиХ.
						"Доволен съм от наградата, но смятам, че съм я спечелил благодарение на всички чудесни хора в моя медицински екип," каза Гавранкапетанович. "В неотдавнашна статия в списание Икономист се казва, че Балканският регион се очертава като един от най-бързо развиващите се райони на света в близко бъдеще. Всички в БиХ трябва да се подготвим за това и ние в медицината даваме своя принос." 
						За трета поредна година Maкс, списанието за съвременен начин на живот, издавано в Сараево, организира наградата, която се присъжда на изтъкнати личности в десет категории. Тазгодишните лауреати бяха скулпторът Сенад Пезо за изкуство, писателят Асмир Куйович за литература, режисьорът Бенямин Филипович за кино, режисьорът Харис Пашович за театър, певецът Младен Войчич Тифа за шоубизнес, водещият и редактор на новини Огнен Благоевич за телевизионна личност, журналистът от телевизията Дамир Калетович за журналистика, баскетболистът Ненад Маркович за спорт, Гавранкапетанович за медицина и управителят на "Рекит Бенкисер БиХ" Ресид Муратович за бизнес. 
						"Сред пороя от конкурси за женска красота решихме организираме избор за най-успелия мъж в БиХ," заяви журналистът от Maкс Борис Йованович. "Не искахме да популяризираме политици или "мъжкари", а да наградим истински експерти в обществения живот на БиХ. Смятаме, че третата награда "Мъж на годината" доказва, че сме успели да намерим верния път." 
						Гавранкапетанович спечели както наградата за медицина, така и цялостната титла "Мъж на годината". Освен поста си в Сараевския университет, той е и хоноруван преподавател в университетите в Литъл Рок, Арканзас, Йейл и Мемфис. Гавранкапетанович е също така лектор и инструктор в Международното училище на АО в Давос и член на Международната лига на хуманистите. През април 2005 г. той стана член на Световната академия за изкуство и наука в Ню Йорк, а през ноември стана член на нейния Управителен съвет.

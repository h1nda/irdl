САЩ удостоверяват сътрудничеството на Сърбия-Черна Гора с МТБЮ
17/06/2003
Помощта на САЩ за Сърбия-Черна Гора ще продължи след като държавният секретар на САЩ Колин Пауъл удостовери, че страната сътрудничи с Трибунала на ООН за военните престъпления.
(АФП, АП, Ройтърс, Гласът на Америка, Вашингтон Файл, Правителство на Сърбия, Радио Б92 - 16/06/03)
 
 
Държавният секретар на САЩ Колин Пауъл е удостоверил, че Сърбия-Черна Гора удовлетворява изискванията за размразяване на американската помощ за страната. Потвърждавайки, че Белград е отбелязал напредък в сътрудничеството с Трибунала на ООН за военни престъпления в Хага, той вдигна ограниченията за отпускане на финансова помощ на стойност 110 млн. щ.д.
"Приветстваме предприетите наскоро от Сърбия-Черна Гора и от Сърбия действия, насочени към подобряване на сътрудничеството с Международния наказателен трибунал за бивша Югославия (МТБЮ)," заяви говорителят на Държавния департамент Ричард Баучър в понеделник (16 юни), обявявайки решението на Пауъл. Той апелира за по-нататъшни усилия от страна на Белград за цялостно изпълнение на международните задължения за предаване на всички обвинени във военни престъпления на Хагския трибунал.
"Решението на държавния секретар не е индикация , че според САЩ Съюзът Сърбия-Черна Гора е изпълнил изцяло своето задължение да арестува и предаде всички обвинени на Трибунала," посочи Баучър. Той призова всички държави от региона да сътрудничат с Трибунала за военни престъпления, като конкретно настоя за арестуването и екстрадицията на Радован Караджич и Ратко Младич.
Държавният департамент трябваше да удостовери до 15 юни пред Конгреса, че Съюзът Сърбия-Черна Гора е изпълнил критериите съгласно Закона за задграничните операции, финансирането на износа и свързани с това програми, което да позволи на страната да получи определената за 2003 година американската помощ. Съобщава се, че около половината от тези 110 млн. щ.д. са вече преведени.
Властите в Белград приветстваха решението на Пауъл. "Удовлетворен съм от това очаквано решение," заяви външният министър на Сърбия-Черна Гора Горан Свиланович. "То е резултат от сътрудничеството с американската администрация през последните няколко месеца в усилията ни да преодолеем различни пречки."
В петък сръбската полиция арестува важен заподозрян, който досега се укриваше, на име Веселин Шливанчанин, обвинен от МТБЮ в съучастие в масовите убийства във Вуковар през 1991 година, при които около 200 цивилни от несръбски произход намериха смъртта си. Американски официални представители приветстваха арестуването на Шливанчанин като " положителна стъпка". Те добавиха обаче, че макар арестуването да се разглежда като елемент от цялостното сътрудничество на Сърбия с МТБЮ, то не е било поставено като конкретно изискване за отпускане на американската помощ.
Бившият босненско-сръбски президент Радован Караджич и неговият военен командир Ратко Младич са най-търсените от Трибунала на ООН обвиняеми. И двамата се укриват от 1996 година до днес. Мнозина подозират, че Караджич се укрива в босненско-сръбската административна област Република Сръбска. Западни представители смятат,че Младич е в Сърбия. Властите в Белград са поели ангажимент, че Младич ще бъде арестуван, ако бъде открит на сръбска територия, но заявяват, че нямат информация за неговото местонахождение.

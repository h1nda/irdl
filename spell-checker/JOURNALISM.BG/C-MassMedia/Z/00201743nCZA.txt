Гърция обмисля удължаване на падежите по суаповата сделка с облигации
					11/08/2011
					Участието в планираната суапова сделка с гръцки облигации до момента се оценява като незадоволително и Атина обмисля удължаване на падежите.
					(Катимерини, Capital.gr, Ройтерс, АФП, Уолстрийт Джърнъл, АП, Блумбърг, Би Би Си, RTTNews, Форбс – 10/08/11)
 
					 
						
Пукнатините в спасителния план за Гърция алармираха световните пазари. [Ройтерс]
						Падежите по суаповата сделка с облигации, включена в последния спасителен план за Гърция, може да бъдат удължени, за да се обхване държавния дълг със срокове на изплащане след 2020 г., заяви министърът на финансите Евангелос Венизелос в сряда (10 август). 
						Според гръцкия всекидневник „Катимерини” Атина обмисля да удължи с до четири години срока, договорен миналия месец с лидерите на другите държави от еврозоната, до 2024 г. 
						Като отбеляза, че подробностите по предложението ще бъдат финализирани до края на септември, Венизелос обясни, че идеята зад този ход е да се насърчи по-голямото участие на частния сектор в сделката. 
						"Целта е да имаме 90 % участие, или 135 млрд. евро", е заявил той в сряда в интервю за гръцката радиостанция „Реал FM”, цитиран от „Ройтерс”. „Трябва да определим облигации на стойност 150 млрд. евро с падеж до 2020 г. или малко след 2020 г., за да се събере... тази сума”. 
						Изявлението беше направено по-малко от три седмици след като лидерите на еврозоната се споразумяха за нов спасителен план за Гърция в размер на 109 млрд. евро, за да помогнат на страната да не обяви мораториум върху обслужването на огромния си държавен дълг, който в момента възлиза на около 350 млрд. евро. 
						Споразумението беше постигнато на извънредно заседание в Брюксел на 21 юли, около 14 месеца след като гръцкият премиер Георгиос Папандреу подписа споразумение за тригодишен спасителен пакет с ЕС и МВФ на стойност 110 млрд. евро. 
						Целта на планирания суап е частните инвеститори, като банки, пенсионни фондове и застрахователни компании, доброволно да могат да заменят своите гръцки държавни облигации за нови дългови книжа с по-дълъг срок на изплащане, по-ниски лихви или по-ниска номинална стойност. 
						Банките оценяват загубите, които ще понесат в резултат на замяната, на около 21 %. 
						Франция, Германия и Великобритания са трите държави с най-голяма експозиция към гръцкия държавен дълг. 
						Втората по големина банка в Германия, „Комерцбанк АГ”, също е сред засегнатите от суаповата сделка. Банката заяви в сряда, че нетната й печалба преди облагане с данъци за второто тримесечие на тази година е спаднала с 93 % в сравнение със същия период на 2010 г., тъй като е отписала около 25 % от стойността на гръцките държавни облигации в своето портфолио, които възлизат на 760 млн. евро. 
						Смята се, че френската банка „Сосиете Женерал”, която се съгласи да участва във втория спасителен план на задлъжнялата балканска страна, държи 2,9 млрд. евро в гръцки държавни облигации. Общата й експозиция обаче се оценява на 6,59 млрд. евро. Според съобщения от сряда банката е отписала 395 млн. евро преди облагането с данъци заради участието си във втория спасителен пакет за Гърция, което е доста под 534 млн. евро, отделени от парижката „БНП Париба СА” за разходи, свързани със спасяването. 
						Междувременно „Уол Стрийт Джърнъл” цитира неназован висш служител от еврозоната, който е заявил в сряда, че общия размер на поетите от банките ангажименти по суаповата сделка са далеч под очакванията, тъй като общият им размер е „около 65 млрд. евро”. 
						„Участието на частния сектор засега е слабо, затова може да се разшири, като се обхванат облигациите с падеж през 2022 г. или дори 2024 г.” 
						Някои участници на пазара предупредиха, че предложеното удължаване може да засегне френските банки, които са с голяма експозиция към гръцкия дълг.

Македонското правителство прие проектозакон за полицията
					07/09/2006
					 
						СКОПИЕ, Македония -- Правителството одобри в сряда (6 септември) проектозакон за полицията, смятан за ключово изискване за интеграция в ЕС. Министърът на вътрешните работи Гордана Янкуловска отбеляза, че поради важността на закона, управляващата ВМРО-ДПМНЕ ще се стреми да осигури широк политически консенсус. Опитите от страна на бившето правителство да гласува закона пропаднаха поради несъгласие с коалиционния партньор, "Демократическия съюз за интеграция" на етническите албанци. 
						Също в сряда президентът Бранко Цървенковски, премиерът Никола Груевски и външният министър Антони Милососки се срещнаха, за да обсъдят националните приоритети. Те бяха единодушни, че приоритетите включват евроатлантическата интеграция, решаването на спора с името с Гърция и завършването на демаркацията на границата с Косово. (Дневник - 07/09/06; Макфакс, A1 ТВ, Телма ТВ - 06/09/06)

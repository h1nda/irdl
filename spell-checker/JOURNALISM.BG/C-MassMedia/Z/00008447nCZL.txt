Турция изразява подкрепа за Управляващия съвет в Ирак
23/09/2003
 
ИСТАНБУЛ, Турция -- Външният министър Абдулах Гюл се срещна в понеделник (22 септември) с членове на Преходния управляващ съвет на Ирак , включително с президента Ахмед Чалаби, външния министър Хошияр Зебари и члена на правителството Аднан Пахаджи. Гюл е изразил подкрепата си за Съвета, като е акцентирал върху стабилността, която той ще донесе на региона. Гюл е добавил, че Турция може да изпрати войски в Ирак, ако това ще "намали впечатлението за чужда окупация там". Вашингтон е поискал турски миротворци, но Анкара отлага решението си поради силната съпротива в страната.
Други новини: в понеделник САЩ и Анкара подписаха споразумение за отпускане на заем на стойност 8.5 млрд. щ.д. за подкрепа на турската икономическа програма. Средствата ще бъдат използвани за изплащане на външния и вътрешния дългове в опит да се намали отрицателното влияние на войната в съседен Ирак. Вашингтон подчертава, че няма връзка между заема и предстоящото решение на Турция по мироопазващия контингент. Заемите ще са с падеж от 10 години при четиригодишен гратисен период. (Анадолска агенция, АФП, Ройтърс, АП, Дау Джоунс - 22/09/03)

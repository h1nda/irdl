Премиерът на РС Додик отхвърли решението за специален статут на Сребреница 
					26/03/2007
					 
						БАНЯ ЛУКА, Босна и Херцеговина (БиХ) -- В неделя (25 март) премиерът на Република Сръбска (РС) Милорад Додик отхвърли решението на общинските съветници от Сребреница да поискат специален статут за града извън юрисдикцията на РС. Додик каза, че това е пряко нарушение на конституцията на РС. Той предупреди, че правителството на автономната област няма да се поколебае да предприеме юридически действия, за да защити правата си. Босненски политици отправиха искания за специален статут след решението на Международния съд в Хага, че през 1995 г срещу мюсюлманите в Сребреница е извършен геноцид.
						Също в неделя върховният представител на международната общност Кристиан Шварц-Шилинг каза пред вестник "Независне Новине", че не гледа песимистично на възможността двете автономни области на БиХ да се споразумеят по важните реформи в полицията. Той отбеляза, че по принцип Додик се е съгласил контролът над полицията да бъде на държавно ниво - въпрос, който месеци наред спъва преговорите. (Дневни Аваз, Независне Новине - 26/03/07; РТРС, Фена, ПБС - 25/03/07)

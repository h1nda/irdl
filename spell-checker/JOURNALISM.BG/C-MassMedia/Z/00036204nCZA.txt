Турция и ПКК: възможен ли е мирът?
					30/09/2010
					Анализаторите смятат, че усилията напоследък биха могли да произведат реални резултати.
					От Александър Кристи-Милър за Southeast European Times от Истанбул -- 30/09/10
 
					 
						
Възможно е Турция да бележи напредък по отношение на кюрдското си малцинство. [Ройтерс]
						Докато турското правителство подновява кампанията си за решаване на дългогодишното напрежение с кюрдското малцинство в страната, анализаторите изразяват оптимизъм относно усилията й напоследък. 
						 Насърчено от победата си в референдума по-рано този месец, правителството на управляващата в Турция Партия на справедливостта и развитието (ПСР) се впусна с енергична дипломация, насочена към прекратяване на 26-годишните бунтове на екстремистката Кюрдска работническа партия (ПКК). 
						През последната седмица турски министри, представители на разузнаването и военни се срещнаха със свои американски и иракски колеги, за да се опитат да намерят начин да убедят ПКК да сложи оръжие. 
						На 26 септември изтече срокът на временното прекратяване на огъня от партизанската група, но то бе заменено от "период на бездействие" в очакване на изявление от изпълнителния й съвет, което се очаква всеки момент. 
						Според професор Емрула Услу, експерт по тероризъм в истанбулския университет "Йедитепе", шансовете примирието да продължи са добри. 
						"Този път съм оптимист," каза той за SETimes. "Правителството приема нещата сериозно и иска да ги убеди да продължат прекратяването на огъня до следващите избори [очаквани през юни 2011 г.]. Вероятно е това да се случи." 
						Той посочи срещата в края на седмицата между вътрешния министър Бешир Аталай и Масуд Барзани, ръководител на регионалната администрация в автономния район на Иракски Кюрдистан, като добър знак. 
						Планината Кандил в Северен Ирак е сегашното основно убежище за партизаните и убеждаването им да се преместят в контролирания от ООН бежански лагер Махмур би могло да бъде ключов компонент за траен мир, каза той. 
						Усилията за убеждаване на партизаните да изтеглят силите си от Югоизточна Турция обаче може да срещнат вътрешна съпротива. 
						 "Контрааргументът сред членовете на ПКК е, че преместването на частите й в Северен Ирак е стратегическа загуба, тъй като ако преговорите не завършат с мир, на ППК ще й трябва минимум една година да разположи силите си обратно в планините," каза той. 
						Хенри Барки, анализатор в Карнегиевата фондация за международен мир, заяви, че за сериозен опит да се реши кюрдският проблем трябва да се почака до завършването на парламентарните избори догодина, но че междувременно правителството може да подготви почвата за това. 
						 "Това е най-големият и най-сложен проблем на Турция и тя трябва да следва много внимателен курс," каза той за SETimes. 
						ПСР бе разкритикувана за липсата на планиране в предишния й опит през май 2009 г. да потърси решение на дългогодишното недоволство на кюрдското малцинство 
						Основната кюрдска политическа група, Партията на мира и демокрацията (ПМР), която има силни връзки с ПКК, понастоящем настоява за ограничена регионална автономия, образование на кюрдски език, промени в законите за борба с тероризма и понижаване на сегашния праг от 10 %, необходим на политическите партии, за да бъдат представени в парламента. 
						"Те трябва да се консултират с местната общност; трябва да се консултират с НПО и благотворителни дружества; трябва да говорят с РНП [основната опозиционна Републиканска народна партия]," каза Барки. 
						Той добави, че резултатът от референдума и продължаващото примирие с ПКК отслабват позициите на крайните националисти. 
						"Турските националисти загубиха много. Ръката на правителството е значително по-силна, отколкото беше, и проблемът, пред който са изправени националистите, е че те ще стават все повече и повече излишни, ако насилието не ескалира." 
						Миналата седмица премиерът Реджеп Тайип Ердоган видимо затръшна вратата пред две от основните искания на кюрдите, когато отхвърли възможността да се направят каквито и да било промени в цялата държавна структура на страната или да се позволи образование на кюрдски език. 
						Барки обаче смята, че по-спокойната атмосфера, за каквато би допринесло едно трайно примирие, би могла да смекчи позициите му. 
						"Има червени линии и червени линии," каза той. "Мисля, че Ердоган и компания разбират много добре, че сегашната политика не върши работа и че не е вършила работа вече 90 години." 
						Умит Фират, независим кюрдски интелектуалец, каза, че въпреки липсата на "конкретни стъпки" от сегашното правителство, поличбите изглеждат добри за напредъка на отдавна отричаните кюрдски културни права и за край на насилието. 
						"Смятам, че последното обратно броене до решаването на тези проблеми вече е започнало," каза той за SETimes.

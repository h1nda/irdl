Гръцкото правителство смята да ограничи корупцията
06/05/2004
Нов план на министъра на вътрешните работи и държавната администрация предвижда строги наказания и затвор за държавни служители, които не оправдаят доверието на правителството.
От Георгиос Анагностопулос за Southeast European Times от Атина - 05/06/04
 
 
Едно от обещанията, дадени от гръцкия премиер Костас Караманлис по време на предизборната му кампания, бе да ограничи корупцията сред държавните служители. [Ник Апостолопулос]
В безпрецедентна акция срещу корупцията гръцкият министър на вътрешните работи и държавната администрация Прокопис Павлопулос поиска тежки наказания за всеки държавен служител, който злоупотреби с доверието на правителството. Освен тежките глоби се предвижда и наказание със затвор. Чрез този нов проектозакон правителството цели да ограничи корупцията в сектора на обществените услуги.
През първата фаза на плана данъчната дирекция ще проучи с помощта на компютри имуществото на държавните служители. Тези от тях, за които се установи, че имат имоти или състояние, които не съответстват на заплатата им, ще бъдат обект на разследване.
Корупцията е основен проблем, свързан с обществените фондове. За предишните правителства, които се опитаха да се справят с него, той се оказа като митичната хидра, която все расте и расте, като превзема всичко по пътя си. В Гърция има повече от 600 000 държавни служители и гърците са толерантни към корупцията и са свикнали да живеят с нея. От време на време в медиите се появяват репортажи за корумпирани длъжностни лица, които веднага са принудени да подадат оставка, но подобни случаи са малобройни и редки.
Всъщност корупцията дори до известна степен се насърчава поради слабото законодателство, което е узаконило много случаи на приемане на подкуп. Когато новият проектозакон влезе в сила, приемането на какъвто и да е вид подкуп, бил той в парична или друга форма, ще се смята за престъпление. За държавните служители, които работят под клетва, това може да означава и доживотна присъда. Това бе едно от обещанията на премиера Костас Караманлис по време на предизборната му кампания.
Работата на няколко директори ще бъде обект на специално наблюдение. Служителите на такива длъжности, които контролират обществени проекти или взимат решения за закупуване на стоки или услуги, първи ще бъдат проверявани дали не приемат пари от компании срещу възлагане на проекти.
На втория етап правителството ще провери имуществото на директорите, които издават лицензи. Тук попадат всички служители от строителните инженери, отговарящи за градското благоустройство, до автомобилните инструктори, които изпитват кандидатите за получаване на шофьорска книжка.
Някои от по-чувствителните услуги са здравеопазването и данъчното облагане. Възможно е например Звеното за разследване на финансови престъпления, което има право да изисква за проверка счетоводните книги на всяка една компания без предизвестие, да разкрива повече нередности, отколкото отчита.
Като се има предвид, че здравеопазването е в тежко състояние според стандартите на ЕС, някои лекари и хирурзи в обществени болници са сред лицата, които се ползват от облагите на корупцията; те искат от пациентите си да им заплатят такса, за да им помогнат да прескочат опашката от чакащи хора и да получат по-бързо медицинско обслужване.
Според Европейската централна банка Гърция е страната с най-високо ниво на корупция сред всички страни от ЕС. Изчислено е, че то струва на данъкоплатците 10 милиарда евро на година или приблизително 900 евро на всеки гражданин.

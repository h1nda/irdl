Албания и Хърватия подписаха протоколите си за НАТО
					10/07/2008
					Албания и Хърватия подписаха своите договори за членство с НАТО в сряда, откривайки пътя за очакваното приемане на двете страни в Алианса догодина.
					От Маньола Хала и Иво Шчепанович за Southeast European Times от Тирана и Загреб -- 10/07/08
 
					 
						
[Дойче Веле]
						Представители на Хърватия и Албания бяха в Брюксел в сряда (9 юли), за да подпишат протоколите за членство на своите страни с НАТО. Албанският външен министър Лулзим Баша и хърватският министър на външните работи Гордан Яндрокович подписаха документа, който открива пътя за присъединяване на страните към Алианса. Двете страни ще получат пълноправно членство веднага щом парламентите на 26-те сегашни членки на Алианса одобрят тяхното присъединяване. 
						След подписването Баша каза, че Албания ще поеме всички задължения, свързани с членството й в НАТО. „Нося ви решимостта на албанското правителство, политиците и народа да успеят в реформите за укрепване на демократичните институции и върховенството на закона,” каза Баша по време на церемонията в Брюксел. 
						"След като Албания и Хърватия са по-близо до членството в НАТО, районът е по-сигурен от всякога. Продължаването на политиката на НАТО ще отправи силно послание към другите страни в региона,” добави той. 
						Албания се присъединява към стратегическата концепция на НАТО за сигурност и защита, цели да бъде изцяло част от военните структури и колективната система на отбрана на Алианса и ще включи своите възможности, за да бъде част от тях, писа в свое писмо Баша до генералния секретар на НАТО Яп де Хоп Схефер преди подписването. 
						Баша заяви, че като става член на Алианса, Албания прави историческа инвестиция за бъдещето на своята сигурност. Той отбеляза, че Албания е изпълнила всяко задължение за членството и изпълнява реформите чрез консенсус. 
						Яндрокович, който също изпрати писмо до Де Хоп Схефер във вторник, заяви, че присъединяването към Алианса би повишило сигурността на Хърватия и новите й съюзници в евро-атлантическата зона. 
						''Подписването на протокола за членство с НАТО бе исторически момент за Хърватия. Считано от днес, Хърватия ще участва в почти всеки комитет на НАТО и в други дейности на организацията,” каза Яндрокович. „С членките на НАТО споделяме демокрацията, свободния пазар, човешките права и върховенството на закона.'' 
						Яндрокович изрази надежда, че процесът на ратификация ще завърши навреме, „така че Хърватия да вземе участие като пълноправен член в следващата среща на върха на НАТО през пролетта на 2009 г. в Страсбург". 
						Имаше обаче спекулации, че някои групи в Словения може да използват предизборната кампания там, за да забавят ратифицирането на хърватското членство. 
						Словенското правителство обаче вече не се противопоставя на хърватското членство, след като хърватското правителство се отказа от защитените риболовни зони.

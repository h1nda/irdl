Румънската система на държавно здравеопазване е обект на критики
					09/06/2010
					Все повече румънци се насочват към частната система на здравеопазване заради липса на доверие в държавната система.
					От Паул Чокою за Southeast European Times от Букурещ – 09/06/10
 
					 
						
Амалия Антониу е била приета в болницата КФР2 в Букурещ за дребна операция. [Габриел Петреску/SETimes]
						Когато известната румънска оперна певица Амалия Антониу е постъпила в болницата КФР2 в Букурещ за дребна операция, тя не е очаквала да се озове в интензивното отделение в критично състояние, на животоподдържащи системи. 
						"[Лекарите] мислят, че тя е получила инфекция в операционната зала, защото постъпи напълно здрава," обяснява майка й. Часове по-късно в същата болница на друг пациент също се наложи да се бори за живота си. 
						Следователите заключиха, че двамата пациенти са получили вътрешноболнична инфекция, причинена от нестерилната среда. 
						Историята привлече значително внимание от страна на медиите и бе започнато разследване. Директорът на болницата, обвинен в немарливо отношение, загуби работата си. Родилното отделение, където е била оперирана Антониу, бе временно затворено. Четирима началници на отделения бяха уволнени няколко дни по-късно. 
						В резултат на това премиерът Емил Бок се разпореди за подробна проверка на близо 400 болници в страната. Онези, за които се прецени, че не функционират нормално, ще се превърнат в приюти, каза той. 
						Специалистите имат собствено обяснение за явлението. "Случаите напоследък... са само върхът на айсберга. В действителност ситуации като тези в КФР2 се случват ежедневно в държавните здравни заведения на страната," каза здравният редактор на "Евениментул Зилеи", Джета Роман, за SETimes. 
						"Правилата относно хигиената и стерилизацията съществуват, но не са [подкрепени] от строг контрол, особено в болниците под управлението на министерството на транспорта, където правилата са по-хлабави от тези в други подобни заведения," каза тя. 
						През март три бебета и пет майки са получили стафилококова инфекция в родилното отделение на болницата КФР2. В окръг Сучава пациент със запланувана и дългоочаквана операция за трансплантиране на бъбрек бе премахнат от списъка, след като се оказа, че се е заразил от два вида хепатит в държавна болница. 
						Актьорът Тони Текучану почина в болницата за инфекциозни заболявания "Матей Балш" в Букурещ в началото на тази година, след като бе заразен с бактерията Ацинетобактер. 
						 Президентът на Медицинския колеж Василе Астарастоайе казва, че всяка година има по 10 000 случая на вътрешноболнични инфекции в болниците на страната - най-ниското равнище в Европа. Числото обаче е ниско, казва той, защото персоналът не докладва всички случаи заради евентуалните санкции. 
						Василе Барбу, ръководител на Асоциацията за защита на пациентите, предложи на SETimes по-близък поглед върху това явление. "Миналата година направихме проучване през октомври и ноември и резултатите се оказаха потресаващи. От всички наблюдавани пациенти, които бяха претърпели гръдни операции, като сърдечни интервенции, 30 % починаха след напускане на болницата в резултат на вътрешноболнични инфекции," каза той. 
						"Също така заключихме, че повечето инфекции са се зародили в обдишващите устройства - филтрите и маркучите, които не са били сменени или стерилизирани," обясни Барбу. Бяхме шокирани, когато видяхме в една болница в Букурещ, че в една и съща стая в единия ъгъл имаше маркучи, които се миеха само с чешмяна вода, а в другия ъгъл, само на няколко метра от тях, трупаха заразените." 
						Той каза, че неговата асоциация, основана през август 2008 г., в момента предлага правна помощ на пациенти, ищци по 60 висящи дела, докато 900 досиета се намират в крайната предсъдебна фаза. Организацията също така ще започне скоро кампания против рушветчийството в болниците, каза Барбу. 
						Губейки доверието си в държавните болници, румънците се насочват към частните здравни заведения. "МедЛайф", най-голямата частна здравна институция в страната, е регистрирала 40 % увеличение на приходите, сравнено с миналата година, когато е регистрирала приходи от 26,3 млн евро. 
						С инвестиции, възлизащи на 15 млн. евро тази година, "МедЛайф" иска да разшири своята мрежа от клиники и да отвори втората си частна болница в Букурещ. 
						 "Родих дете в частна болница, макар че ми струваше [образно казано] цяло състояние," каза Диана за SETimes. "След като се наслушах на толкова много нещастни случаи в държавните болници, разбрах, че парите са на второ място, а здравето на първо. Бях ужасена от това, което бе преживяла моя приятелка в държавната болница, където бебенцето й прихванало гъбична инфекция няколко дни след раждането," каза тя.

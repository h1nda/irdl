Кризата в Гърция може да се отрази на надеждите на Балканите за присъединяване към ЕС
					02/08/2010
					Според анализатори кризата в Гърция може да се окаже препятствие по пътя на балканските държави, въпреки че процесът на интеграция би трябвало накрая да успее да премине през бурята.
					От Неделко Рудович за Southeast European Times от Подгорица -- 02/08/10
 
					 
						
Еврокомисарят по разширяването Щефан Фюле (вляво) разговаря с премиера на Черна гора Мило Джуканович в Подгорица. [Гети Имиджис]
						Ще стане ли блокът по-предпазлив по отношение на процеса на разширяване на Балканите след финансовата криза в Гърция и последвалата спасителна операция на ЕС? Някои политически анализатори в Черна гора отговарят положително на този въпрос. 
						"За съжаление последствията от кризата в Гърция ще имат съществено отражение и може да възпрепятстват процеса на асоцииране", твърди генералният секретар на Европейското движение в Черна гора Момчило Радулович. "Обхватът на кризата изисква водещите организации в ЕС да се фокусират точно върху тези цели, а не върху процеса на присъединяване на нови членове." 
						Той посочва, че обществото в някои държави от ЕС гледа отрицателно на разширяването заради разочарованието от икономическата ситуация. "Това може да прерасне в нагласа за политически изолационизъм и, разбира се, съществува и внушението, че новоприсъединяващите се държави от Западните Балкани са нестабилни и без благоприятни перспективи." 
						Иван Йоветич, анализатор от Института за стратегически прогнози и преподавател в Университета в Доня Горица, смята, че е възможно да има забавяне на процеса на разширяване, но в крайна сметка тази цел няма да бъде изоставена. 
						"В проекта за европейска интеграция са вложени твърде много енергия, ресурси и творчество, за да бъде изоставена инициативата," каза той за SETimes. "Освен това интеграцията на Западните Балкани е свързана с въпроса за сигурността, на който ЕС трябва да намери трайно решение." 
						"ЕС ще бъде завършен в географски и геостратегически аспект едва след приемането на Западните Балкани", заяви Радулович. "Устойчивите и стабилни Балкани означават стабилен ЕС, в който са решени въпросите, свързани с политическата стабилност и сигурност в един важен и размирен регион." 
						Що се отнася до Черна гора, той посочи, че присъединяването ще бъде знак за “зрелостта на обществото” и ще даде тласък на по-нататъшно развитие и напредък. 
						"Черна гора ще спечели от ЕС в областта на политиката, икономиката и сигурността, но най-вече по отношение на култура и цивилизация", заяви той. "Нашите фирми ще имат достъп до огромен пазар, той ще подобри тяхната конкурентоспособност и бизнес стандарти и ще им осигури достъп до нови технологии и възможности за обмяна на опит. Същевременно нашите селскостопански производители ще могат да използват големите субсидии и стимули, които се предоставят от ЕС." 
						Според Радулович кризата в Гърция и развитието в ЕС няма да окажат влияние върху програмата на черногорското правителство. Интеграцията, посочи той, все още е от решаващо значение. 
						Йоветич е съгласен. Според него присъединяването на Черна гора към блока ще помогне на страната да постигне своята приоритетна цел да изгради проспериращо общество. 
						"В този контекст членството в ЕС [само по себе си] не е приоритет, а механизъм за създаване и увеличаване на богатството", каза Йоветич. "Осъществяването на тази цел е непрекъснат процес и най-важната част от кандидатстването за членство е концепцията за микродържавите – малки, но силни държави, които изпълняват само основни функции и в които се съблюдават принципите на правовата държава, на правото на собственост, на оттеглянето на държавата от бизнеса, на облекчаване на режима на създаване и прекратяване на предприятия и увеличаване на икономическата свобода. 
						"След това ще влезем в НАТО и в ЕС, точно в този ред", допълни той.

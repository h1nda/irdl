Дипломатически дневник: Външните министри на Македония и Албания обсъдиха членството в НАТО
					05/06/2007
					Албанският външен министър Люлзим Баша бе в Скопие миналата седмица. Още в дипломатическите новини: посланикът на Черна гора в НАТО връчи акредитивните си писма; словашкият президент Иван Гаспарович обеща подкрепата на страната си за евроинтеграцията на БиХ.
					 
						
Албанският външен министър Люлзим Баша (вляво) и македонският му колега Антонио Милошоски дадоха пресконференция в Скопие. [Гент Шкулаку]
						
						Македонският външен министър Антонио Милошоски и албанският му колега Люлзим Баша се срещнаха в петък (1 юни) в Скопие. Те обсъдиха двустранните отношения и подготовката за членство в НАТО, както и икономически въпроси, проектите "Коридор 8" и нефтопровода АМБО, възможността за откриване на нов граничен контролно-пропускателен пункт и облекчаване на сегашния визов режим.
						*** 
						Новоназначеният посланик на Черна гора в НАТО Веселин Шукович връчи акредитивните си писма на генералния секретар на НАТО Яп де Хоп Схефер в понеделник (4 юни). По време на срещата Шукович подчерта, че евроатлантическата интеграция е стратегическа цел на страната му и отново повтори ангажимента на Черна гора към укрепване на регионалната сигурност. 
						*** 
						Председателят на хърватския парламент Владимир Шекс отпътува в понеделник (4 юни) на тридневно посещение в Полша. В програмта му са включени срещи с президента Лех Качински и с висши представители на парламента и правителството. Очаква се основен акцент в разговорите да бъдат двустранните отношения и кандидатурата на Хърватия за членство в ЕС и НАТО. 
						*** 
						Председателят на председателството на Босна и Херцеговина (БиХ) Небойша Радманович се срещна миналата седмица в Братислава със словашкия президент Иван Гаспарович. Гаспарович заяви, че страната му подкрепя по-нататъшното разширяване на ЕС и е готова да подпомогне БиХ в усилията й за присъединяване към евроатлантическите структури. Двамата обсъдиха и европейската интеграция и въпроса за статута на Косово. 
						*** 
						
						Гръцкият президент Каролос Папуляс се срещна с руския си колега Владимир Путин в четвъртък (31 май) в Москва. Наред с други теми те обсъдиха и проекта за нефтопровод "Бургас-Александрополис". 
						*** 
						Председателят на албанския парламент Жозефина Топали посети Косово на 29 май и остана там два дни. Тя се срещна с косовския си колега Коле Бериша, както и с други официални лица и международни представители. Топали изрази оптимизъм, че нова резолюция за Косово ще бъде приета скоро от Съвета за сигурност на ООН. 
						*** 
						
						Българският президент Георги Първанов бе на двудневно посещение в Черна гора. По време на среща с колегата си Филип Вуянович той обеща да бъде "застъпник" на усилията на западнобалканските държави за присъединяване към ЕС. 
						
						(Различни източници -- 29/05/07-05/06/07)

Топи заяви, че Албания няма да е първа в признаването на евентуално независимо Косово
					02/11/2007
					 
						ТИРАНА, Албания -- Президентът Бамир Топи каза в четвъртък (1 ноември), че Албания няма да бъде първата страна, признала независимостта на Косово, ако провинцията обяви едностранно независимост след края на преговорите за окончателния статут идния месец. Топи добави, че се съмнява, че всички страни, членки на ЕС, ще признаят Косово, и заяви, че Албания ще подкрепи всяка формула за статута, зад която ще застане международната общност.
						Други новини -- Членът на косовския преговарящ екип Ветон Сурои предрече, че провинцията ще получи независимост в рамките на следващите 100 дена. "Ние се уморихме от преговори и до Коледа нашият парламент трябва да вземе решение за датата на обявяване на независимостта", каза Сурои на форум в Берлин под надслов "Криза на управлението", организиран от германските разузнавателни служби. (Шекули, Коха Йоне, Шкип - 02/11/07; Balkanweb, Нюз24ТВ, Уебсайт на президента на Албания, Танюг, МТИО, Телеграфи, РТК, Kosovalive, Косовапрес, РСЕ, АФП, АП - 01/11/07)

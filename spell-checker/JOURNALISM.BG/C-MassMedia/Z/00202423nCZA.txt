Представители на морския туристически бранш в Гърция търсят по-евтини бази в съседни държави
					09/03/2012
					В традиционния за Гърция яхтен туризъм се забелязва завой в полза за други морски държави от региона.
					От Х.К. Цанис за Southeast European Times от Атина – 09/03/12
 
					 
						
Все повече яхти се преместват от Гърция в съседните Турция, Хърватия и Черна гора, търсейки по-добри данъчни условия, облекчена нормативна уредба и изгодно зареждане с гориво. [Х.К. Цанис/SETimes]
						Комбинацията от неконкурентно ценообразуване, прекомерно регулиране и бюрокрация, която вече се повтаря почти на всяка крачка при анализирането на гръцката икономика, се сочи като пряка причина за драстичния спад в морския туризъм – сегмент от икономиката, за който се смята, че е от решаващо значение за излизане от кризата. Турция очевидно печели най-много от тази тенденция, въпреки че Хърватия и Черна гора напоследък също привличат немалко яхти и моторни лодки. 
						Що се отнася до Гърция, приетата от предишното социалистическо правителство през 2009 г. политика на повишаване на данъците и засилване на проверките на развлекателни плавателни съдове доведе до това, че по официални данни на Гръцката брегова охрана не по-малко от 3 823 частни плавателни съдове са обявени за „постоянно закотвени“ през 2011 г. 
						„Данъчните критерии [за притежаване на кораб] бяха отменени през 2002 г., но с повторното им въвеждане през 2009 г. броят на плавателните съдове в цяла Гърция намаля от 11 500 на 2 600“, каза Илиас Перименис, председател на националната асоциация на производителите, търговците и доставчиците на фибростъкло за яхтостроенето. 
						„Тези критерии са гръцко изобретение. Единственият „мотив“ за тях е държавата да събира приходи; на практика обаче държавата губи пари, тъй като секторът на производството например, в който работят хиляди хора, загива с всеки изминал ден“, посочи той, като добави, че неговата група очаква сегашното временно гръцко правителство да изпълни обещанието си да премахне допълнителната данъчна тежест за собствениците и операторите. 
						Турция обаче изглежда успява да привлече много гръцки яхти, някои от опитните професионалисти в този сектор и, разбира се, множество чуждестранни плавателни съдове. 
						Също толкова песимистично настроен е и предприемачът Ставрос Гавриас, който потвърждава, че много гръцки специалисти от морския туристически бранш се преместват в съседна Турция. 
						„Имаше случай, когато данъчни инспектори се качиха да проверяват плавателни съдове под чужд флаг, което е много неприятно за собствениците и екипажа. Те [собствениците и операторите] не се интересуват къде ще установят своите плавателни съдове. Могат да работят от всяко място и мнозина пътуват до Турция и обратно“, каза той. 
						Гавриас, който е предприемач, посочва също неконкурентните цени като най-голяма пречка за засилването на растежа в сектора, както и твърде голямата бюрокрация при изграждането и експлоатацията на яхтени пристанища от висок клас. 
						„Най-важният притегателен фактор е в Гърция да има повече, по-добри и не толкова скъпи яхтени пристанища. Това означава либерализиране на сектора за потенциални инвеститори. Турция е по-конкурентна по отношение на цените и качеството на услугите“, заяви той, като добави, че гръцкият сектор с голямо нетърпение очаква законопроекта, който ще направи по-привлекателно изграждането и оперирането на нови яхтени пристанища. 
						Според него освен Турция, операторите на т.нар. "мегаяхти" все по-често избират Черна гора за база, от която да осъществяват дейността си. 
						Председателят на влиятелната Гръцка професионална асоциация на собствениците на яхти Антонис Стелиатос посочва, че броят на регистрираните в Гърция професионални съдове е между 3 150 и 3 500, като всички плават под гръцки флаг. От тях, казва той, 800 са круизни съдове с различна конструкция и размер, които се обслужват от екипаж от пет до осем души. Останалите, посочва той, са ветроходни плавателни съдове без екипаж. 
						Стелиатос изрази съжаление, че в една „много сигурна държава с повече от 5 000 острова, красиво море и хилядолетна история и култура, оставили отпечатъка си буквално върху всеки камък,“ съществуват само 19 яхтени пристанища, които предоставят пълен набор от услуги. 
						По данни на асоциацията 28 % от домуващите в Гърция плавателни съдове са се преместили в друга държава от региона, предимно в Турция, но също така и в Хърватия и Черна гора. 
						„Критериите, които бяха приети по време на периода на паника заради държавния дълг, са прекомерно високи, като това допринесе за спада, намали държавните приходи и увеличи безработицата, а същевременно Турция получи финансовия контрол върху морския туризъм в Егейско море“, каза генералният секретар на Асоциацията на гръцките предприятия от сектора на туризма Йоргос Верникос. 
						Ако от Егейско море се насочим към не по-малко живописното Адриатическо море, в условията на непрекъснато нарастващи разходи за гориво и противно на публикуваните неотдавна съобщения в медиите, Хърватия не се превръща в нова дестинация за зареждане на яхти с гориво по красивото крайбрежие. 
						Андро Влахушич, кмет на град Дубровник, неотдавна изпрати писмо до ръководството на ИНА, най-голямата хърватска петролна компания, в което отправи искане фирмата да модернизира своите станции за зареждане с гориво в южните курорти, за да ги направи по-привлекателни. 
						Според Юрослав Булюбашич, който плава на яхтата ветеран „Сийгъл 2“, цените на горивото са най-големият проблем за моряците, които са избрали Хърватия за своя база. 
						„Яхтите обикновено зареждат гориво в Черна гора, Италия или по-нататък, в Малта. Цените в Хърватия са твърде високи, така че хората обикновено зареждат другаде. Тук цената е два пъти по-висока, отколкото в Черна гора, така че не мисля, че ако цените не се понижат, ще се превърнем в място, където яхтите ще зареждат през лятото“, каза Булюбашич за SETimes. 
						Официалните данни обаче в момента показват, че повече от 400 мегаяхти посещават хърватски пристанища всяка година. 
						
						Кореспондентът ни в Загреб Наташа Радич участва в написването на този репортаж.

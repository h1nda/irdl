ЕС предвижда известна степен на автономия за сърбите в Косово
					12/09/2008
					 
						ПРИЩИНА, Косово -- Планът на ЕС за Косово предвижда известна степен на автономия за сръбското малцинство, особено що се отнася до здравеопазването и образованието, каза специалният представител на ЕС в Косово Питер Фейт в четвъртък (11 септември). "Ние можем да постигнем такъв статут за Северно Косово", каза Фейт. Той обясни, че сърбите ще имат право да практикуват своите културни и религиозни обичаи и да се ползват от икономическите и социалноосигурителните придобивки. Той призова косовските сърби да приемат правителството в Косово като свое собствено правителство.
						Други новини от четвъртък -- Заместник-ръководителят на ЮНМИК Дейвид Харланд се срещна с представители на сръбските съдебни власти, за да обсъди разпада на съдебната система в Северно Косово. Той призова за намиране на решение на проблема колкото може по-скоро и представи конкретни предложения за възстановяване на функционирането на съдебната система. Сърбите заявиха, че трябва да се консултират с Белград, преди да отговорят. (ФоНет, Кохавижън, ТВ 21, Експрес, Телеграфи, Зери, Лайм, Бета - 12/09/08)

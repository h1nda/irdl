Легендата за крал Артур дава тласък на хърватския туризъм 
					01/10/2009
					Нова теория, свързана с британската легенда, привлича мнозина в Хърватия. 
					От Иво Шчепанович за Southeast European Times от Сплит – 01/10/09
 
					 
						
Представления, основани на легендата за крал Артур, привличат голям брой туристи към Подстрана, Хърватия. [Иво Шчепанович/SETimes]
						Крайбрежният град Подстрана се опитва да извлече дивиденти от теорията, че гробницата на легендарния крал Артур се намира наблизо. Замисълът се подкрепя от Джон Матюс, изтъкнат британски историк, който за първи път излага теорията, че крал Артур е римският воин Луций Арторий Каст, погребан в Подстрана. 
						На една крачка от главния крайбрежен път, недалеч от местна църква, лежи плоча, свидетелстваща за живота на римския воин. Тя е оцеляла векове наред. Оригиналният надгробен камък на Каст в гробището на Подстрана неотдавна бе заменен с копие. 
						Град Подстрана обаче вече привлича хиляди туристи с представления, посветени на легендата за крал Артур. 
						Тя "представя крал Артур от момента, в който изтегля меча от камъка, до борбата между доброто и злото," казва Денивер Вукевич, един от актьорите. 
						Иржи Спундов, турист от Чехия, казва: "Страхотно е. Дойдохме на почивка и после гледахме страхотно представление, особено привлекателно за децата ни. Веднага се обадихме на приятели да им кажем, че сме на почивка на мястото, където е погребан крал Артур." 
						Подобно на Спундов, и други зрители са очаровани от представлението. 
						Туристическият съвет на Подстрана приветства събитието. Сега чужденците си поставят за цел да посетят копието на предполагаемия надгробен камък на крал Артур. Оригиналът бе отнесен за въглероден анализ.'
						"Решихме да махнем оригиналния надгробен камък заради заплахата от евентуални щети. Оригиналът ще бъде изследван и анализиран, преди да стане част от колекцията на музея на Подстрана, където ще се съхранява," каза хърватският министър на културата. 
						Междувременно председателят на туристическия съвет Марин Кастеланчич разработва промоционална стратегия въз основа на теорията на Матюс. Съветът е решен да извлече ползи от легендата за крал Артур. 
						''Би било чудесно да се направи щателно археологическо проучване в Подстрана, за да се види какви други доказателства можем да открием," каза Матюс за хърватския печат. 
						Междувременно по местния телевизионен канал върви рекламата: "Елате в Подстрана, крал Артур ви очаква!"

Наука и технологии: В Косово се проведе конференция по софтуер
					07/09/2009
					Косово бе домакин на първата конференция по свободен софтуер и софтуер с отворен код. Още новини от областта на науката и технологиите: Кипър подписа споразумение с Европейската космическа агенция; босненец спечели златен медал на Деветия международен салон за иновации и инвестиции в Москва.
					 
						
Косово бе домакин на първата конференция по свободен софтуер и софтуер с отворен код. [Гети Имиджис]
						Университетът в Прищина, в сътрудничество с “Косово Софтуер Фрийдъм”, организира първата конференция по свободен софтуер и софтуер с отворен код, която се проведе на 30 и 31 август. Повече от 300 местни и международни участници обсъдиха софтуера с отворен код и най-новите информационни технологии по време на събитието. Сред участниците имаше представители на уеббраузъра с отворен код "Модзила". 
						*** 
						
						Кипър и Европейската космическа агенция (ЕКА) подписаха на 27 август в Никозия петгодишен договор за съвместна работа. Целта на документа е да позволи на Кипър и ЕКА да създадат рамка за по-интензивно сътрудничество. Министърът на съобщенията и труда Никос Николаидес заяви, че споразумението е много важно за развитието на Кипър в областта на науката и технологиите и по-специално в областта на космическите технологии. 
						*** 
						
						Сръбски студенти от Университета в Крагуевац спечелиха второ място в състезанието за купата “Имаджин”, което се организира от "Майкрософт" в Кайро. Новината беше съобщена от министъра на младежта и спорта Снежана Самарджич-Маркович на 31 август. Сръбският екип е спечелил в категорията “Услуги в реално време”. В конкурса са участвали общо 59 000 студенти от 142 страни. 
						*** 
						
						Босненецът Русмир Мустайбегович спечели златен медал на Деветия международен салон на иновациите и инвестициите в Москва за своето изобретение ключалка без ключ. Изложението се проведе от 26 до 30 август. 
						*** 
						Астрономи от обсерватория IAU A79 в България откриха девет нови астероида през последните две седмици. Центърът е обявил астероидите в Международния съюз по астрономия в Харвард като малки тела от Слънчевата система. 
						*** 
						Вторият най-посещаван музей в Турция след двореца “Топкапъ”, музеят “Мевлана” в Коня, Анадола, ще претърпи своето най-голямо до момента възстановяване и първо цялостно реставриране от 1926 г. насам. През първия етап от проекта са открити нови данни за дервишите, които са го обитавали в миналото. 
						 *** 
						Третият международен салон по ландшафтна архитектура беше открит в Земун, Сърбия, в четвъртък (3 септември). По време на проявата, която завършва на 14 септември, ще бъдат показани творби на архитекти от Холандия, Хърватия, Черна гора, Южна Африка, Испания и Словения. 
						
						(Различни източници - 31/08/09 - 07/09/09)

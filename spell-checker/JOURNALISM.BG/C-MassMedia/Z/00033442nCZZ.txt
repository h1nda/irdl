Дипломатически дневник: Делегати от ЕП посетиха Сараево
					16/02/2010
					Представители на ЕП дискутират безвизовите пътувания с властите в БиХ. Още в дипломатическите новини: албанският премиер Сали Бериша е в Рим; върховният представител на ЕС за външната политика Катрин Аштън е на посещение на Балканите.
					 
						
Либерализирането на визите ще бъде тема на разговорите с ЕП в Сараево. [Архив]
						Делегация на Европейския парламент (ЕП) пристигна в неделя (14 февруари) в Сараево, за да присъства на двудневната 12-а интерпарламентарна среща. Една от темите за разговор ще бъде либерализирането на визовия режим за Босна и Херцеговина с ЕС. Делегацията ще се срещне с местни официални лица и с представители на международната общност. 
						*** 
						
						Сръбският министър на правосъдието Снежана Малович и прокурорът за военни престъпления Владимир Вукчевич ще подпишат в четвъртък (18 февруари) меморандум за разбирателство относно делата за военни престъпления. Документът обхваща и укрепването на сътрудничеството с Канада при разследването на случаи на военни престъпления, предадоха в понеделник местните медии. Очаква се меморандумът да бъде подписан по време на посещение на двамата сръбски представители в Канада. 
						*** 
						
						Македония трябва да уреди спора за името си с Гърция, ако иска да стане член на ЕС и НАТО, заяви в петък (12 февруари) външният министър на Дания Уфе Елеман-Йенсен. Той се изказа по време на церемония, на която му бе присъден най-високият държавен орден на Македония, "8-и септември". Министърът бе награден за личния си принос към установяването на дипломатически отношения между Дания и Македония, както и за силната си подкрепа за Скопие. 
						*** 
						Италианският премиер Силвио Берлускони заяви след среща с албанския си колега Сали Бериша в петък (12 февруари) в Рим, че лично ще работи за това Тирана да получи статут на кандидат-член за ЕС и за либерализирането на визите до октомври 2010 г. Берлускони заяви, че Италия е готова също да помогне на Албания да построи атомна електроцентрала. Бериша благодари на Берлускони за подкрепата на Италия, когато Албания бе залята от големи наводнения миналия месец. 
						*** 
						Върховният представител на ЕС за външната политика, Катрин Аштън, обяви в петък (12 февруари), че ще направи първото си посещение на Балканите, като възнамерява да посети тази седмица Босна и Херцеговина, Сърбия и Косово. Тя каза, че планира "да изслуша политиците, но също така и гражданското общество, и да отправи много ясни послания... [за това] какви могат да бъдат отношенията ни за в бъдеще". 
						*** 
						 Новият еврокомисар по разширяването Щефан Фюле е на посещение в Македония в петък (19 февруари), обяви външното министерство. Той ще проведе разговори с премиера Никола Груевски, вицепремиера Васко Наумовски и външния министър Антонио Милошоски. 
						 *** 
						Външният министър на Люксембург Жан Аселборн каза в четвъртък (11 февруари) в Прищина, че Сърбия има възможност да промени позицията си относно Косово, след като Международният съд (МС) даде своето консултативно мнение за легитимността на независимостта на страната. "Това ще бъде момент на възможност за промяна," каза Аселборн след среща с президента Фатмир Сейдиу, който каза, че Косово изцяло се е посветило на интеграцията в ЕС. 
						*** 
						
						Сръбският вицепремиер за евроинтеграцията Божидар Джелич каза в четвъртък (11 февруари), че заявлението на Сърбия за кандидатски статут може да бъде обсъдено от Съвета на министрите на блока до средата на годината. Джелич се срещна в Брюксел с новия еврокомисар по разширяването Щефан Фюле. 
						
						(Различни източници -- 09/02/10-16/02/10)

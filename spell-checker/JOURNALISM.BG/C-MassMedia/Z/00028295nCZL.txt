ЕС потвърди, че Солана и Рен ще представят документ за ситуацията в БиХ
					06/11/2008
					 
						БРЮКСЕЛ, Беглия -- Върховният представител на ЕС по въпросите на външната политика Хавиер Солана и еврокомисарят по разширяването Оли Рен са изготвили документ целящ да подкрепи стабилизацията в БиХ и ще го представят на срещата на външните министри от ЕС в Брюксел следващата седмица, заяви пред агенция СРНА в сряда (5 ноември) говорителката на Солана Кристина Галак. Според версия добита от информационна агенция „Бета” в документа ще се казва, че ЕС трябва да засили своето влияние в БиХ, така че задълженията на международния върховен представител Мирослав Лайчак да бъдат преобразувани в такива на специален пратеник на ЕС. В документа също така се твърди, че „широкообхватният международен ангажимент” в БиХ трябва да продължи „главно в сътрудничество с ЕС, а не индивидуално”. Солана и Рен също наблягат на критиката срещу влошаващия се политически климат в БиХ, препратка към острите националистически изказвания, които бавят реформите.
						Други новини -- членът на председателството Небойша Радманович, който представлява сръбската общност поема в четвъртък от босненския член Харис Силайджич председателството на тристранната група. Длъжността се сменя на ротационен принцип между тримата представители всеки осем месеца. (РТРС, СРНА, РТС - 06/11/08; РТРС, НТВ Хаят, Бета, Б92 - 05/11/08)

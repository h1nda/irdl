САЩ ще отпуснат заем на Турция след завършване на прегледа на МВФ
12/09/2003
 
ВАШИНГТОН, Съединени щати -- Датата за подписване на споразумението за отпускане на заем от 8,5 милиарда долара на Турция още не е насрочена, каза турският държавен министър Али Бабаджан, който е на посещение във Вашингтон тази седмица. Местната преса съобщи, позовавайки се на американски държавни служители, че заемът ще бъде отпуснат на четири равни транша след приключване на шестия преглед на стендбай споразумението между Турция и МВФ. Това най-вероятно ще се случи в средата на октомври. Бабаджан отново подчерта, че заемът не е обвързан с решението на Турция за изпращане на мироопазващи сили в Ирак. В коментар по друг повод той заяви на пресконференция в четвъртък (11 септември), че бързонарастващото население на Турция не представлява пречка пред аспирациите на страната за присъединяване към ЕС. Бабаджан каза, че населението на съюза застарява поради отрицателния прираст и че до 10 - 15 години ЕС ще се нуждае от по-младото население на Турция. (Хюрриет, Миллиет - 12/09/03; Анадолска агенция, ТРТ 2, НТВ - 11/09/03)

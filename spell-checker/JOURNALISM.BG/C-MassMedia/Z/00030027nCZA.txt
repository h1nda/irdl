БиХ празнува православния Великден 
					23/04/2009
					Православните християни празнуваха Великден в цяла Босна и Херцеговина. Тържествата бяха съсредоточени в Република Сръбска, където живеят мнозинството от православните сърби.
					От Юсуф Рамаданович за Southeast European Times от Сараево -- 23/04/09
 
					 
						
Деца си разменят яйца на православния Великден в Баня Лука в неделя (19 април). [Гети Имиджис]
						Православните християни в Босна и Херцеговина (БиХ), преобладаващото мнозинство от които са сърби, празнуваха Великден в неделя (19 април). Великден е подвижен празник, който не се пада винаги на една и съща дата. Източноправославните християни използват юлианския календар за определяне на религиозните дати и Великден попада в някоя от неделите между 22 март и 25 април.
						Тристранното председателство на БиХ отправи най-добри пожелания към православните миряни и сановниците от Сръбската православна църква в страната. „По случай предстоящия Великден отправям към вас, духовенството и всички вярващи православни християни в Босна и Херцеговина и в диаспората, искрени пожелания,” писа хърватският представител в председателство Желко Комшич до Дабробосанския митрополит Николай, глава на православната църква в БиХ. 
						В Баня Лука епископ Ефрем Милутинович проведе неделната тържествена литургия в съборната църква „Света Троица”. Той поздрави паството с традиционното „Христос воскресе” и пожела „радостта на Великден да влезе във всеки дом и всяко човешко сърце". 
						Православните вярващи организираха редица благотворителни дейности, включително осигуряването на великденски подаръци за деца и финансови помощи за бедни семейства. В РС великденските празници – Велики петък, събота, неделя и Светъл понеделник – бяха неработни дни. 
						В БиХ има около 1,5 млн. сърби -- 37 % от населението в страната, но 90 % от тях са в РС. 
						В другата автономна област на БиХ – Федерация БиХ (ФБиХ) – Дабробосанският митрополит отслужи литургията в централната православна съборна църква в Сараево Той пожела на духовенството и паството „възкръсналият Бог винаги да бъде сред нас и да ни носи радост". 
						Свещени литургии се проведоха и в други градове на ФБиХ – Требине, Гламоч, Босанско Грахово, Дървар и Ливно. 
						 Голям брой православни жители от преди войната се върнаха да помогнат на оставащото православно малцинство в Мостар да чества Великден. Босненският конфликт от 1992-1995 г. опустоши Мостар и остави като местно мнозинство босненските мюсюлмани и хървати. 
						Тази година националната армия също отбеляза православния Великден. Сладжан Влаич, глава на военното православно духовенство, организира прием в Сараево. Началникът на главната квартира на НАТО, бригаден генерал Ерико Сабато, присъства на тържеството.

Желязната църква в Истанбул се плъзга към морето
17/02/2003
Българската църква "Свети Стефан" в центъра на Истанбул бавно потъва. Вековната църква постепенно се плъзга към морето и ако не се вземат мерки за възстановяването й скоро, уникалното творение на световната архитектура ще бъде загубено.
Вахит Бора за Southeast European Times от Истанбул - 17/02/03
 
 
Истанбул не само градът, разположен на два континента, но и място, където се срещат различни култури. Градът е пълен с уникални творения на ислямската и християнската архитектура. Едно от тях, известно между местните жители като "желязната църква", е разположено на южното крайбрежие на залива Златния рог. Църквата обаче, която е забележителен паметник от българската история, изисква специални грижи.
Църквата е построена в началото на 20-ти век. До средата на 19-ти век българското население в отоманската империя е принадлежало към гръцката православна църква. Подтиквани отчасти от родолюбиви импулси, българите решили да основат своя собствена църква.
През 1848 г. Стефан Богориди, един от видните българи в Истанбул, поискал официално разрешение за създаването на българска църква. Той се обосновал с това, че макар и гърците, и българите да са православни християни, българите не могат да разбират напълно богослуженията в гръцките православни църкви поради езиковите различия. Високата порта приела техните искания и същата година била основана първата българска църковна община. Крайъгълен камък в българската история, църковната община помогнала значително в усилията за построяването на църква. Накрая, на 1 март 1870 г. било обявено с имперски декрет, че българската общност има право да създаде своя собствена църква, и тя трябва да бъде призната от гръцката православна патриаршия.
Българите решили да построят църквата на място в близост да гръцката православна патриаршия на брега на залива Златния рог. По-късно обаче разбрали, че почвата в избрания участък е твърде неустойчива за изграждането на масивна каменна постройка, и поради това за конструкцията били използвани железни и стоманени елементи. Изработването на частите за сградата било възложено на една австрийска фирма и започнало през 1893 г. във Виена. Вътрешните и външните стени на църквата били покрити с метални плочи. След това всички части били сглобени с големи болтове и скоби.
Когато конструкцията била завършена, започнало голямото пътуване. Частите на църквата били натоварени на кораб, който пътувал по Дунав до Черно море и накрая стигнал до Истанбул. Свързването на всички елементи отнело година и половина. През 1898 г. църквата отворила врати за богомолците.
Век по-късно, от българското население в Истанбул са останали само няколкостотин души. Според пазача на църквата, по време на религиозни празници тук идват около 20-30 души, а понякога и туристи. Освен че е напълно изоставена, църквата има и друг сериозен проблем.
Професор Мете Тапан от техническия университет в Истанбул и архитектът Хасан Кюрюязъджъ твърдят, че сградата се плъзга към морето поради оставените в основата й кухини. Те смятат, че леките земетресения и дори преминаването на камиони увеличават пукнатините в стените. Представители на българското население в Истанбул са изпратили писма и до турското, и до българското министерства на културата за оказване на помощ при възстановяването й, но бюрокрацията изглежда е твърде голяма. В резултат, историческата църква бавно се плъзга към морето с всеки изминал ден.

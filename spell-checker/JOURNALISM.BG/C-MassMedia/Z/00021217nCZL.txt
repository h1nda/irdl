Хърватският главен прокурор каза, че властите разследват твърдения в доклад на ЦРУ
					10/01/2007
					 
						ЗАГРЕБ, Хърватия -- Във вторник (9 януари) главният прокурор Младен Баич каза, че местните власти разследват информация за евентуалното участие на бившия хърватски командир на военизирани отряди Томислав Мерчеп в престъпления, извършени срещу сърби в Хърватия в началото на 90-те години. Твърденията се появиха в разсекретен неотдавна доклад на американската разузнавателна агенция ЦРУ. Баич каза това пред репортери след спекулации в медиите, че според доклада Мерчеп е участвал в престъпления срещу сърби в Пакрацка Поляна, Госпич, Вуковар и Загреб между края на 1991 г. и началото на 1992 г. Мерчеп, който в момента е председател на асоциация на доброволците от Хърватската отечествена война, във вторник отказа да коментира. (Весник, Вечерни Лист - 10/01/07; ХИНА, ХРТ, Б92 - 09/01/07)

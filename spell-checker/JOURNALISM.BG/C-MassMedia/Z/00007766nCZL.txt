Балканските страни проведоха серия от регионални срещи
27/07/2003
 
КОСТАНЦА, Румъния -- Реформите в армията и усилията за развитие на двустранното сътрудничество бяха централна тема в разговорите между военния министър Йоан Мирча Паску и македонския му колега Владо Бучковски, проведени в крайморския град Костанца в петък (25 юли).
Също в петък вътрешните министри на Македония и Сърбия Хари Костов и Душан Михайлович подписаха меморандум в Охрид за сътрудничество в борбата с тероризма, организираната престъпност, наркотрафика и незаконната емиграция. Македония вече има подобни споразумения с България и Черна Гора.
В други новини, министърът по въпросите на човешките права и бежанците на Босна и Херцеговина (БиХ) Мирсад Кебо проведе срещи с висши хърватски представители в края на седмицата, след което каза, че Загреб е обещал да върне до края на годината собствеността на всички бежанци, установили се в БиХ. Той коментира срещите в събота в интервю с босненския вестник &lt;I&gt;Независне Новине&lt;/I&gt;.
В петък представители на БиХ и Хърватия се срещнаха в хърватския град Осиек, за да изготвят двустранни споразумения за построяването на международен транспортен коридор към Унгария. Проектът включва строителство на мост на река Сава.
Най-накрая, съвместната гранична комисия на Хърватия и Сърбия-Черна Гора проведе заседание в Загреб в петък за първи път тази година. Хърватското министерство на външните работи публикува бюлетин за печата, където се казва, че двете страни са се споразумели да разширят усилията си по демаркацията на границите. (Онаса, Независне Новине - 26/07/03; MИA, ФоНет, ХИНА, ХРТ - 25/07/03)

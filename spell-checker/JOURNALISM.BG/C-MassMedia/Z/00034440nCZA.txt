Реформа обещава подобряване на положението на жените в Турция
					06/05/2010
					Конституционната реформа, която се обсъжва в парламента, ще търси отговорност от държавата за гарантиране на равни права.
					От Есра Ердуран за Southeast European Times в Анкара -- 06/05/10
 
					 
						
Жените в Турция ще получат по-стабилни гаранции според предложената промяна на Член 10. [Гети Имиджис]
						Макар че политическите и съдебни страни на конституционната реформа в Турция получиха лъвския пай от вниманието, мнозина, особено жените, също следят дебата по поправката на Член 10, която засяга равенството на половете. 
						Пакета от реформи, предложен от правителството ще подсили езика, използван в текста. "Жените и мъжете имат равни права. Държавата е длъжна да спазва това равенство", се казва в проектопоправката. 
						Макар че в съществуващия член в конституцията се заявява, че всички са равни пред закона, независимо от раса, цвят на кожата, пол, политически убеждения, философски вярвания или религия, той само изисква от държавните институции да "действат в съответствие" с принципа на равенство, а не да го "осъществява". 
						Активисти настояват за конституционни промени от години, като твърдят, че е необходим по-силен език, за да се гарантира равно представителство на жените и мъжете в политическия живот. 
						Пакетът от реформи също цели да увеличи правата на децата. Ревизията на Член 41, който урежда семейни въпроси, засяга ролята на правителството като защитник на децата срещу всякакъв вид насилие, включително сексуално. 
						И двете поправки имат подкрепата на обществото, но не всички жени са убедени, че промяната на конституцията е достатъчна, за да настъпи действителна промяна. 
						 "Tурция се нуждае от тези поправки, за да се подобрят условията на работа на жените", заяви за SETimes Гулчан Озкан, мениджър по човешки ресурси в една компания. 
						"Но аз се съмнявам как те ще бъдат осъществени. Някои мениджъри и собственици на компании твърдят, че ако тези подобрения се осъществят, те ще предпочетат да наемат на работа мъже вместо жени." 
						Айфер Улусой, омъжена и майка на две деца и главен счетоводител в голяма компания казва, че конституционната реформа - включително повече свободи и права за жените и децата - е задължителна за страната. Но тя се страхува, че реформата, която може да укрепи позицията на Партията на справедливостта и развитието с ислямистки корени, ще породи фундаменталистки тенденции. 
						Отбелязвайки, че броят на жените, които носят забрадки, се е увеличил след двата общи избора на ПСР, Улусой заяви, че имиджът на жените в Турция се променя бързо и драматично. 
						"Въпреки че вярвам, че реформите ще увеличат правата на жените, все още се страхувам, че [те] ще прокарат път за теокрация," добавя тя. 
						Ако ПСР не успее да събере 367-те гласа в парламента, необходими за приемането на пакета от реформи, той ще бъдат гласуван от обществото на референдум. Анализаторите твърдят, че вероятно гласоподователите ще го подкрепят. 
						И все пак, предупреждава журналистката Мине Чевик, 30-годишна, много жени може би не са запознати с пакета от реформи или не разбират какви ще бъдат придобивките за тях. 
						"Важно е да се повиши самосъзнанието на жените в селските области и жените с ниски доходи и слабо образование", казва тя. "Как иначе те ще разберат как тази реформа ще подобри положението им и как ще вземат решение в случай на референдум?" 
						Проучванията показват, че в селските области и в покрайнините на големите градове много жени са неграмотни и просто следват решенията на съпрузите и бащите си. 
						Нуртен Билие, 40-годишна, която работи като чистачка, заяви за SETimes "Нямам мнение за конституционната реформа." 
						Запитана как ще гласува в евентуален референдум, тя каза: "Ще поискам мнението на някой, който знае повече от мен."

Бизнес: България и Румъния засега остават извън еврозоната
					14/05/2010
					В последния си доклад Европейската комисия посочва неизпълнените критерии. Още в деловите новини: Загреб е домакин на бизнес форум на ЕБВР; Сърбия въвежда 10 % данък върху мобилните импулси.
					 
						
Европейската комисия посочва, че Румъния и България не са изпълнили критериите за членство в еврозоната. [Гети Имиджис]
						Европейската комисия (ЕК) публикува в сряда (12 май) последния си доклад, в който потвърди, че България и Румъния не са изпълнили критериите за присъединяване към еврозоната. В доклада на ЕК се посочва, че единствената област, в която България засега се представя добре, е фискалната, а Румъния е изпълнила само критерия за държавния дълг. 
						*** 
						
						Хърватия е домакин на годишното събрание и бизнес форум на Европейската банка за възстановяване и развитие (ЕБВР), които ще се състоят в Загреб в петък (14 май) и събота. В събитието участват повече от 2 000 души от цял свят, включително министри на финансите, банкери, инвеститори и анализатори. 
						*** 
						
						Кипър е в процедура при прекомерен дефицит (ППД), тъй като бюджетният дефицит на страната е над разрешения за членовете на еврозоната праг от 3 % от БВП, обяви Европейската комисия (ЕК) в сряда (12 май). Същевременно ЕК приветства готовността на кипърските власти да овладеят дефицита чрез обявената от тях програма за стабилност. 
						*** 
						Европейската банка за възстановяване и развитие (ЕБВР) планира да инвестира около 1,5 млрд. евро в енергийни проекти в Турция, съобщи директорът на банката за Турция Майкъл Дейви във вторник (11 май). Чуждестранните инвеститори имат доверие в икономиката на Турция, каза Дейви по време на бизнес форум по въпросите на енергетиката и околната среда между Канада и Турция. 
						*** 
						
						Косовските митници са събрали 18 млн. евро приходи, които са по-малко от очакваните за първите четири месеца на годината, съобщиха властите във вторник (11 май). Въпреки това събраните приходи са с 10 млн. евро повече спрямо същия период на миналата година. 
						*** 
						Европейската банка за възстановяване и развитие (ЕБВР) започна нова тригодишна стратегия за Хърватия, която има за цел да засили икономическия растеж, съобщиха длъжностни лица във вторник (11 май). Стратегията предвижда подобряване на бизнес климата, приватизация на държавните предприятия, въвеждане на пазарни принципи по отношение на инфраструктурата и подобряване на гъвкавостта и уменията на работната сила. 
						*** 
						
						Федерация Босна и Херцеговина (ФБиХ) трябва да изпълни всички реформи съгласно програмата си към МВФ до края на май, съобщи във вторник (11 май) министърът на финансите на ФБиХ Векослав Беванда. Съветът на МВФ най-вероятно ще обсъди отпускането на следващия транш от 38 млн. евро на 22 юни. Реформите включват приемане на закон за заплатите в публичния сектор и въвеждане на изменения във връзка с обезщетенията, които се предоставят на ветераните от войните и други лица. 
						
						(Различни източници -- 07/05/10-14/05/10)

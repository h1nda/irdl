Делова хроника 
					01/04/2005
					Преглед на деловите и икономическите новини от Балканите след 25 март:
					(Различни източници – 25/03/05 - 01/04/05)
 
					 
						
Председателят на "Рено" Луи Швайцер (вляво) слуша преводач, докато румънският премиер Калин Попеску Търичану говори във вторник (29 март) на откриването на новия център за автомобилни части в Миовени, на 120 км западно от Букурещ. Центърът ще изнася части за страни, в които ще се произвежда моделът на "Рено" "Логан" -- сред тях Индия, Русия, Колумбия и Мароко. [АФП]
						Растежът на БВП на Турция е бил 8,9 % или около 301 млрд. долара през 2004 г., според официални данни, публикувани на 31 март. В същото време растежът на брутния национален продукт (БНП) за миналата година е бил 9,9 % -- най-високото ниво от 1966 г. насам. БНП на глава от населението достигна 4187 долара, като е нараснал с 27,7 % за една година. 
						*** 
						Световната банка одобри безвъзмездна помощ в размер на 2,5 млн. долара за Koсово в рамките на Проект-III за техническа помощ в енергийния сектор. Средствата са предназначени за подпомагане на интеграцията на провинцията с регионалния енергиен пазар. 
						*** 
						
Aлбания и Гърция подписаха протокол за разширяване на двустранното сътрудничество, особено в енергетиката, телекомуникациите и данъчния сектор. Документът бе подписан в края на 9-ата среща на Съвместния междуминистерски комитет, проведена в Янина, Гърция. 
						*** 
						Германският строителен гигант "Хохтиф" официално потвърди интереса си към концесията за модернизация и експлоатация на Летище Скопие в Maкедония, като изпрати писмо за намерения до македонското правителство. Немската компания иска да разшири дейността си на пазарите в Югоизточна Европа.
						*** 
						Водещият български GSM оператор, "МобилТел", спечели първият UMTS лиценз, който ще бъде издаден от държавната Комисия за регулиране на съобщенията, като спечели търга в надпревара с оператора на фиксирани линии БТК. "МобилТел"ще заплати цена от 40 млн. евро за лиценза и ще се постарае да осигури 20 % национално UMTS покритие за две години. 
						*** 
						Световната банка обяви санкции срещу пет физически лица и шест фирми за тайни споразумения във връзка с ръководената от банката инциатива в Aлбания - Проект за спешна рехабилитация на водоснабдяването. Твърди се, че участващите компании -- "Пачани", "Вараку", "ИНА Тирана", "Адриатик 1", "Манди 1" и "Проект 2000" -- са се договорили помежду си да представят лъжливи оферти. 
						*** 
						Немската "Винтерсхал" и местният й партньор "Ромгаз" обявиха, че ще инвестират 3,5 млн. долара тази година в нов кладенец за природен газ в Сигишоара, Румъния, чрез своя джойнт-венчър "Виром газ". Подобен проект се планира и за 2006 г., но засега не са обявени финансови подробности. 
						*** 
						Износът на Босна и Херцеговина (БиХ) се е увеличил с 19,9 % за една година и е достигнал близо 223,4 млн. евро между януари и април, според данни, публикувани от Държавната статистическа агенция на БиХ . Хърватия остава основният външнотърговски партньор на страната с 21 % от общия износ.

Кризата с косовските митници струва скъпо на Сърбия
					28/07/2011
					Конфликтът може да означава загуби за стотици милиони и потенциално забавяне на процеса на присъединяване към ЕС.
					От Биляна Пекушич за Southeast European Times от Белград -- 28/07/11 
 
					 
						
Сръбски стоки се връщат обратно от ГКПП "Мердаре". [Ройтерс]
						В основата на кризата на границата със Северно Косово тази седмица е това, което местните сърби наричат "дива търговия", при която стоки, влизащи от Сърбия, не се подлагат на проверки и контрол. 
						"Контрабандата cе превърна в най-доходоносния бизнес за много сърби в северната част на Косово", каза за SETimes бившият собственик на магазин за торове в Митровица Любиша Гаврилович. "Те превозват стоки от Сърбия, продават ги без данъци и забогатяват." 
						Той добави, че неговият бизнес накрая се е провалил, защото не е могъл да се справи с конкуренцията на контрабандистите. Преди две години той решил да се премести в Белград. 
						Въпреки че преминаването на контрабандни стоки през границата продължава, сръбското правителство възприе твърда политика по отношение на легалния внос от Косово. Заради официалната си позиция на непризнаване на Косово за държава то отказва да допусне всяка стока, носеща печата на косовските митници. 
						В отговор на това властите в Прищина наложиха миналата седмица търговско ембарго на всички сръбски продукти и се опитаха да го наложат в северните гранични пунктове. Тогава започнаха и въоръжените действия. 
						Белград разкритикува остро този ход. Според сръбския министър за Косово Горан Богданович той показва, че "Прищина не желае да реши откритите и спорните въпроси чрез диалог и компромиси." 
						"Ембаргото е против правилата на Централноевропейското споразумение за свободна търговия (ЦЕФТА)", заяви за SETimes бившият заместник министър-председател на Сърбия Божидар Джелич. "Прищина се опита да промени едностранно международния договор, но това е възможно само ако всички държави, които са го подписали, се съгласят." 
						Икономистът Миша Бъркич е съгласен с това. "ЦЕФТА не може да бъде нарушавана с политически решения и по този начин правителството на Косово изпраща лошо послание, че споразуменията, подписани от ЮНМИК от негово име, не са важни за Косово", каза той. Мисията на ООН подписа търговския пакт от името на Косово през 2006 г. 
						Данните сочат за голям дисбаланс на търговията. Между 2005 и 2010 г. законният износ от Сърбия за Косово се е увеличил три пъти, от 91 млн. евро на 270 млн. евро, според данни на Сръбската търговска камара. За сравнение вносът от Косово леко е нараснал, от 2,4 млн. евро на 2,7 млн. евро за същия период. 
						За първото полугодие на 2011 г. изнесените за Косово сръбски стоки са стрували 140 млн. евро, което е увеличение с 15% в сравнение със същия период на миналата година. Вносът от Косово обаче е намалял с 13,5%. 
						Експерти казват, че финансовите загуби от прекъсването на търговията биха могли да са големи за Сърбия и региона. 
						"Стотици милиони евро са много пари за нас. Косово въведе мито от 10% върху вноса от БиХ, така че БиХ ще понесе загуби. Косово обаче също губи пари; това не предвещава добро за никого", заяви председателят на Сръбската търговска камара Миливое Милетич. 
						Официалните числа, добави той, не отразяват силната "сива търговия" със стоки като цигари, горива, медикаменти, храни, цимент и други продукти. 
						Най-важните стоки, изнасяни от Сърбия за Косово, включват мазут, суров петрол, електричество, пшеница, царевица, брашно, хранителни продукти, дизелово гориво и керемиди. Износът от Косово за Сърбия включва олово, тръби за петролопроводи и газопроводи, електричество, мармалади, плодово пюре и лепила. 
						Междувременно сръбското правителство и пронационалистическата опозиция - последната е доминираща в Северно Косово - подкрепят съпротивата на косовските сърби срещу усилията на Прищина да наложи властта си. Според анализатори позицията на Белград може да струва скъпо. 
						"Тази позиция намалява рейтинга на Сърбия в Брюксел, защото ЕС очаква различен подход от Белград в сравнение с това, което той показа", каза за SETimes политическият анализатор Душан Янич. "Позицията на Сърбия в сегашните преговори с Косово се влоши значително, както и възможността да спечели статут на страна, кандидатка за ЕС, което пряко зависи от напредъка на диалога с Косово."

Първото национално преброяване в Косово се оказа противоречиво
					18/07/2011
					Първото след обявяване на независимостта преброяване на населението в Косово получи смесени отзиви. 
					От Линда Карадаку за Southeast European Times от Прищина -- 18/07/11
 
					 
						
Резултатите показват, че процесът на преброяване в Косово се нуждае от още подобрения. [Ройтерс]
						Първото преброяване на населението и жилищния фонд след обявяването на независимостта в страната завърши през април, а официалните резултати бяха публикувани миналия месец. 
						Председателят на Комисията по преброяването, Рифат Блаку, каза за SETimes: "Ние оценяваме преброяването като успешно въз основа на международната оценка, както потвърждават и чуждите експерти." 
						Блаку обясни, че броят на жителите в Косово бил много близък до броя на избирателите, защото "избирателният списък е взет от гражданския регистър. Има разлика между преброяване и гражданска регистрация [граждански регистър]," обясни той. 
						Той призна обаче, че преброяването "може да не е напълно точно", след като са били допуснати някои технически грешки. 
						"Оплаквания обаче не постъпиха," каза Блаку, добавяйки, че преброяването е било извършено от общинските комисии в 34 общини след дълга подготовка, започнала през 2003 г., и с международната подкрепа на Евростат, италианската Инстат, шведската СИДА, ФНООН и редица държави, като Великобритания, Люксембург и Швейцария. 
						"Целият процес струва около 11 млн. евро. Порядъкът на грешката е от 3 до 5 %. Резултатът е 95 % точен," каза Блаку за SETimes. 
						Косовската статистическа служба заключи, че цялото сегашно население на Косово е 1 733 872 души, с изключение на северните общини с преобладаващо сръбско население, като Лепосавич, Зубин Поток, Звечан и Северна Митровица, където преброяването не се е провело. 
						След излизането на резултатите изпълнителният директор на Косовската статистическа служба Иса Красничи каза, че преброяването в северната част на страната не е било извършено поради възраженията там. 
						Министърът на публичната администрация Махир Ягджилар казва, че няма планове за нови опити. 
						"Необходимото сътрудничество на населението за провеждане на преброяването не бе осигурено," каза Ягджилар за Радио "Свободна Европа". 
						Съветът за защита на човешките права и свободи (СЗЧПС) в Косово смята преброяването от 2011 г. за провал, заявявайки, че то не отразява реалната численост на населението. Съветът се позова на нередности като жалби от граждани, които не са участвали в преброяването. 
						Преброяването не бе извършено в северната част на страната, което подлага на съмнение легитимността на процеса. Нещо повече, СЗЧПС посочва, че косовските граждани, които временно пребивават в чужбина, са били изключени от преброяването, а мнозинството от тях са решаващи за определянето на социалните и икономически условия в косовските семейства - "основната цел на преброяването", заявява СЗЧПС. 
						Комисията нарече тяхното изключване "нарушение, което трябва да се поправи", защото представлява основно нарушение на човешките права. Преброяването е имало и някои недостатъци, свързани с информацията за гражданите и обучението на извършващите преброяването, заяви Комисията. 
						СЗЧПС е поискал от ръководните институции да разгледат тези недостатъци и да започнат "извънредно преброяване", придружено от мощна медийна кампания, за да се гарантира този път участието на всички онези, които не са участвали в последното преброяване. 
						Косовската академия на изкуствата и науките също отхвърли резултатите от преброяването и подкрепя ново преброяване след подходяща подготовка. Тя заяви, че причините за провала на преброяването "вече се знаят от професионалистите, независимо дали са участвали в процеса, или не." 
						Последното преброяване преди 2001 г. е проведено през 1981 г. с участието на всички общности, според Косовската статистическа служба, която тогава е преброила 1,6 млн. жители.

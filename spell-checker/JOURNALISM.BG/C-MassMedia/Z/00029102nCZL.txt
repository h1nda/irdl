Турски съд обвини още девет полицейски служители по случая "Ергенекон"
					26/01/2009
					 
						АНКАРА, Турция -- В неделя (25 януари) съдът обвини още девет полицаи във връзка с разследването срещу сенчестата секуларистка група „Ергенекон”, която според твърденията е планирала заговор за държавен преврат. Сред служителите има членове на полицейските специални части, както и местен началник на полицията от източния град Елазиг. Властите ги обвиниха в „членство в терористична организация” и ги задържаха под стража. В понеделник съд в Истанбул обвини синдикален лидер във връзка със случая, което го прави 18-ият заподозрян в последната вълна на разследването срещу „Ергенекон”. Миналата седмица полицията задържа 26 души при едновременни операции в цялата страна и претърси офисите на частен телевизионен канал и на синдикат в Анкара. Останалите осем души бяха освободени без обвинения, включително ръководители на металургичен профсъюз, научния работник Ерхан Гьоксел и журналиста Юнал Инанч. Общо 86 предполагаеми членове на "Ергенекон" са подсъдими в момента по обвинения в „сформиране или членство в терористична организация”. (Хюриет - 26/01/09; Анадолска информационна агенция, Ройтерс, НТВ - 25/01/09)

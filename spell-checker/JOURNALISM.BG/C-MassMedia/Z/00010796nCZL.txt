Македония избра британска фирма да управлява Свободна зона Бунарджик
14/05/2004
Македония избра "Глайндър естейт лтд." за изграждането на Свободна зона Бунарджик. Компанията планира да инвестира 66 млн. евро в изграждането на зоната и ще създаде между 15 000 и 20 000 работни места.
От Мария Лазарожа за Southeast European Times в Скопие - 14/05/04
 
 
Британската фирма "Глайндър естейт лтд." ще изгражда Свободна зона Бунарджик в Македония. [www.bunardzik.com.mk]
Македония избра "Глайндър естейт лтд." от Уелс за изграждането на Свободна зона Бунарджик. Правителството упълномощи Дирекция "Свободни икономически зони" да продължи преговорите с компанията по два основни договора - договор за наем и договор за развитие на зоната - които скоро ще бъдат подписани. Фирмата се представи най-добре по време на международен търг, обявен от македонското правителство миналата есен.
"Глайндър" получава зоната за период от 50 години, с опция за удължаване на срока на договора с още 25 години с одобрение на договора за наем. Досега е построено само едно хале с площ 3 500 квадратни метра; това е първото наето помещение, към което ще се насочи британската компания.
"Поехме ангажимент към македонското правителство да привлечем най-малко шестима потребители през първите 12 месеца. Трима от тях вече са осигурени. Намерението ни е да привлечем главно чуждестранни компании или инвеститори "на зелено", а не национални фирми, които вече са развили своята дейност", каза Оуин Люълин, главен изпълнителен директор на "Глайндър естейт лтд.". Той каза, че откриването на зоната ще бъде свързано с инвестиране на около 66 млн. евро и създаване на 15 000 до 20 000 работни места в Македония. Според Люълин работата на зоната в дългосрочен план ще доведе до растеж на БВП, увеличено производство и мултиплициран ефект върху националната икономика.
Плановете на "Глайндър" включват инвестиране на 1,2 млн. евро от собствения й капитал през първата година след поемане на Бунарджик. Останалите средства, или около 30 % от общите инвестиции, ще бъдат осигурени чрез банкови заеми. Въпреки достъпа си до други международни финансови институции и клирингови къщи, компанията планира да направи най-големите инвестиции чрез реинвестиране на печалбата от приходите от наеми.
Според плановете 20 % от общия капацитет на Бунарджик ще бъде построен на площ 300 000 квадратни метра за две до пет години; 50 % ще бъдат построени на площ от 750 000 квадратни метра в продължение на 10 години; очаква се да се постигне пълно оползотворяване на 1,5 милиона квадратни метра в срок от 20 години.
Според компанията автомобилната индустрия ще бъде основният целеви сектор през първата година след създаване на зоната, следвана от въздушния транспорт и козметичната промишленост, както и от бизнеса с телекомуникационни антени.

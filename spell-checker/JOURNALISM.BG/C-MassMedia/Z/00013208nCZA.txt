Българските социалисти са под обстрел заради обещанието си да изтеглят контингента от Ирак 
					11/01/2005
					Българската социалистическа партия бе подложена на остри критики във връзка с обещанието си да изтегли всички български военнослужещи от Ирак, ако спечели предстоящите парламентарни избори. Други партии отхвърлят подобно действие като партизанско и потенциално опасно. 
					(Standartnews, Новинар - 11/01/05; Sofia News Agency, Дневник, Медиапул, Всеки ден, БТА, Българско национално радио - 10/01/05; БНН, Sofia News Agency - 09/01/05)
 
					 
						
"Не бих искал да коментирам популистки изявления на партийни лидери, които се стремят към евтина сензация," каза българският военен министър Николай Свинаров, член на ръководството на НДСВ. [Архив]
						Основните политически сили в България осъдиха българските социалисти в понеделник (10 януари) заради обещанието на техния лидер да изтегли всички български войски от Ирак, ако партията му спечели предстоящите парламентарни избори. 
						"Уверени сме, че българското общество ще ни подкрепи, за да прекратим тази скъпоструваща и непопулярна авантюра," заяви пред членове на своята партия в неделя лидерът на БСП Сергей Станишев, говорейки за участието на страната в коалиционните сили в Ирак. 
						Представители на управляващото Национално движение Симеон Втори (НДСВ) и неговият младши партньор Движението за права и свободи (ДПС) казаха, че тези действия на социалистите са партизански и биха могли да навредят на международната репутация на България. 
						"Не бих искал да коментирам популистки изявления на партийни лидери, целящи евтина сензация," заяви в неделя българският министър на отбраната Николай Свинаров, член на ръководството на НДСВ. 
						България трябва да гарантира, че репутацията й на лоялен партньор в НАТО и на ЕС остава неопетнена, заяви пред Българското национално радио в понеделник вицепремиерът Пламен Панайотов. "Участието на България в анти-терористичната коалиция е резултат от решение на българското правителство, одобрено от българския парламент... с подкрепата на парламентарната група на БСП, " посочи той. Макар че България е свободна да взема суверенни решения, всяка промяна в българската позиция може да настъпи само след консултации с партньорите в антитерористичната коалиция, посочи Панайотов. 
						Само четирима депутати от ръководената от БСП Коалиция за България гласуваха срещу парламентарното решение за разполагане на пехотен контингент, наброяващ около 450 души, като част от международната коалиция в Ирак. Станишев не бе сред онези, които се противопоставиха на българското участие.
						Подобни изявления могат да изложат на риск българските военнослужещи и да превърнат България в потенциална мишена за терористични нападения, казаха представители на ДПС и двете основни десни опозиционни партии Съюз на демократичните сили (СДС) и Демократи за силна България (ДСБ). 
						Обвинявайки социалистите в непоследователност и липса на "зрелост, визия, кураж и лидерство", лидерът на СДС Надежда Михайлова посочи, че изявлението на Станишев демонстрира, че бившите комунисти не са способни да управляват. 
						"Те никога не са имали проблем с изпращането на български войски зад граница," допълни тя, позовавайки се на участието на страната в ръководената от СССР нашествие в Чехословакия през 1968 г. 
						Както СДС, така и ДСБ призоваха президента Георги Първанов, бивш лидер на БСП преди да заеме настоящия си пост, да обяви позицията си по въпроса. 
						Като главнокомандващ на българската армия Първанов трябва да изработи внимателна и ясна позиция по този въпрос, каза Венко Александров, председател на парламентарната Комисия по външна политика, отбрана и сигурност в интервю от понеделник. "Очаквам позицията на Първанов да бъде близка до консенсусното решение, прието от парламента," каза той.

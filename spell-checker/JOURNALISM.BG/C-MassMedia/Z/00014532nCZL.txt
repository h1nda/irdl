Изявление на началника на полицията в РС относно тероризма предизвиква реакции
					12/05/2005
					 
						САРАЕВО, Босна и Херцеговина (БиХ) -- Полицейската мисия на ЕС (ПМЕС) в БиХ и премиерът на БиХ Аднан Терзич излязоха в сряда (11 май) с отделни становища в отговор на твърдението на началника на полицията в Република Сръбска Драгомир Андан, че виновниците за влаковите атентати в Мадрид през 2004 г. може би са се обучавали в БиХ. Андан заяви, че сведения на разузнаването говорят за наличието на връзки между чуждестранни ислямски бойци, участвали в конфликта в БиХ, и последвалите прояви на международен тероризъм. ПМЕС изрази изненада от изявлението на Андан, като отбеляза, че очаква Андан незабавно да представи достоверна информация по тези въпроси, вместо да ги прави публично достояние на пресконференции. В отделно становище Терзич поиска съдът и прокуратурата на БиХ да започнат проверка във връзка с твърденията на Андан. (Фена, ПБС БиХ, НТВ хаят, РТРС - 11/05/05)

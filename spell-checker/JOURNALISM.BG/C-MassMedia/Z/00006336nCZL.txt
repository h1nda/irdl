Премиерите на България и Румъния потвърдиха подкрепата си за водената от САЩ операция срещу Ирак
21/03/2003
Българският премиер Симеон Сакскобургготски и румънският му колега Адриан Настасе отново подкрепиха усилията за разоръжаване режима на иракския диктатор Саддам Хюсеин.
(АП, БТА, Ромпрес, Mediapool.bg, Dnevnik.bg, Seeurope.net - 19/03/03)
 
 
Премиерите на България и Румъния отново изразиха подкрепа за водената от САЩ военна операция срещу Ирак, а САЩ от своя страна добавиха България към списъка на страните, които открито подкрепят усилията за разоръжаване на режима на Саддам Хюсеин.
"Ирак не пожела да се разоръжи по волята на международната общност и сам избра "сериозните последици" от своето поведение", заяви българският премиер Симеон Сакскобургготски в телевизионно обръщение към нацията в сряда (19 март). "Оръжията за масово поразяване, които Ирак притежава, са заплаха срещу мира и сигурността".
Сакскобургготски заяви също така, че съжалява за провалилите се дипломатически усилия за постигане на консенсус в рамките на международната общност. Неговото изявление бе направено на фона на критиките на президента Георги Първанов, който не е съгласен с решението за присъединяване към водената от САЩ коалиция.
В сряда в Букурещ, румънският премиер Адриан Настасе подчерта, че страната му подкрепя коалицията, като допълни, че иракската криза е породила "напрежение в световната система", коeто той определи като вероятно да сe превърне в "доста проблемен въпрос в бъдеще".
Във Вашингтон говорителят на държавния департамент Ричард Баучър заяви пред репортери, че България е променила решението си след първоначалното си искане да остане сред 15-те страни, които тайно подкрепят САЩ. Във вторник администрацията вписа 33 страни-членки на коалицията срещу Ирак. Балканските страни в списъка са Албания, Македония, Румъния и Турция.
Българският външен министър Соломон Паси заяви, че първоначалното решение на правителството се дължи на загрижеността на кабинета за "деликатното равновесие" между държавните институции.
Според официални лица в София, 150-членният контингент, специализиран в защитата от ядрено, биологично и химическо оръжие, може да замине за Залива до петък. Както други страни в региона, България засили мерките за национална сигурност. В 20-километровата зона на черноморските териториални води е въведено денонощно гранично наблюдение; кораби, заловени да превозват нелегално хора, наркотици или оръжия през последните пет години, са поставени в списъка на най-рисковите плавателни съдове.
Страната прие и план за защита на 25-30 стратегически обекта. Министерство на здравеопазването съобщи, че са взети всички предохранителни мерки срещу евентуална биологична атака.
Румънските части за гражданска защита също са взели мерки за безопасността и сигурността на населението, както и за защитата на стратегически цели.
В други новини, американският посланик в Хърватска Лорънс Росин изрази разочарование от колебанието на Хърватска да подкрепи американската операция за разоръжаване на Ирак. "Става въпрос за войната и мира. Вашето правителство обаче реши да избегне отговорността и да играе пасивна роля", заяви той в интервю. Росин смята, че нерешителността на правителството ще се отрази на отношенията между Вашингтон и Загреб.

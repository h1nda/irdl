Милошоски и Бакоянис се наемат да решат спора с името между Македония и Гърция
					23/03/2008
					 
						БРЮКСЕЛ, Белгия -- Гръцкият външен министър Дора Бакоянис и нейният македонски колега Антонио Милошоски проведоха разговори в Брюксел в петък (21 март). Срещата бе организирана от Съединените щати и на нея присъстваха помощник-държавният секретар на САЩ Даниел Фрийд и посланикът на САЩ в НАТО Виктория Нъланд. 
						В изявление след срещата двамата министри подчертаха своята ангажираност с решаването на отдавнашния спор за името между двете страни. "Ние обменихме идеи, които подчертават волята на двете правителства за постигане на решение", заяви пред репортери Бакоянис. От своя страна Милошоски заяви, че "нещата се развиват бавно", но добави, че не трябва да се губи надежда. Разговорите с посредничеството на ООН за решаване на спора ще продължат във вторник, след като двамата първи дипломати информират правителствата си за резултатите от срещата.
						Още в новините - Прессекретарят на президента Джордж Буш в Белия дом Дана Перино заяви, че Буш е оптимистично настроен, че ще бъде постигнат положителен резултат в преговорите преди срещата на върха на НАТО през април. (Kaтимерини, Макфакс, Дневник, АНА-МПА, АП, Болкънсайт, ДПА- 21/03/08)

Плановете за закриване на службата на върховния представител будят безпокойство в БиХ
					14/07/2006
					Според някои решението за закриване на службата на върховния международен представител в БиХ изпраща особено послание: имате избори през октомври, така че внимателно помислете кого ще изберете да ръководи страната в бъдеще.
					От Антонио Пърленда за Southeast European Times от Сараево – 14/07/06
 
					 
						
Върховният представител Кристиан Шварц-Шилинг разговаря с представители на медиите. [Гети Имиджис]
						Международната общност реши да закрие Службата на върховния представител (СВП) в Босна и Херцеговина (БиХ) на 30 юни 2007 г. През последните 11 години СВП бе най-висшата институция за прилагане на гражданските аспекти на Дейтънското мирно споразумение.
						Оглавявана от върховния пратеник на международната общност -- понастоящем това е германският дипломат Кристиан Шварц-Шилинг -- службата има правомощия да уволнява всеки местен политик или държавен служител, който не спазва разпоредбите от Дейтън. 
						Самата СВП смята, че страната е постигнала достатъчен напредък и може да продължи сама. Председателят на Председателството на БиХ Сюлейман Тихич обаче поиска отлагане на окончателното решение за закриването й. 
						"Решението би трябвало да почака поне до октомврийските избори и съставянето на новото правителство," каза Тихич, който се безпокои, че закриването на СВП може да даде нов импулс на хардлайнерите в автономната босненска сръбска област на БиХ, Република Сръбска (РС). 
						От друга страна, Младен Иванич от Партията за демократичен прогрес в РС смята решението за положително и даващо на местните политици възможност да поемат по-голяма отговорност за бъдещето на страната. 
						"Абсурдно е, че сараевските политици реагират негативно, след като те винаги са се застъпвали за силната държава БиХ с централизирано управление. Очевидно те искат СВП да продължи да съществува, тъй като смятат, че СВП ще изпълни принципите и вижданията на техните политически групи," твърди Иванич. 
						По-дълбоки опасения относно закриването на службата на международния представител изказват малки партии в БиХ, като хърватската Партия на закона. Нейният лидер Звонко Юришич казва, че бъдещето на страната е под въпрос без СВП. 
						"Искаме от СВП да поеме отговорност за вътрешната структура на БиХ и да налага, когато е необходимо, решения, които да гарантират единството както в рамките на БиХ, така и по отношение на евроатлантическата интеграция," каза Юришич. 
						Дългосрочните перспективи пред БиХ се дискутират разгорещено между учените. Малцина обаче виждат бъдеще, което включва продължаване на работата на СВП. 
						"Не бих свързвал съдбата на БиХ със СВП. Въпросът е какво ние, гражданите на БиХ, искаме от държавата, в която живеем. Искрено вярвам, че в този момент ние не сме в състояние да направим нещо добро сами за себе си," каза Здравко Гребо, университетски професор от Сараево. 
						Според Гребо решението за закриване на СВП изпраща особено послание до гражданите: имате избори през октомври, така че внимателно помислете кого ще изберете да ръководи страната в бъдеще.

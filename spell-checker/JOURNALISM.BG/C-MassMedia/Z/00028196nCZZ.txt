Наука и технологии: България достави апаратура за индийски космически кораб 
					27/10/2008
					Произведена в България космическа апаратура е част от първата индийска космическа мисия. Още в новините от областта на науката и технологиите: косовски археолози говориха на конференция във Франция; в Белград бе открита изложба по случай 100-годишнината от археологическите проучвания във Винча.
					 
						
Първият индийски безпилотен космически апарат за изследване на Луната, „Чандраян 1”, бе изстрелян рано сутринта в сряда. (22 октомври). [AФП]
						На борда на първата индийска безпилотна мисия до Луната, космическия кораб „Чандраян 1”, лети българска апаратура. Българският полезен товар е спектрометър за измерване на космическата радиация (RADOM), наречен „Люлин”, който спечели в конкуренция с оборудване от 31 други страни правото да бъде включен в индийската мисия. Българската Централна лаборатория за слънчево-земни въздействия понастоящем работи върху три нови космически уреда от типа на "Люлин”. 
						*** 
						Екип от археолози представи миналата седмица на проведена в Гренобъл, Франция, научна конференция за Епир и илирите находките си от проучвания на крепостта Харилач в Централно Косово. Археолози от Косово и региона смятат находките, открити в Харилач, на около 25 км западно от Прищина, за уникални. Археолозите подчертават важността на продължаването на изследванията на района. 
						*** 
						Изложба, наречена „Винча – праисторически метропол”, бе открита в петък (24 октомври) в галерията на Сръбската академия на изкуствата и науките по случай 100-годишнината от археологическите проучвания в района. Изложбата, която ще продължи до 5 декември, показва развитието на Винча в епохата на неолита. 
						*** 
						
						Македонският мобилен оператор „Космофон” увеличи в сряда (22 октомври) скоростта на интернет услугата си за своите 3G абонати на 3,6 Mbps, десет пъти повече от предлаганата по-рано скорост. Абонатите могат да избират между три схеми на плащане. 
						*** 
						На медицински симпозиум в Белград в сряда (22 октомври) лекари представиха ново лекарство за рак на черния дроб и бъбреците. Разработчиците му са регистрирали медикамента, наречен "Sorafenib", в Сърбия през 2007 г. Той е първият по рода си, одобрен в страната. 
						*** 
						
						Tурският министър на енергетиката Хилми Гюлер се срещна с 62-ма турски учени, участници в експеримента Голям адронен колайдер (ГАК) в Женева. Гюлер бе там, за да присъства на церемонията по откриването на ГАК, разработен от Европейският център за ядрени изследвания (ЦЕРН). Церемонията се състоя на 20 октомври. 
						
						(Различни източници – 20/10/08-27/10/08)

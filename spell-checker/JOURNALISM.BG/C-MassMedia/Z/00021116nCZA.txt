Ръководителят на ЮНМИК е уверен, че статутът на Косово ще бъде успешно определен
					29/12/2006
					За Косово 2006 г. бе година на огромни предизвикателства и голям напредък, заяви ръководителят на ЮНМИК Йоахим Рюкер в четвъртък, изразявайки увереност, че процесът за определяне на окончателния статут на провинцията ще бъде доведен до успешен край.
					(Пресцентър на ООН, ЮНМИК, АКИ, Б92 - 28/12/06)
 
					 
						
"Ние ще преодолеем предизвикателствата пред нас и ще запазим Косово като сигурен дом на всички хора, които живеят тук", заяви ръководителят на ЮНМИК Йоахим Рюкер. [ЮНМИК]
						Ръководителят на ЮНМИК Йоахим Рюкер изрази увереността си в четвъртък (28 декември) по отношение на процеса за определяне на статута на Косово. 
						"Извървяхме дълъг път в процеса за определяна на статута, ръководен от специалния пратеник [Марти] Ахтисаари," заяви Рюкер в обръщение към народа на Косово по повод наближаващия мюсюлмански празник Курбан Байрам и Нова година. "Все още не сме достигнали финалната права, но съм сигурен, че ще действаме заедно и ще продължим в правилната посока." 
						Отбелязвайки, че изминалите 12 месеца са се характеризирали с "огромни предизвикателства", Рюкер заяви, че този период е бил и време на "голям напредък" и постижения за провинцията, особено в осъществяването на стандартите, определени от международната общност в осем области, включително демократични институции, върховенство на закона, малцинствени права и икономиката. 
						Според ръководителя на ЮНМИК икономиката на Косово е регистрирала ръст от почти 5 % през 2006 г., значително надвишавайки прогнозите, направени в началото на годината. 
						"За първи път този ръст е постигнат от частния сектор", заяви германският дипломат. "Разбира се, този растеж все още не е достатъчен, за да се намали безработицата и ние трябва да работим още по-усилено. Важни стъпки бяха предприети за привличане на чужди преки инвестиции в Косово, особено в енергийния сектор, където са ни най-необходими." 
						ЮНМИК също ще продължи да работи за успешното приключване на своята мисия, като планира плавен преход от международна администрация към институции, създадени според решението за окончателния статут, обеща Рюкер. 
						"Всичко, което правим продължава да бъде партньорство между международни институции, нашите партньори във временните институции на самоуправление и вие, народа на Косово", заяви пратеникът на ООН. "Именно това партньорство ми вдъхва увереността, че ще преодолеем предизвикателствата пред нас и ще запазим Косово като сигурен дом на всички хора, които живеят тук." 
						Все още част от Сърбия, Косово се намира под администрацията на ООН от края на конфликта през 1998-1999 г. Преговорите за определяне на неговия бъдещ статут, организирани от ООН, започнаха във Виена през февруари, но не успяха да сближат позициите на Белград и Прищина. 
						Косовските албанци, които са 90 % от населението на провинцията от около 2 милиона души, искат пълна независимост от Сърбия. Подобна възможност среща силната съпротива на Белград, който твърди, че може да се съгласи само на значителна автономия. Ахтисаари се очаква да представи предложенията си за решение след парламентарните избори в Сърбия на 21 януари.

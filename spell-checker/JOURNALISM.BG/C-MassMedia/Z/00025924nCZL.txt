Албанското правителство намалява разходите си, докато не бъдат компенсирани засегнатите от взривовете
					26/03/2008
					 
						ТИРАНА, Албания -- Правителството заяви във вторник (25 март), че ще замрази не особено важни обществени проекти, докато засегнатите от смъртоносната серия от взривове в армейски склад за боеприпаси преди десет дена не бъдат компенсирани. Понастоящем разходите за това се оценяват на около 12 млн. евро.
						Междувременно прокурорите, разследващи версията за злоумишлено деяние, са разпитали в понеделник началника на генералния щаб на армията генерал Луан Ходжа и неговия заместник, генерал-лейтенант Шпетим Спахиу. Прокуратурата се е опитвала да изясни кой е избрал село на 15 км от Тирана за склад за боеприпаси с изтекла годност, предназначени за унищожаване. Бившият министър на отбраната Фатмир Медиу бе заявил, че той и генералите са одобрили този избор. (Топ-Ченъл, BalkanWeb, BalkanInsight - 25/03/08)

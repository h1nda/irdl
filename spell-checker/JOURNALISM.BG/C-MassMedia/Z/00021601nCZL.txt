Генералният секретар на НАТО посети Прищина и осъди насилието от края на миналата седмица
					15/02/2007
					 
						ПРИЩИНА, Косово, Сърбия -- Генералният секретар на НАТО Яп де Хоп Схефер пристигна в Прищина в четвъртък (15 февруари) за разговори с косовските лидери, с ръководителя на ЮНМИК Йоахим Рюкер и с командващия на КФОР генерал-лейтенант Роланд Катер. Той ще посети и Митровица за среща с косовски сръбски кметове. Съгласно репортажи в пресата Схефер се е изказал в подкрепа на плана за статута на Косово на специалния пратеник на ООН Марти Ахтисаари и е подчертал, че НАТО няма да позволи насилие в Косово. Той осъди сблъсъците в края на миналата седмица между демонстранти, поддържащи независимостта, и полицията, в които загинаха двама души, а десетки бяха ранени.
						Други новини -- В сряда косовският президент Фатмир Сейдиу заяви, че ще изчака завършването на разследването, преди да предприеме наказателни действия срещу полицейски служители. Скопският всекидневник "Дневник" междувременно писа, че стотици албанци от Македония са участвали в неделния митинг. Според него те са отишли по покана на движението "Ветевендосе" ("Самоопределение"), което организира протеста. (Глас явности - 16/02/07; Уеб сайт на НАТО, Танюг, Дневник - 15/02/07; KosovaLive, KosovaPress.com, Фокус - 14/02/07)

Убийства на жени в името на „любовта”
					18/05/2011
					Жени протестират срещу безнаказаността и увеличаването на убийствата на жени, като обвиняват държавните институции.
					От Чигдем Будайджъ за Southeast European Times от Истанбул – 18/05/11
 
					 
						
Активистки носят макет на ковчега на Айше Пашалъ с надпис „Държавата не осигури защита, държавата е съучастник” по време на демонстрация в центъра на Истанбул през април. [Ройтерс]
						Айше Пашалъ, на 42 г., стана жертва на нарастващото насилие от мъже срещу жени в Турция. Тя бе прободена смъртоносно от бившия си съпруг Истикбал Йеткин на улица в Анкара на 7 декември 2010 г. Нейният случай получи голямо внимание от медиите, като повдигна въпроси за отговорността на държавните институции, полицията, прокуратурата и съда. 
						Въпреки оплакванията на Пашалъ в прокуратурата за смъртни заплахи от бившия й съпруг и молбата й за закрила, такава й е отказана въз основа на развода й. В предходно дело бившият й съпруг е обявен за невинен, след като пребива Пашалъ и я изнасилва по време на брака им. 
						Въпреки член 4320 – законът за защита на семейството – който включва предпазни мерки срещу насилието от мъже в семейството, насилието срещу жени продължава, тъй като законът изключва жените, които официално нямат сключен брак, какъвто понякога е случаят с религиозните бракове, в селските райони или разведените жени. 
						Доклад на „Хюман Райтс Уоч”, озаглавен „Той те обича, той те бие: семейното насилие в Турция и достъпът до защита", заключава, че „грешките при изпълнението, допускани от полицията, прокурори, съдии и други длъжностни лица, правят системата за защита в най-добрия случай непредсказуема, а понякога и направо опасна.” 
						Докато на 11 и 12 май се вземаше решението по делото "Пашалъ", Истанбулският феминистки колектив – съставен от различни феминистки групи и неправителствени организации, като например „Амарги”, „Мор Чатъ”, „Филмор”, Фондация за солидарност с жените (КАДАВ), Жени за човешки права на жените (ЖЧПЖ) и Социалистическия феминистки колектив – организираха „денонощна охрана” по време на демонстрации в Истанбул и 14 други града в знак на протест срещу убийствата на жени и безнаказаността за мъжете убийци. 
						Сакине Гюнел от Истанбулския феминистки колектив каза за SETimes: „Провеждаме тази кампания срещу насилието от мъже в продължение на почти година. Не искаме мъжете да получават намалени наказания заради предполагаеми смекчаващи вината обстоятелства. Искаме правителството да изпълни предишните решения и да има политики, които дават приоритет на жените.” 
						Друга демонстрантка, Илке Гьокдемир от „Мор Чатъ”, заяви, че „броят на убийствата на жени в Турция е невероятен, а мъжете не получават съответното наказание. Ние сме на пост тук не само заради Пашалъ, но и заради всички жени, които са били обект на насилие от мъже. Има и много други убийства на жени, които не са привлекли вниманието на медиите.” 
						Според Назан Мороглу, адвокатка от Истанбулската адвокатска колегия, броят на убийствата на жени е нараснал с 1400 % между 2002 и 2009 г. 
						Миналата седмица в Истанбул Съветът на Европа постави началото на първия в света правно обвързващ пакт за защита на жените, който предвижда подписалите го страни да бъдат задължени да осигурят телефонни линии за помощ, убежище, медицинско обслужване и правна помощ. 
						Въпреки това Зелал Айман от ЖЧПЧ коментира с ирония: „Мисля, че международните закони са много важни, тъй като са задължителни и тяхното създаване е много добра стъпка. Някак си доста странно е обаче, че пактът днес се подписва при закрити врати в Турция, която е първата подписала го страна, а такива случаи в реалния живот се пренебрегват. Правителствата не са готови веднага да приложат тези закони в полза на жените, а по-скоро женските организации и международни неправителствени организации трябва да следят за тях и упорито да настояват те да бъдат прилагани.” 
						Истикбал Йеткин беше осъден на 12 май на доживотен затвор. Собствената му дъщеря Бурджу Пашалъ определи това като „победа” по националната телевизия НТВ.

В Северно Косово бяха засилени мерките за сигурност
					14/09/2010
					Сблъсък в края на седмицата между сърби и албанци предизвика нов дебат за сигурността в Северно Косово. 
					От Линда Карадаку за Southeast European Times от Прищина -- 14/09/10
 
					 
						
"КФОР няма да търпи никакво насилие в Косово," каза командващият генерал-майор Ерхард Бюлер. [Гети Имиджис] 
						Косовската полиция засили мерките за сигурност на север след сблъсък между сърби и албанци, последвал мача в събота (11 септември) от Световното първенство по баскетбол, в който Сърбия загуби от Турция. 
						Говорителят на полицията Бесим Хоти казва, че етнически албанци и сърби започнали да хвърлят камъни едни срещу други, когато албанците започнали да празнуват победата на Турция. 
						 По неофициални данни са ранени седем души. 
						Групи от двете страни се събрали около моста на река Ибър, докато КФОР, ЮЛЕКС и Косовската полиция стояли по средата. Имало е изстрели и от ЮЛЕКС потвърдиха, че един френски жандармерист е бил ранен в крака. 
						 "Косовската полиция засили мерките за сигурност, главно в общностите със смесено население, с цел предотвратяване на евентуален инцидент," заяви в понеделник главният говорител на косовската полиция Баки Келани за SETimes. 
						 Той каза, че с изключение на сбиването след мача, ситуацията в Косово като цяло е спокойна. 
						"Това бе изолиран инцидент -- полицията и КФОР успяха да запазят контрол върху ситуацията," каза Келани. 
						 Ръководителят на ЮЛЕКС Ив дьо Кермабон каза, че мисията "няма да търпи подобно незаконно поведение и е готова да предприеме всички необходими мерки заедно с косовската полиция и КФОР, за да гарантира енергична реакция срещу всяко повторение на подобни събития". 
						 В подобен дух командващият на КФОР генерал-майор Ерхард Бюлер каза, че мироподдържащите сили "няма да търпят никакво насилие в Косово". 
						Президентът Фатмир Сейдиу каза, че такива инциденти уронват имиджа на страната и са в услуга на онези, които са срещу мира, стабилността и благоденствието на всички в Косово, независимо от тяхната етническа или религиозна принадлежност. 
						Сейдиу помоли всички граждани да действат отговорно и "да не се оставят да бъдат притискани от разни хулигани, които работят срещу закона". Той осъди също така нападението срещу служители на ЮЛЕКС и КФОР, заявявайки, че то е било "абсолютно неприемливо и срамно". 
						Междувременно сръбският министър за Косово Горан Богданович се позова на инцидента като доказателство, че ситуацията в нестабилното Северно Косово трябва да бъде предмет на дискусии в бъдещите преговори между Белград и Прищина. 
						"Това доказва, че са достатъчни само дребни инциденти ситуацията да ескалира. Ние сме против насилието и призоваваме за незабавен диалог. Вярваме, че Северът, както и други проблеми в Косово и Метохия, трябва да са част от този диалог," каза Богданович за всекидневника "Коха Диторе".

На България и Румъния могат да бъдат наложени ограничения след присъединяването
					15/09/2006
					Високопоставен член на Европейския парламент каза в четвъртък, че ЕС вероятно ще наложи ограничения на България и Румъния след приемането им в Съюза, което се очаква да стане на 1 януари. 
					(Дневник, Europe.bg, Найн О'Клок - 15/09/06; AП, AФП, EUpolitix, БНН, Агенция София Нюз, Медиапул, Europe.bg, Дневник, Ромпрес - 14/09/06)
 
					 
						
Българският външен министър Ивайло Калфин призна, че членството на страната му в ЕС вероятно ще бъде съпътствано от ограничения в някои проблемни области. [Гети Имиджис]
						На България и Румъния, които се очаква да се присъединят към ЕС на 1 януари, вероятно ще бъдат наложени някои ограничения, които за известно време ще изключат страните от някои политически области, каза високопоставен член на Европейския парламент в четвъртък (14 септември). 
						"Смятаме, че ще са нужни няколко предпазни клаузи," е казал Греъм Уотсън, председател на либералдемократите в Европарламента, цитиран от АП. "Обхватът и характерът на тези клаузи сега са предмет на обсъждане." 
						Тези политически области, в които могат да бъдат наложени ограничения, включват правосъдие и вътрешни работи, селско стопанство и обществено здравеопазване, каза той. 
						Уотсън направи това изказване десет дни преди датата, на която Европейската комисия (ЕК) трябва да публикува окончателните си доклади за готовността на България и Румъния за членство в ЕС. Докладите ще съдържат препоръка дали двете страни да се присъединят към Съюза на 1 януари 2007 г., както се предвижда в присъединителния им договор с 25-членния блок. 
						Договорът включва предпазни клаузи, които позволяват на ЕС да отложи приемането на двете балкански страни с една година, ако те не са готови. 
						Публикации в медиите неотдавна посочиха, че ЕК най-вероятно ще препоръча да се разреши на България и Румъния да се присъединят към ЕС по график, но с някои ограничения. 
						Те могат да включват тригодишно отлагане на приемането на двете страни във вътрешния пазар на ЕС, както и внимателно наблюдение на мерките за борба с корупцията, съобщи EUpolitix.com. 
						Потвърждавайки индиректно тези съобщения в четвъртък, българският външен министър Ивайло Калфин каза, че очаква страната му да се присъедини към ЕС на 1 януари, но с наложени строги мерки в проблемните области. 
						Той каза това след среща в Брюксел с еврокомисаря по разширяването Оли Рен, на която присъства и министърът по европейските въпроси на България Меглена Кунева. 
						Макар сега да изглежда малко вероятно ЕК да препоръча отлагане на приемането на България и Румъния с една година, присъединителният им договор със Съюза трябва да бъде ратифициран от всичките 25 страни членки. Четири страни -- Белгия, Дания, Франция и Германия -- още не са приключили този процес. 
						Очаква се френският Сенат да обсъди договора на 3 октомври, каза пред репортери в четвъртък румънският министър на евроинтеграцията Анка Боаджиу. Германският Бундестаг е насрочил първото четене на договора за 28 септември, като второто четене ще бъде към края на октомври, преди договорът да бъде окончателно гласуван от Бундесрата на 24 ноември, е казала Боаджиу, цитирана от румънската информационна агенция "Ромпрес".

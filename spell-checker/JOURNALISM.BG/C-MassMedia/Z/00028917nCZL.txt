Албански жители стоят на пост в неспокоен квартал на Митровица
					08/01/2009
					 
						ПРИЩИНА, Косово -- Албански жители в населяваната предимно от сърби Северна Митровица стоят на пост през нощта от 30 декември насам, предадоха медиите в четвъртък (8 януари). Смените траят от 18,00 ч. до 6,00 ч. Някои казват, че са предприели мярката превантивно, докато други я определят като мирен отговор на откъслечни случаи на насилие. „Изглежда, че от ЮЛЕКС не вършат никаква работа. Бяха тук само за един ден, а от КФОР идват само след като се случи инцидент,” каза Буяр Шала, жител на квартала.
						Междувременно инцидентите в района продължават. Вандали разрушиха два автомобила, единият собственост на албанец, а другия на сърбин, във вторник вечер в с. Сухадол, северно от Митровица. По-късно около 50 сръбски и албански жители на селото блокираха главния път.
						Бившият специален пратеник в Косово Волфганг Петрич каза в сряда, че напрежението в Митровица ще продължи, докато враждуващите страни не намерят решение на ситуацията в Косово. Той добави, че Митровица е проблем за сигурността, изискващ мерки за сигурност от страна на ЕС с подкрепата на НАТО. (Коха Диторе, Зери, Косова Сот, Лайм, Експрес - 08/01/09)

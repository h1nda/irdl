Половин милион души от БиХ може да загубят гражданството си
					26/06/2012
					Едва ли някоя от възможностите да се поправи положението ще се случи навреме.
					От Анес Алич за Southeast European Times от Детройт -- 26/06/12
 
					 
						
Гражданите на БиХ, които притежават двойно гражданство, може да бъдат принудени да изберат само едното. [Анес Алич/SETimes] 
						Близо половин милион граждани на Босна и Херцеговина (БиХ), които живеят в чужбина и притежават двойно гражданство, ще бъдат принудени да се откажат от гражданството си в едната от страните, ако парламентът на БиХ изпусне крайния срок - 1 януари 2013 г. - да внесе поправки в закона за гражданството на страната. 
						Законът, който е част от Дейтънското мирно споразумение от 1995 г. и влезе в сила четири години по-късно, предвижда бошнаците, живеещи в чужбина, да могат да запазят босненското си гражданство заедно с това на друга държава само ако БиХ сключи двустранно споразумение за гражданството с дадената държава. 
						През 2002 г. върховният представител Пади Ашдаун удължи крайния срок до януари 2013 г., за да даде време на властите в БиХ да сключат споразумения за гражданство. 
						Досега правителството на БиХ е подписало споразумение с Швеция. 
						Двустранни договори освен това са подписани и със Сърбия и Хърватия, засягащо 100 000 души с двойно босненско и сръбско или хърватско гражданство, след дълги преговори, утежнени от много политически препятствия. 
						Близо 60 000 добре обучени професионалисти обаче, живеещи предимно в Австрия и Германия, вече са загубили босненското си гражданство. 
						Родената в Сараево Лейла Мемишевич, която е напуснала БиХ през 1992 г. и се е оженила и установила в Германия, каза за SETimes, че се е надявала да запази гражданството си и в двете страни, но не може. 
						"Но заради това, че живея и работя тук, а децата ми са германски граждани, няма начин да върна германските ни паспорти", каза Мемишевич. 
						Докато босненската диаспора е обединена в желанието си да запази своето босненско гражданство, много хора може да се откажат от него. 
						"Хиляди граждани на БиХ, които живеят в чужбина, със сигурност ще загубят гражданството в родната си страна, тъй като споразуменията между държавите за двойното гражданство са дълги процеси, които не могат да бъдат завършени до края на годината", каза за SETimes Заим Пашич, председател на Световната асоциация на диаспората на Босна и Херцеговина. 
						Пашич обясни, че трите групи политици националисти възпрепятстват напредъка. 
						"Докато се подготвят споразуменията за двойно гражданство с дадена държава, и трите групи политици мислят единствено дали ще има полза за интересите на техния етнос", добави Пашич. 
						Конституционният съд реши през септември 2011 г., че правителството разполага с шест месеца да отмени двата члена на закона, 17-и и 39-и, които поставят условието за двустранни споразумения за двойното гражданство, но правителството все още не е предприело действия. 
						Все още потенциално решение може да бъде съдът да подкрепи решението си от 2011 г. и да удължи крайния срок за прилагането с още шест месеца. Напредък обаче не може да се гарантира, като се имат предвид предишните изпуснати крайни срокове, въпреки обещаните им удължавания. 
						Освен това Службата на върховния представител може евентуално отново да се намеси и да удължи срока. 
						За много хора като Адемир Мусич, студент бошнак от Завидовичи, политическото препятствие добавя обида към оскърблението. Мусич освен това посочи, че повечето от хората в чужбина, притежаващи босненско гражданство, са бошнаци, които са били изгонени от домовете си по време или в резултат на войната от 1992-95 г. 
						"Това, което геноцидът не успя да стори, го завършват политиците, защото демографската картина на БиХ никога няма да бъде отново същата", каза Мусич за SETimes. 
					
				
			
					 
					
 
 

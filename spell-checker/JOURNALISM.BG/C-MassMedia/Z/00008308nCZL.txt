Турция ще създаде група за наблюдение на реформите
11/09/2003
 
АНКАРА, Турция -- Външният министър Абдула Гюл каза в сряда (10 септември), че правителството планира да учреди специална група за наблюдение на прилагането на демократичните реформи, изисквани за членство в ЕС. Няколко НПО, граждански и политически организации са образували отделна работна група за повишаване на имиджа на Турция по света. Анкара ускорява реформите преди срещата на високо равнище на ЕС през 2004 г., на която ще бъде взето решение дали Турция отговаря на условията за започване на преговори за присъединяване към съюза.
Други новини: Телата на 24 нелегални емигранти - повечето пакистанци - бяха изхвърлени по бреговете на р. Еврос. Полицията смята, че лодката на жертвите се е преобърнала, докато са правили опит да преминат от Турция в Гърция.
Междувременно министърът на отбраната Вежди Гьонюл се срещна в Лондон в сряда с британския си колега Джеф Хун. Разговорите бяха съсредоточени върху обстановката в Ирак. Гьонюл е на посещение на международния панаир на оръжия в Лондон, предшестващ откриването на подобен в Турция към края на месеца. (Миллиет - 11/09/03; AFP, Анадолска агенция, ТРТ 2, НТВ - 10/09/03)

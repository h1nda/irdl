Черна гора е близо до признаване на Косово
					06/10/2008
					 
						ПОДГОРИЦА, Черна гора – В петък (3 октомври) парламентът одобри проекторезолюция, предложена от управляващата коалиция и насочена към ускоряване на европейската и евро-атлантическата интеграция на страната. Наблюдателите като цяло възприемат проекта като „зелена светлина” за признаване от Черна гора на едностранно обявената независимост на Косово от Сърбия. Според проекта Подгорица се ангажира да „уважава политическата реалност, смятана за важна от членките на ЕС и НАТО от гледна точка на регионалната стабилност”. Страната обещава още да провежда политика съобразно курса на своята европейска и евро-атлантическа интеграция.
						Други новини – Йост Лагендайк, докладчикът на Европейския парламент за Косово, заяви в събота, че предпочита „едновременна интеграция на Сърбия и Косово в ЕС”. Но това трябва да стане „само след като отношенията им се подобрят”, каза Лагендайк към края на четиридневно посещение в Косово на делегация на Европейския парламент. 
						Междувременно в неделя външният министър Скеднер Хисени каза, че инициативата на Сърбия да потърси мнението на Международния съд относно косовската декларация за независимост може да бъде одобрена в Общото събрание на ООН, но добави, че „това действие няма да има дългосрочен ефект върху Косово.” Общото събрание на ООН трябва да гласува инициативата на Сърбия в сряда. (Зери, Коха Диторе - 06/10/08; РТК, Кохавижън, ТВ 21, Танюг, Б92, Би Би Си, Гласът на Америка, Бета - 05/10/08; РТЧГ, ИТАР- ТАСС - 04/10/08)

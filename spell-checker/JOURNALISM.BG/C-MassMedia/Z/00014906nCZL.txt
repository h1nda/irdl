Дел Понте заявява, че балканските страни са постигнали напредък в сътрудничеството си с трибунала на ООН
					14/06/2005
					 
						НЮ ЙОРК, Съединени щати -- Главният прокурор на ООН Карла дел Понте заяви в понеделник (13 юни) пред Съвета за сигурност на ООН, че е настъпило "рязко подобрение" в съдействието, което получава от балканските държави при преследването на воннопрестъпници. Тя отбеляза обаче, че това сътрудничество е непълно и че остава да се свърши още работа по задържането и предаването на правосъдието на седем основни заподозрени, в т. ч. Радован Караджич, Ратко Младич и Анте Готовина. Дел Понте каза, че сръбското правителство демонстрира все същата неохота да залови бегълците и вместо това разчита на доброволното им предаване. Тази политика вече не дава резултати, каза тя. Дел Понте добави, че трибуналът няма да може да завърши всички съдебни производства до 2010 г., ако всички бегълци не бъдат арестувани в скоро време. Председателят на трибунала на ООН Теодор Мерон повтори същите опасения пред Съвета за сигурност. (AП, Уеб-сайт на ООН, Бета, ХИНA - 13/06/05)

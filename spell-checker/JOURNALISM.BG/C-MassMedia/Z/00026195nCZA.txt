Младежка организация иска съкращаване на федералния щат в БиХ
					21/04/2008
					Младежка организация в Босна и Херцеговина води кампания за съкращения в правителството.
					От Иво Шчепанович за Southeast European Times – 21/04/08
 
					 
						
Младежката организация “Бунт” смята, че държавният щат трябва да бъде намален. [Правителство на БиХ]
						Младежката организация “Бунт” проведе този месец няколко демонстрации в Босна и Херцеговина (БиХ), настоявайки за съкращения на броя на държавните служители в страната. На 6 април групата проведе митинг в Сараево, който бе последван от демонстрация в Мостар.
						В Мостар повече от 1 000 души подписаха петицията ''Да намалим администрацията'' през първия един час. Активистите планират да изпратят подписите до властите в двете автономни области, Федерация Босна и Херцеговина (ФБиХ) и Република Сръбска (РС), и до всички кантони.
						"Бунт" е неправителствена организация с нестопанска цел, [която е] готова да се противопостави на нанасящите вреди действия на управляващите политици,” се казва в устава на групата.
						 "Искаме хората да изпращат искания до представителите на властта, които понякога се държат като недосегаеми … Те не се държат като недосегаеми единствено в предизборните периоди," се казва в изявление на организацията.. 
						 "Чрез тази символична акция … искахме да повторим своето искане за намаляване на държавния щат в Босна и Херцеговина."
						И други НПО в страната, между които “Центрове за граждански инициативи”, “Гето”, Младежки културен център “Абрашевич" и “Защо не?", изразиха подкрепа за кампанията на “Бунт”. Много от активистите вярват, че държавата би функционирала по-добре с по-малко държавни служители.
						Според съобщения на федералната осведомителна агенция “Фена” тази година се очаква правителството на БиХ да изразходва 113 млн. евро за заплати – съществено увеличение спрямо миналогодишните 82 млн. евро.
						 Заплатите в парламента са нараснали с 37 %, а правителствените заплати са 2,5 пъти по-високи от средния национален доход.
						В миналото "Бунт" е организирала множество протести и кампании. Една от последните акции имаше за цел заличаването на всички графити с оскърбително съдържание срещу някое от малцинствата в страната.

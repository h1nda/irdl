Сърбия обеща да се бори с организираната престъпност
					29/09/2009
					 
						БЕЛГРАД, Сърбия -- В понеделник (28 септември) президентът Борис Тадич подчерта решимостта на Сърбия в борбата с организираната престъпност както на местно, така и на регионално ниво, добавяйки, че Белград зависи от подкрепата на ЕС по този въпрос. Откривайки регионална министерска конференция за организираната престъпност в Западните Балкани, министърът на правосъдието Снежана Малович и министърът на вътрешните работи Ивица Дачич подчертаха нуждата от регионален подход за справянето с проблема. Заместник-председателят на Европейската комисия по въпросите на правосъдието, свободата и сигурността Жак Баро, който присъства на форума, предупреди, че организираната престъпност може да застраши стабилността на региона и неговата интеграция в ЕС.
						В Белград Баро се срещна с редица представители на властите и каза, че Сърбия е постигнала напредък към безвизов режим с блока, но добави, че техническа мисия на Европейската комисия (ЕК) ще посети Белград през първата половина на октомври, за да се произнесе окончателно по въпроса. Ако оценката е положителна, ЕС ще премахне визовите изисквания за сръбски граждани, считано от януари.
						Други новини -- Френски гражданин, който беше нападнат от сръбски хулигани на 17 септември, почина във вторник, съобщиха лекуващите го лекари. Брис Татон, на 28 г., се намираше в критично състояние след операция на гръдния кош вследствие на нападението, извършено, след като френският футболен отбор "Тулуза" победи "Партизан" (Белград). Полицията арестува 11 души във връзка с нападението. (АП, Б92, РТС, Бета, Танюг, Блиц, СТА - 29/09/09; Бета, Танюг, РТС, Б92, Меджународни Радио Сърбия - 28/09/09)

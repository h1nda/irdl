Американски официален служител заяви, че СЕЕБРИГ може да бъде обучена за мисии извън ЮИЕ
20/11/2003
 
ЗАГРЕБ, Хърватия -- Американският заместник на помощник-секретаря по отбраната по въпросите на ЕС и НАТО, Ян Бжежински, в изложение пред регионален форум по отбраната в Загреб в сряда (19 ноември) призова Многонационалната бригада "Югоизточна Европа" (СЕЕБРИГ) да се подготви за евентуално разполагане извън региона. СЕЕБРИГ бе учредена за участие в миротворчески и хуманитарни операции под командването на НАТО и ЕС и в рамките на мандата на ООН и ОССЕ.
Във връзка с парламентарните избори в Хърватия в неделя Службата за демократични институции и човешки права (СДИЧП) към ОССЕ заяви, че ще изнесе предварителни резултати в понеделник. Канадецът Иън Мичел оглавява мисията на наблюдателите на изборите. (ХИНА, Би Би Си, Уебсайт на ОССЕ, ХИНА, Би Би Си - 19/11/03)

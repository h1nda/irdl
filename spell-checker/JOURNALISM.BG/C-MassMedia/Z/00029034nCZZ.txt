Наука и технологии: Почина виден тюрколог
					19/01/2009
					Тюрколожката Ирен Меликоф почина на 91-годишна възраст във Франция. Още новини от областта на науката и технологиите: България вече предлага дипломи по информационни технологии от Кеймбриджкия университет; Турция пусна в действие първата интернет търсачка, насочена към мюсюлманските потребители.
					 
						
Ирен Меликоф. [Архив]
						Известната тюрколожка Ирен Меликоф е починала на 91-годишна възраст във Франция, съобщиха турските медии на 12 януари. Меликоф беше сред най-известните изследователи в областта на тюркологията. Турският президент Абдула Гюл изрази в писмо своите съболезнования. "Ирен Меликоф, която получи много награди за своя принос за подобряването на турския език и култура, винаги ще бъде помнена с уважение и ще продължи да живее чрез своята богата работа," е заявил Гюл. 
						*** 
						Американското висше бизнес училище “Франклин” съобщи в четвъртък (15 януари), че открива магистърска програма по бизнес и администрация в университета "Св. Климент Охридски - Битоля" в Битоля, Македония. Лекциите ще бъдат водени на английски език от преподаватели от “Франклин” и "Св. Климент Охридски". 
						*** 
						Първата интернет търсачка, насочена към ислямските потребители, влезе в действие в Турция. www.muslimangoogle.com използва резултатите от най-голямата търсачка в света, Google, но ги филтрира според ислямските религиозни норми. Сайтът филтрира някои изрази, като "секс" и "порно", и потребителите не получават резултати при търсене с тези думи. 
						*** 
						
						Кипър беше класиран на първо място в света за 2008 г. по брой на бъбречните трансплантации спрямо населението на страната, съобщи на 12 януари Георгиос Кириакидес, директор на Центъра за хирургични операции и трансплантации “Параскеваидион”. През 2008 г. центърът е извършил 58 бъбречни трансплантации, най-големия брой в света спрямо населението на страната. През последните 22 години в страната са направени общо 824 такива трансплантации. Около 600 пациенти получават системно лечение, добави Кириакидес. 
						 *** 
						
						Косовската Агенция по кадастъра е започнала в четвъртък (15 януари) проект за електронна база данни. Електронният кадастър ще предоставя информация за всички видове имоти и свързаното с тях законодателство - земя, сгради, имуществени права и оценки на имоти - като всичко това ще бъде за обществено ползване. Изпитанията на проекта ще продължат до юни в две общини. Властите очакват останалата част от страната да бъде обхваната до края на годината. 
						
						(Различни източници -- 12/01/09-19/01/09)

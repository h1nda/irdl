Караджич не се яви пред съда, делото в Хага бе отсрочено 
					26/10/2009
					 
						ХАГА, Холандия -- Делото срещу бившия босненски сръбски лидер Радован Караджич в Трибунала на ООН за военни престъпления бе отсрочено в понеделник (26 октомври), след като той не се яви в съда. "Предвид отсъствието на обвиняемия и на защитник, който да го представлява, съдът прекратява днешното заседание," каза съдия О-Гон Куон. Процесът ще продължи във вторник с встъпителната пледоария на обвинението. Ако Караджич продължава да отсъства, съдиите ще обсъдят назначаването на адвокат, който да го представлява. Миналата седмица Караджич обяви, че няма да се яви в съдебната зала, тъй като не е готов със защитата си. Той отговаря по обвинения в геноцид, военни престъпления и престъпления против човечеството, извършени по време на босненския конфликт през 1992-1995 г. Караджич се защитава сам в съда. (AФП, АП, Ройтерс, Би Би Си, ДПА - 26/10/09)

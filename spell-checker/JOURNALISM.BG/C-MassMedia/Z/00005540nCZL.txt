Международните представители призовават жителите и политиците на Косово към партньорство и участие в процеса на демократизация
03/01/2003
Международните представители призоваха косовските институции и политически лидери към сътрудничество и отговорност, за да може провинцията да се справи с предстоящите предизвикателства.
(АП, АФП, ООН телеграф - 31/12/02; АП, ОССЕ, РСЕ/РС - 30/12/02)
 
 
Международните представители призоваха институциите и политическите лидери на Косово към сътрудничество и отговорност, за да може провинцията да се справи с трудните задачи, които й предстоят.
"Всички поддръжници на Косово искат да видят съществен напредък в решаването на множеството важни проблеми на Косово", заяви в новогодишното си обръщение управляващият мисията на ООН в Косово (МОНК) Михаел Щайнер в понеделник (30 декември). Такъв прогрес, каза той, може да бъде постигнат само "при сътрудничество между косовските институции и тези на ООН, всяка от които играе важна роля".
От своя страна, главният представител на ОССЕ за провинцията, Паскал Фиески, призова хората на Косово и техните политически лидери да участват активно в процеса на демократизация и помирение.
"Демокрацията означава пълно зачитане на основните човешки права", каза Фиески в новогодишното си послание, добавяйки, че едно от основните права на всеки е да живее в собствения си дом. "За съжаление, твърде много хора в Косово не могат да се радват на това днес", каза той.
Също в понеделник, актрисата Анджелина Джоли завърши тридневната си обиколка в Косово, извършена в качеството й на посланик на добра воля на Върховния комисариат на ООН за бежанците (ВКБООН). Тя изрази загриженост за трудните условия, при които все още живеят малцинствата в провинцията.
"Хората мислят, че когато войната свърши, всичко се връща към нормалния си ход", каза Джоли. "Но в Косово, ситуацията със сигурността на малцинствата остава под въпрос". Тя посети лагери за бежанци и се срещна с представители на различни малцинствени групи в Прищина и северния град Митровица.
Около 200 000 души от малцинствените общности в Косово са напуснали провинцията в резултат на конфликта през 1998 - 1999 г., а само 6 000 са се завърнали по домовете си. Повечето от тях живеят в лагери на ВКБООН, които се охраняват от миротворците на КФОР.
"До миналата година, хората, които напускаха Косово, бяха повече от онези, които се връщаха", каза Щайнер за радио Свободна Европа в понеделник. Той отбеляза, че за първи път промяна в тази тенденция е настъпила през 2002 г. Връщането на изселените хора по домовете им е едно от предварителните условия, които трябва да бъдат изпълнени, преди да може да се разглежда въпроса за статута на провинцията, подчерта Щайнер.
Другите предварителни условия, които той изброи, включват свободното движение на хора, функциониращи институции и надеждна правна система. Политиците в Косово, влючително президентът Ибрахим Ругова, твърдят, че провинцията е постигнала значителен прогрес от края на конфликта и е готова да получи независимост.

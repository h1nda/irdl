Стоматологичната дипломация свързва съседите на Балканите
					07/05/2010
					Дългогодишният спор за името на Македония не пречи на хиляди гърци да пресичат границата в търсене на изгодни оферти.
					От ХК Цанис за Southeast European Times в Атина -- 07/05/10 
 
					 
						
Зъболекарските кабинети в Битоля и други градове регистрират огромно увеличение на броя на гръцките пациенти. [Toмислав Георгиев/SETimes]
						Въпреки ледените политически отношения между Атина и Скопие, жителите на Северна Гърция масово пресичат границата в търсене на по-евтини стоматологични услуги, както и на други стоки и услуги. 
						Двете съседни балкански страни остават на противоположни позиции по отношение на името "Македония", но това не пречи на обикновените граждани да упражняват своя специфична икономическа дипломация. 
						Според гръцки стоматологични асоциации, частните практики са регистрирали спад от 50% поради "стоматологичните екскурзии" до Битоля, Гевгелия или Струмица. 
						Отражението на продължаващата икономическа криза е трудно да бъде точно оценено. А евтините стоматологични услуги не са единствената притегателна сила. Мнозина също идват в търсене на по-евтин бензин или за почивка и забавления. 
						Митничар, който пожела да остане анонимен, заяви за SETimes, че средно 1000 гръцки граждани преминават през граничнопропускателния пункт Евзони във всеки делничен ден, като броят им се удвоява през уикенда. 
						 "Привлича ги казиното в Гевгелия", казва той, имайки предвид едно от многото подобни заведения на север от границата. Той добавя, че средно 500 гръцки граждани пресичат дневно граничнопропускателния пунк Ники, на запад. 
						Георгиос Ксаатопулос, председател на стоматологичната асоциация "Флорина" е практикуващ зъболекар от 27 години. Той казва, че феноменът местни жители да пътуват 24 км до Битоля, за да отидат на зъболекар, е възникнал след 2000 г. 
						 "Поради икономическата криза в Гърция и особено поради положението в държавната стоматология тук, хората често жертват удобството си за по-ниските цени", каза Ксантопулос за SETimes. 
						Той обясни, че много жители на префектура Флорина са здравно осигурени от фонда за държавните служители, включително и многобройните служители на Държавната енергийна корпорация. Но фондът е замразил реимбурсирането на зъболекарски услуги на цените от 1994 г. 
						Макар че пломбата струва около 50 евро, държавният фонд изплаща само 7 евро, казва Ксантопулос. 
						В Битоля, отбелязва той, същата процедура струрва около 15 евро. 
						Също така зъбна протеза струва между 1000 и 1200 евро във Флорина и Килкис и само 300 евро в Битоля. Рутинно почистване на зъбен канал се реимбурсира само до 20 евро от здравния фонд в държавния сектор, докато гръцки заболекар взема за тази процедура минимум 150 евро. 
						Сред жителите на Флорина, които не са осигурени от фонда, почти няма случаи на медицински туризъм, казва Ксантопулос. Чуждестранните лекари не могат да отпускат лекарства, да осигуряват лечение или да предписват диагностични/клинични тестове, които се одобряват или реимбурсират от местни фондове. 
						Председателят на асоциацията на стоматолозите на префектура Килкис, Хараламбос Иаковидис споделя мнението на колегата си. Иаковидис твърди, че той вече е дал три телевизионни интервюта по темата и е съгласен, че бизнесът определено регистрира спад поради по-ниските цени другаде. 
						"Хората се отправят към границата дори пеша, както и с организирани автобусни екскурзии. Отрицателният ефект върху нашата префектура е 50% и повече," каза той за SETimes. 
						И двамата председатели на стоматологични асоциации обаче настояват, че в Гърция услугите са по-добри и гръцките зъболекари са по-опитни. 
						"Сертификатът CE съществува тук за апаратура, нещо, което не се изисква в съседната страна, тъй като зъболекарите там не са задължени да спазват регулациите на ЕС", казва Ксантопулос. 
						Той признава обаче, че като цяло в Битоля животът е много по-евтин в сравнение с живота във Флорина. "Това е една от причините, поради която вие дори може да видите организирането на сватбени тържества там, тъй като тук много хора имат роднини в района на Битоля, казва той. 
						Александър Ивановски, собственик на стоматологичната практика "Естадент" в Битоля заяви за SETimes, че гърците представляват голяма част от неговите пациенти, и той си обяснява това с "комбинация от качеството на услугите, по-ниските цени и икономическата криза в Гърция".

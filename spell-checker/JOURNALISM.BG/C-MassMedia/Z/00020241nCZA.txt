Заради прояви на расизъм от запалянковци УЕФА отправи предупреждение към хърватските футболисти 
					11/10/2006
					Хърватия рискува да бъде изключена от шампионата "Евро 2008" в случай на нови прояви на расистко поведение от страна на феновете, предупреди УЕФА преди мача Хърватия-Англия в сряда в Загреб.
					(УЕФА, Гардиън, Телеграф - 11/10/06; Интърнешънъл Хералд Трибюн, АП, АФП, БиБиСи, Гардиън, ИЕсПиЕн, Скай Спортс, Ireland.com - 10/10/06)
 
					 
						
(От ляво на дясно): Младен Петрич, Иван Класнич и Ведран Чорлука от Хърватия се радват, след като в събота (7 октомври) отборът им спечели квалификационния мач срещу Андора за Европейското първенство по футбол през 2008 г. [Гети Имиджис]
						УЕФА предупреди във вторник (10 октомври) Хърватия, че рискува сериозни санкции в случай на нови прояви на расистко поведение от страна на запалянковците. 
						"Санкциите варират от глоба до отнемане на точки и изключване от състезанието," заяви директорът за връзки с обществеността на УЕФА Уилям Гейлърд преди решаващия квалификационен мач в Група Е за "Евро 2008" между Хърватия и Англия в сряда в Загреб. "Ясно е, че онези, които нарушават правилата за втори и трети път, няма да бъдат третирани като тези, които го правят за първи път." 
						Преди два месеца около 200 хърватски запалянковци оформиха с телата си гигантска свастика при победата на националния им отбор с 2:0 в приятелския мач срещу Италия в Ливорно, като мнозина отправяха и нацистки поздрави. В резултат на това Световната федерация по футбол ФИФА обвини Хърватия, че опетнява репутацията на играта. 
						Това не бе първият такъв инцидент. Расистки лозунги се чуваха сред поддръжниците на хърватския отбор по време на три негови мача на "Евро 2004" в Португалия. Отборът бе наказан и след развяване на обидни плакати по време на мач с Франция. 
						"В бъдеще санкциите ще бъдат по-големи", предупреди Гейлърд. 
						Описвайки страната си като "дружелюбна, миролюбива държава," треньорът на хърватския отбор Славен Билич каза, че не може да изключи възможността чернокожите играчи от английския отбор да станат обект на расистки обиди. 
						"Не виждам как можем да спрем това," каза Билич пред британския ежедневник "Гардиън" във вторник. "Как може да бъде спрян някой, който иска да отправя обиди? Какво може да се направи, да му се отреже езикът ли? След инцидента може да се реагира, но как може той да се предотврати? Не може да имаме повече охрана, отколкото запалянковци, тогава какво остава?" 
						Мерките за сигурност в Загреб бяха повишени във вторник, за да се предотвратят евентуални сблъсъци между запалянковци от двете страни, а полицията е инструктирана да задържа всички нарушители на реда. 
						Повече от 700 охранители и служители на сигурността бяха изпратени на 40 000-ния стадион "Максимир" в Загреб преди началото на решаващия мач от квалификациите от 18:00 ч. местно време. Групите от хърватски и английски фенове бяха разделени много преди входовете на стадиона, а после и вътре в него чрез буферна зона от стотици празни места. 
						Мачът в сряда е решаващ и за двете страни, тъй като и двете се борят за първото място в Група Е, включваща седем отбора, като останалите са Андора, Естония, Израел, Македония и Русия. 
						В събота Хърватия спечели рекордна победа срещу Андора със 7:0, а мачът между Англия и Македония завърши с нулево равенство.

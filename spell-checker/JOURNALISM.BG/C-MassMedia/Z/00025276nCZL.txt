Според съобщенията Хърватия може да преструктурира оспорваната риболовна зона
					28/01/2008
					 
						ЗАГРЕБ, Хърватия -- Защитената екологична риболовна зона (ЗЕРЗ) на страната в Адриатическо море може да бъде преструктурирана, за да се решат продължаващите спорове със Словения и Италия, предадоха в петък (25 януари) местните медии. Европейската комисия търси решение, което би могло да вдигне ограниченията върху риболова, но да запази екологичните забрани. По този начин ЗЕРЗ би се трансформирала в защитена екологична зона (ЗЕЗ), което би ограничило риболовната дейност само в случаи на пряка залаха за местните екосистеми. Според съобщенията мярката е била предложена от еврокомисаря по разширяването Оли Рен. Противопоставянето на ЗЕРЗ заплашва да забави процеса на присъединяване на Хърватия към ЕС. (Слободна Далмация - 27/01/08; Вечерни Лист, Танюг, Б92, Net.hr - 25/01/08)

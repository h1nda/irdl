Дипломатически дневник: Израелският премиер Нетаняху в Гърция
					17/08/2010
					Израел и Гърция работят за укрепване на сътрудничеството. Още в дипломатическите новини: турският външен министър Ахмет Давутоглу се срещна със своя мексикански колега; Албания има нов американски посланик.
					 
						
Израелският премиер Бенямин Нетаняху. [AФП]
						Израелският премиер Бенямин Нетаняху пристигна в понеделник (16 август) за първото си посещение в Гърция. Разговорите се очаква да се съсредоточат върху укрепването на сътрудничеството в областта на туризма и технологиите, както и върху военната област. Гръцкият колега на Нетаняху Георгиос Папандреу посети Йерусалим през юли. 
						*** 
						Посланикът на САЩ в Aлбания Джон Уидърс напусна поста си в понеделник (16 август) и ще бъде сменен от Александър Арвизу. Информационните агенции съобщиха, че Уидърс ще бъде запомнен като един от най-активните дипломати в Тирана. Той бе назначен за посланик през юни 2007 г.. 
						*** 
						 Премиерът на Република Сръбска (РС) Милорад Додик приключва двудневното си посещение в Израел във вторник (17 август). По време на посещението Додик информира израелския външен министър Авигдор Либерман за положението в Босна и Херцеговина (БиХ) и поиска от Израел да подкрепи кандидатурата на страната за членство в ЕС. Пред репортери Додик заяви, че е изразил интереса на РС към сътрудничество с Израел в икономическата област. Той също се срещна и с президента Шимон Перес. 
						*** 
						
						Tурският външен министър Ахмет Давутоглу се срещна в петък (13 август) със своя мексикански колега Патриция Еспиноза, която е първият външен министър на Мексико, който посещава Турция от 18 години насам. Двамата дипломата подписаха споразумение за сътрудничество в областта на образованието, науката и културата и заявиха, че ще работят за укрепване на двустранните икономически и политически връзки. 
						*** 
						
						Сръбският министър на отбраната Драган Сутановац заяви в събота (14 август), че Белград би искал да укрепи военните си контакти с Китай. Това изявление бе направено по време на среща в Пекин с Чен Бингде, началник на генералния щаб на армията на Китай. Чен похвали развитието на двустранните отношения през последните години и отбеляза постиженията в областта на икономическия и политически обмен. Преди да зимине за Пекин, Сутановац заяви за белградския всекидневник "Политика", че ще подпише протокол за дарение от 500 000 евро, което Китай отпуска за сръбската армия и Министерството на отбраната. 
						
						(Различни източници -- 10/08/10-17/08/10)

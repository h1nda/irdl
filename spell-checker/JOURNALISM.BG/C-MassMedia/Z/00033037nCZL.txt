Руският премиер Путин каза, че Турция ще одобри проекта за тръбопровод
					14/01/2010
					 
						МОСКВА, Русия -- Министър-председателят Владимир Путин каза в сряда (13 януари), че е бил постигнат значителен напредък в преговорите, целящи да накарат Анкара да се съгласи да изгради част от тръбопровода „Южен поток” в свои териториални води в Черно море. Изявлението беше направено след среща с турския му колега Реджеп Тайип Ердоган в Москва. „Ние се договорихме, че до 10 ноември турското правителство ще извърши одит и ще ни даде разрешение за строеж”, каза Путин. Тръбопроводът ще позволи на Русия да заобиколи Украйна при доставките си на газ за Европа. 
						По време на визитата на Ердоган двете страни подписаха декларация за построяване на атомна електроцентрала в Мерсин, Турция. Енергийният сектор е ключов и за двете страни. Търгът за електроцентралата на средиземноморския бряг беше обявен през септември 2008 г. Единственият участник беше консорциум между руските „Атомстройекспорт”, "Интер РАО" и турската „Парк Текник”.
						Друг въпрос, обсъден по време на посещението на Ердоган, бяха мерките за премахване на визите за граждани, пътуващи между Турция и Русия. Ердоган каза, че се надява това да стане до май или юни. (АФП, Ройтерс, Радио Свободна Европа, ИТАР-ТАСС, Би Би Си - 13/01/10)

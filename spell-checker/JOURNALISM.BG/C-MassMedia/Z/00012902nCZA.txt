Неправителствена организация изразява загриженост за ролята на обществените медии в Румъния 
					08/12/2004
					С наближаване на втория тур на президентските избори в Румъния Репортери без граница изразиха безпокойство относно предполагаеми случаи на цензура върху новините и тяхна манипулация. Организацията призова обществените медии да предлагат пълна, безпристрастна и независима информация. 
					(Pressreview.ro, Зиуа - 08/12/04; Репортери без граница, РФЕ/РЛ, Евениментул Зилей, ЕурАктив, Медиафакц - 07/12/04)
 
					 
						
Журналисти заснемат премиера Адриан Настасе по време на първия тур на президентските избори в Румъния. Международна организация, наблюдаваща медиите, изрази безпокойство относно свободата на медиите в навечерието на втория тур в неделя (12 декември). [АФП]
						Международна организация, наблюдаваща медиите, изрази безпокойство във вторник (7 декември) относно заплахи срещу свободата на пресата в Румъния в навечерието на втория тур на президентските избори в края на тази седмица. 
						"Печатните медии в Румъния бяха по-свободни и по-критични към кандидата на управляващата партия, докато държавните радио и телевизия вероятно са цензурирали и манипулирали отразяването му," се казва в изявление на Репортери без граница. Това заключение, се казва по-нататък, е базирано на изследване, направено съвместно с румънската организация Медиа Мониторинг Айдженси (MMA) и посветено на медийното покритие на кампанията за президентските избори от 21 октомври до 28 ноември. 
						В неделя на втория тур премиерът Адриан Настасе, лидер и кандидат-президент на управляващата Социалдемократическа партия (ДП), ще се изправи срещу Траян Басеску, кандидат на опозиционния Алианс между Национал-либералната партия и Демократическата партия. На първия тур Настасе спечели 40,94 % от вота и имаше преднина от седем пункта пред кмета на Букурещ. 
						Телевизията е основният източник на новини за почти три-четвърти от румънците. Изразявайки безпокойство относно баланса, Репортери без граница посочиха, че проучването е показало значителен спад в отразяването на политически събития преди изборите, както и забележителна "липса на дебат". 
						"Безпокоим се и във връзка със съобщения за цензура и манипулации на новините по националното радио и телевизия," посочи организацията. 
						Проучването констатира, че в течение на двуседмичния период до 3 ноември Настасе е участвал 10 пъти в телевизионни програми, а Басеску - пет. Докато материалите, касаещи премиера, са го асоциирали предимно с "действия, които се считат за позитивни", тези, покриващи дейноста на букурещкия кмет, често пъти са го свързвали с негативни новини. 
						Призивът на опозицията за анулиране на изборите разпалиха открита кампания по държавната телевизия ТВР1 срещу Басеску, изтъкнаха Репортери без граница. " 15 от всичко 16 кореспонденции бяха относно призива за анулиране, но само един материал изложи гледната точка на Басеску, докато всички други личности, помолени да изразят становище (журналисти, анализатори и политици) са били срещу анулирането," констатира групата. 
						Шефовете на ефирните медии казват, че някои от проблемите, констатирани в изследването, се дължат на двусмислените разпоредби на медийния закон, който според тях кара журналистите да си налагат известна доза автоцензура. 
						По-рано тази седмица репортер на ТВР1 обвини управляващата партия, че упражнява политически натиск върху канала, в който работи. "Сякаш сме свързани с пъпна връв със СДП и особено с Адриан Настасе," написа в отворено писмо Александру Косташ, което идва след редица подобни обвинения, насочени срещу държавната радиостанция Радио Румъния. 
						Косташ заяви, че той не може повече да си позволи професионалната му етика да се компрометира всекидневно. 
						 "Говорим за манипулация на новините, за цензура, за предубеденост, за нарушение на правото да бъдеш точно информиран и дори за присвоявания на средства, тъй като използването на парите на абонатите за изпращане на пристрастни послания не е позволено," посочи репортерът в отделно интервю за всекидневника Евенимвнтул Зилей. Той твърди, че е имало няколко случая, при които от него е било поискано или да представи Басеску в неблагоприятна светлина или да игнорира неговата кампания. 
						Във вторник шестима журналисти и продуценти на новини в ТВР обвиниха държавната телевизия в "цензура, дезинформация и пропаганда." Те твърдят, че цензурата е достигнала своя връх по време на финалната фаза на изборите.

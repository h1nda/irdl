Сърбия и Черна гора обединяват сили срещу организираната престъпност 
					03/11/2010
					Мафиотските мрежи на Балканите често преминават границите, за да избягнат правосъдието. За спирането на това може да помогне новото споразумение за екстрадиция.
					От Игор Йованович за Southeast European Times от Белград – 03/11/10 
 
					 
						
Специалната работна група на Сърбия в действие срещу организираната престъпност. [Ройтерс]
						Сърбия и Черна гора трябваше да подпишат споразумение за екстрадиция във вторник (2 ноември). В жест, сигнализиращ за решимостта им за унищожаване на мрежите на организираната престъпност, двете страни пристъпиха към подписването му още миналата седмица, няколко дни по-рано от предвиденото. 
						Последва незабавно серия от арести. В Сърбия бяха задържани 12 лица, обвинени от черногорските власти във военни престъпления. Междувременно в Черна гора бяха задържани шестима заподозрени в организирана престъпност, издирвани от Сърбия. 
						Сръбският министър на правосъдието Снежана Малович заяви пред медиите, че споразумението е било подписано преди насрочената дата "заради водените разследвания". 
						"Подписването на споразумението вдигна пречките, които през последната година бяха обтегнали отношенията между двете страни," каза министърът, добавяйки, че по този начин Сърбия и Черна гора са нанесли сериозен удар на организираната престъпност. 
						Черногорският вътрешен министър Иван Брайович каза, че страната е "абсолютно решена" да арестува всички лица, издирвани от Сърбия, които са в Черна гора. Брайович заяви за черногорските медии, че държавата е готова и има политическата воля да се справи с организираната престъпност. 
						Споразумението за екстрадиция се отнася за заподозрените в организирана престъпност, корупция, престъпления против човечеството, пране на пари и военни престъпления. 
						Според Зоран Драгишич, преподавател по сигурност в Белградския университет, заподозрени, "които досега са се крили зад двойно гражданство и други вратички в закона", сега ще бъдат предадени на правосъдието. 
						"В Югоизточна Европа престъпността е много добре организирана мрежа, в която етническите различия нямат никакво значение. Ако държавите нямат същия род добро сътрудничество в борбата срещу престъпниците, тази битка ще бъде загубена предварително," каза Драгишич за SETimes. 
						Изключително важно е, каза той, всички държави от региона да предоставят възможности за екстрадиране на гражданите си в държавите, които са повдигнали обвинения срещу тях, както и да гарантират ефективни съдебни процеси. 
						Един знаков пример е групата за организирана престъпност на обвинения наркобос Дарко Шарич, заподозряна в участие в контрабандата на кокаин от Южна Америка за Сърбия. Трима от съучастниците на Шарич - Горан Соколович, Драшко Вукович и Деян Секуларац - продължават да бъдат на свобода. 
						Соколович и Секуларац бяха арестувани в Черна гора по-рано тази година, но после бяха освободени поради липса на доказателства. Сега Черна гора е издала заповед за арест и за тримата. 
						Сръбският вътрешен министър Ивица Дачич каза, че е много важно членовете на групата на Шарич да бъдат арестувани, "за да се прекратят всички спекулации". Неговият черногорски колега Брайович отговори с думите, че решимостта на черногорските власти не трябва да подлежи на съмнение. 
						"Ние сме изцяло решени да изпълним всички действия докрай, което значи, че всички издирвани [от властите], за които се отнася споразумението за екстрадиция..., ще бъдат арестувани, ако се намират в Черна гора," каза Брайович.

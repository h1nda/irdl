Бериша смекчи позицията по тленните останки на Майка Тереза
					20/10/2009
					 
						ТИРАНА, Албания -- Министър-председателят Сали Бериша се отказа от идеята за препогребване на тленните останки на Майка Тереза в Тирана, където според властите тя е прекарала известно време със семейството си, преди да отпътува за Индия през 1929 г. "Моето искане беше просто човешко", каза Бериша в понеделник (19 октомври) по време на посещение в благотворителна организация, наречена на монахинята. "Велик символ, обединяващ два народа, не може да се превърне в противопоставяне между нашите две нации и държави", добави Бериша при отбелязването на шестата годишнина от обявяването й за блажена от Католическата църква. Той отправи първоначалното си искане към Индия по-рано този месец с надеждата да се уреди пренасянето на тленните останки на носителката на Нобелова награда за мир в Албания преди 100-ата годишнина от рождението й, която се навършва идния август. Майка Тереза е родена в семейство на етнически албанци в Македония. (Топ Ченъл, Клан, Алсат, Нюз 24 - 19/10/09)

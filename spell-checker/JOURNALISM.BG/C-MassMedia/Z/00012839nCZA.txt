Сърбия обявява реформи във висшето образование
					02/12/2004
					Нвият сръбски закон за висшето образование има за цел да внесе европейските стандарти в системата, както предвижда Болонската конвенция.
					От Давор Коникушич за Southeast European Times от Сараево – 02/12/04
 
					 
						
Сръбският министър на образованието Слободан Вуксанович оповести промени в Закона за училищата. [Архив]
						След месеци на спекулации сръбският министър на образованието Слободан Вуксанович обяви важни промени в законите за образованието на републиката, с което продължава процесът на реформи, започнат от предшественика му Гашо Кнежевич. 
						"Новият закон за висшето образование ще въведе европейски стандарти в учебните програми на факултетите и в атестацията на студентите, както предвижда Болонската конвенция," каза Вуксанович след срещи с ректорите на държавните университети. Съгласие върху окончателния вариант на закона ще бъде постигнато след консултации с висшите учебни заведения, сподели той, тъй като те най-добре разбират собствените си нужди. 
						"Като човек, който отдавна подкрепя идеята, че писането на закони трябва да излезе извън закритите врати на министерството, мисля, че е особено важно тази работа да се повери на ректорите," заяви Сърбянка Турайлич, бивш съветник на министъра по въпросите на висшето образование. "Академичната асоциация на Сърбия избра тези ректори с пълното съзнание, че се очакват реформи и нов закон. Ето защо те получиха мандат от Академичната асоциация да ни поведат към реформите. Това, което направят, ще определи бъдещето на образованието в Сърбия." 
						Никола Варагич, студент от горния курс във Филологическия факултет в Белград, е сред студентите, които не са удовлетворени от получените до момента знания във факултета. Той твърди, че за четири години обучение в университета е натрупал значителни теоретични познания, но твърде малко практически умения. 
						"Специализации, обмен на студенти, всичко, от което толкова остро се нуждаят студентите, изучаващи френски или английски например, или испански, италиански, португалски... не съществуват," казва Варагич, добавяйки, че заедно със състудентите си той очаква сръбската система да бъде приведена в съответствие с Болонската декларация. 
						Междувременно ректорът на Белградския университет Деян Попович обяви, че изпитите ще бъдат класифицирани според системата, съществуваща в повечето от европейските страни, и че ще бъде въведен редовен контрол върху учебните програми и работата на професорите. 
						"Преди всичко останало е необходимо да се въведе система за качествен контрол за академичните институции, която да доведе до съответните аспекти на признаване на оценяването. Това са въпросите, които този закон трябва да регулира. Едва когато той бъде приет обаче, ще започне съществената работа по неговото прилагане," казва Попович.

Стремейки се към втори мандат, Месич обещава да отведе Хърватия в ЕС 
					29/12/2004
					Изразявайки увереност, че ще спечели президентските избори в неделя, сегашният президент Стипе Месич заявява, че влизането на страната в ЕС ще бъде на челно място в програмата му. Другите приоритети включват по-нататъшен тласък на реформите и лансиране на инициативи за създаване на работни места. 
					(АФП - 29/12/04; АП, АФП, Croatia News Online, Център за обществено мнение и демокрация - 28/12/04)
 
					 
						
Президентът Стипе Месич е изявен фаворит за спечелване на втори мандат в неделя (2 януари). [АФП]
						В навечерието на президентските избори в Хърватия мнозина очакват, че сегашният президент Стипе Месич ще спечели надпреварата и ще отведе страната си в ЕС. 
						Отговаряйки на въпроси, изпратени до всички кандидат-президенти, Месич каза, че влизането на Хърватия в ЕС е основната му цел. Продължаването на реформите и предприемането на инициативи за създаване на работни места са другите два приоритета, посочени от него в отговорите, качени на уеб сайта CroatiaNewsOnline.com във вторник ( 28 декември). 
						Месич ще се състезава с още 12 кандидати. Основният му опонент е вицепремиерът Ядранка Косор от управляващата Хърватска демократична общност (ХДО). 
						Проучване, осъществено от агенцията Метрон сред 900 хърватски гласоподаватели преди по-малко от десет дни, поставя Месич далеч пред останалите претенденти. Според публикуваните в понеделник реултати 49,6 % от анкетираните биха гласували за Месич, което му дава над 30-процентна преднина пред Косор, радваща се на симпатиите на 14,1 % от интервюираните. 
						Според много анализатори Месич ще спечели още на първия тур в неделя. Но ако този тур не излъчи краен победител, балотажът ще се проведе на 16 януари. 
						Месич, който навърши 70 години на 24 декември, бе първият президент на бивша Югославия преди разпадането й през 1991 г., когато Словения и Хърватия обявиха независимостта си. Той е бил хърватски премиер, както и председател на парламента. 
						Месич бе избран за президент на Хърватия на 7 февруари 2000 г. и посвети значителни усилия по време на първия си мандат на стремежа на Хърватия да се присъедини към ЕС. Трите основни опозиционни партии подкрепят кандидатурата му. 
						"Всичко което сме направили в тази посока и всичко, което трябва още да сторим, го правим за себе си, а не за ЕС, " написа той в своите отговори на въпросника, представен на CroatiaNewsOnline.com " Разглеждам обединението на Европа като начинанието на хилядолетието и никой не бива да бъде изключван от този процес." Той обаче предупреди, че в обединена Европа "не извират тутаткси реки от мед и масло, така че за да се възползваме от ЕС, трябва да се подготвим за него, което значи не само да говорим като европейци, а и да действаме като такива. "
						Хърватия получи официален статут на кандидат през юни. По-рано този месец европейските лидери определиха март 2005 г. за начална дата на предприсъединителните преговори на страната. Те обаче поставиха това свое решение в зависимост от пълноценността на сътрудничеството на Загреб с Трибунала на ООН за военни престъпления, особено от предаването на генерала от запаса Анте Готовина, един от тримата най-издирвани от Трибунала обвиняеми. 
						Изразявайки увереност, че страната му ще изпълни това условие преди март 2005 г., Месич каза неотдавна, че властите трябва "или да арестуват Готовина, или на дадат доказателства, че той е в чужбина."

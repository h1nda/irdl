Американски политик: "Западните Балкани имат решаващо значение за бъдещето на Европа"
					16/04/2010
					 
						ВАШИНГТОН, Съединени щати -- В четвъртък (15 април), по време на изслушване от подкомисия на американския Сенат, помощник държавният секретар по въпросите на Европа и Евразия Филип Гордън каза, че Западните Балкани имат "решаващо значение за бъдещето на Европа".
						Гордън отбеляза "огромния" напредък, постигнат от Косово за двете години от обявяването на независимостта, включително първите демократични избори под ръководството на косовската Централна избирателна комисия. Босна и Херцеговина (БиХ), каза Гордън, "е осъществила значителен напредък в подхода към проблемите и предизвикателствата, наследени от войната. Днес Босна има единна армия, членка е на програмата на НАТО "Партньорство за мир" и е направила първата важна крачка по пътя към членството в ЕС. 
						"Сърбия е избрала проевропейско, демократично правителство, което предприема стъпки за налагане на върховенството на закона и пазарни реформи, и се стреми към подобряване на отношенията със своите съседки - с важното изключение на Косово," каза Гордън. Албания, добави той, трябва да се бори с корупцията и да ускори развитието си. 
						Гордън изрази подкрепата на САЩ за кандидатурата на Хърватия за членство в ЕС, заявявайки, че членството е възможно в началото на 2012 г. По отношение на членството в НАТО "Македония ще получи покана... веднага щом бъде решен спорът за името й с Гърция. Черна гора, отбеляза Гордън, получи План за действие за членство (ПДЧ) през декември и ще започне първия си ПДЧ цикъл наесен. (Уебсайт на Държавния департамент на САЩ, Шекули, Balkan Web, Топ Чанъл, Нюз 24 - 15/04/10)

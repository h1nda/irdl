Инициативите на ОССЕ помагат за диалога между представителите на балканските медии
07/01/2003
Как да бъде повишено качеството на детските телевизионни предавания в Косово? Как могат медиите да съдействат за поощряване на диалога между общностите? Това бяха въпросите, обсъждани на два форума, организирани от мисията на ОССЕ в Косово.
(ОССЕ - 29/11/02)
 
 
Начините за повишаване качеството на телевизионните програми за деца и ролята на медиите в изграждането на диалога между общностите бяха темите на два форума, организирани от мисията на ОССЕ в Косово. На форумите, проведени в Брезовица през ноември, присъстваха професионалисти от Косово и други части на региона.
Четиридневната конференция за подобряване качеството на телевизионните програми за деца събра журналисти и медийни експерти от Косово, Сърбия, Черна гора, Македония и Албания. Това беше първата по рода си конференция в региона и ОССЕ планира да организира още една по-късно тази година.
Това събитие е част от мисията на ОССЕ за подпомагане изграждането на институциите в Косово, в това число развитието на медиите, в съответствие с международните стандарти. Според ОССЕ, повечето от телевизионните предавания за деца в Косово идват от чужбина и само малка част се създават на място. Произведените в Косово са с ниско качество, защото режисьори и продуценти не са запознати с интересите на децата като зрители. Една от целите на конференцията беше насърчаването на професионалистите да се концентрират върху начините за повишаване качеството на детските предавания в Косово и съседните региони.
В подкрепа на дискусиите бяха показани 26 от най-новаторските програми, представени на тазгодишното биенале "Prix Jeunesse" в Мюнхен. Втората част от форума включваше семинари за писане на сценарии за деца.
Форумът беше организиран от мисията на ОССЕ в Косово, Детска ТВ Белград, фондацията "Prix Jeunesse", "Гьоте институт" и телевизионната мрежа ЦДФ.
Вторият форум в Брезовица събра заедно журналисти от Косово, Сърбия и Черна гора на дискусия за ролята на медиите в изграждането на диалога между общностите. Двудневното мероприятие беше част от проекта Алтернативен граждански диалог (АГД), предназначен да подпомогне взаимоотношенията между неправителствените организации в Косово, Сърбия и Черна гора. Проектът се финансира съвместно от ОССЕ, Офиса за демократични институции и човешки права и фондацията "Дом на свободата".
Целта на форума беше да се даде възможност на неправителствените организации и младежките граждански сдружения в региона да осъществят директен контакт и да обсъждат общите проблеми. Представителите на медиите, участвали във форума, обмениха идеи за бъдещ диалог и съвместни инициативи, с цел подкрепа на плана за действие на АГД за 2003 г.
Предишните конференции и срещи, организирани по проекта АГД, бяха проведени в Прищина, Нови Бечей и Палич в областта Войводина, и в Белград.

Път около Скопие ще свързва Коридор № 8 Изток-Запад 
					20/05/2005
					Очаква се околовръстен път край Скопие да даде тласък на икономическото развитие и да реши проблемите на града с пътния трафик.
					От Зоран Николовски за Southeast European Times от Скопие - 20/05/05
 
					 
						
Новият път ще пренасочи трафика извън центъра на града и така ще спомогне за намаляване на задръстванията и замърсяването. [АФП]
						Строителството на втората отсечка на пътя около Скопие започва в края на лятото, съобщиха властите. Гръцката компания "Терна" бе избрана за изпълнител на международен търг, проведен на 11 май. Пътят - четирилентова магистрала, дълга 26,2 км и широка 27,5 м, която обикаля около града - е част от проекта за Коридор № 8 Изток-Запад, който ще свързва българското черноморско крайбрежие с Албания и Адриатика. 
						Коридор № 8 е приоритет за македонското правителство, според икономическия министър Фатмир Бесими. През март, по време на срещата на върха на страните от Югоизточна Европа в Скопие, координаторът на Пакта за стабилност Ерхард Бусек призова страните от региона да ускорят строителството. Други участници в срещата на върха се присъединиха към думите му, като казаха, че ще бъдат създадени условия за по-добър бизнесклимат, ако регионът развие инфраструктурата. Като част от коридора са планирани ж.п. линия, газопреносна система, електрически далекопровод и нефтопровод. 
						Проектът за околовръстен път е обозначен като A/0, което означава, че той е от голямо значение за околната среда. Пътят ще облекчи трафика в района, намалявайки задръстванията и замърсяването. В момента големите камиони и други транзитни коли преминават през центъра на Скопие, като създават задръствания през по-голямата част от деня. Новият път ще пренасочи движението извън центъра на града. 
						Магистралата ще бъде построена на север от Скопие и ще свързва магистралата Скопие-Велес -- част от Коридор № 10 Север-Юг -- с магистралата Скопие-Тетово (Изток-Запад). Планира се и построяването на нова магистрала, която ще води от новия път до Косово. 
						Очакваната стойност на проекта е 130 млн. евро. Първата отсечка бе финансирана от Европейската инвестиционна банка, а втората от ЕБВР и Европейската инвестиционна банка. Втората отсечка ще струва около 50 млн. евро. Няколко гръцки компании, австрийска компания, гръцко-италиански консорциум и три македонски компании с обща оферта участваха на международния търг. Македонските компании -- "Маврово", "Пелагония" и "Бетон" -- не бяха избрани заради високите им цени. Местните компании обаче могат да участват в проекта като подизпълнители. 
						Проектното проучване предвижда до 2020 г. ежедневно по пътя да се движат около 15000 автомобила с максимална скорост 120 км/ч. Ако всичко върви по план, околовръстният път ще бъде завършен до 2007 г.

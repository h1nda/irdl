Турската прокуратура повдигна обвинения срещу 17 души по делото "Ергенекон"
					28/01/2010
					 
						АНКАРА, Турция -- В сряда (27 януари) прокуратурата повдигна обвинения срещу 17 души като част от продължаващото разследване на така наречената организация "Ергенекон". Групата е заподозряна в подготовка на преврат срещу правителството на управляващата Партия на справедливостта и развитието. Най-сериозните обвинения са свързани с откриването на скривалище за оръжие в Истанбул през миналия април. Според съобщенията прокуратурата е поискала доживотни присъди за петима от заподозрените - двама подполковници, двама майори и един майор в оставка. Местните медии съобщиха в четвъртък, че обвинителният акт от 300 страници е бил приет от граждански съд в Истанбул. Неотдавнашно решение на Конституционния съд обаче отмени закон, разрешаващ военнослужещи да бъдат съдени от граждански съдилища. От началото на разследването на "Ергенекон", започнало преди две години и половина, са арестувани повече от 200 души. (БИАнет, Йени Шафак, Хюриет, Милиет, Ватан - 28/01/10; Ройтерс, Уърлд Булетин, Анадолска информационна агенция - 27/01/10)

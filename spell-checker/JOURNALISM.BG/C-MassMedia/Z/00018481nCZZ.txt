За България тръбопроводът Бургас-Александруполис все още е приоритет
					05/05/2006
					Български официални представители казаха, че не са се оттеглили от проекта за изграждане на нефтопровод между Бургас и Александруполис въпреки разпадането на български консорциум преди няколко дни.
					
 
					 
						
"И двете страни [Гърция и България] са пряко заинтересовани от построяването на нефтопровода Бургас-Александруполис. Това е важно за инфраструктурата и икономиката. Лично аз смятам, че е важно и в политически план," каза българският премиер Сергей Станишев в четвъртък (4 май) в Солун. [Гети Имиджис]
						
Българският премиер Сергей Станишев каза пред гръцки медии в четвъртък (4 май), че правителството запазва ангажимента си към проекта за построяване на нефтопровода Бургас-Александруполис въпреки неочакваното разпадане на консорциума от български фирми, участващи в проекта, преди няколко дни. Гръцкият външен министър Дора Бакоянис каза пред репортери, че е получила уверенията на България, че проектът ще се развива по план. 
						*** 
						Ново Споразумение за свободна търговия (ССТ) между Mакедония и Сърбия и Черна гора влезе в сила от 1 май. Целта му е да се увеличи двустранната търговия, да се премахнат търговските бариери и да се създадат условия за конкуренция и повече инвестиции. ССТ предоставя и механизми за защита на националните индустрии при определени обстоятелства. 
						*** 
						
Румънското министерство на икономиката представи стратегия за приватизация на химическия производител "Олтхим Рамницу Вълчеа". Бъдещият купувач ще поеме задълженията на "Олтхим" към бюджета -- общо около 75 млн. евро -- и ще трябва да заплати просрочените суми по външни заеми. 
						*** 
						Държавният съвет на Tурция одобри споразумение, по силата на което "Водафон" придобива "Телсим", втория по големина мобилен оператор в страната. Британската фирма спечели търга за приватизация за "Телсим" миналия декември, като предложи цена от 4,55 млрд. долара. 
						*** 
						Водещият хърватски концерн за търговия на дребно "Агрокор Група" обяви на 2 май нетна консолидирана печалба от 103,6 млн. евро за 2005 г. Нетните печалби на "Агрокор Група" са се повишили четирикратно за една година. 
						*** 
						Миналата седмица Световната банка одобри заем от 15 млн. долара за проект за поземлена регистрация в Босна и Херцеговина (БиХ). Кредитът е с 40-годишен срок на изплащане и 10-годишен гратисен период. Целта на проекта е да се подпомогне кадастърът на страната и реформата в поземлената регистрация чрез премахване на сегашните пречки пред инвестициите и да се създаде прозрачен пазар на земята. 
						*** 
						
Maкедонските държавни железници откриха търг за продажбата на 200 стари вагона в рамките на правителствен план за преструктуриране на компанията. Според ръководителя на компанията Милчо Смилевски приходите от търга ще се използват за модернизация на вагонния парк. 
						*** 
						Миналата седмица бе внедрена нова цифрова система за излъчване на радио- и телевизионните сигнали на държавната македонска компания за радиоразпръскване, с което бе отбелязан краят на първата фаза от проект за модернизация на медийния сектор. Правителството на Норвегия предостави 591556 евро за този етап, който струва общо 700000 евро. Очаква се проектът да доведе до почти тройно разрастване на македонската мрежа за излъчване на радио- и телевизионни сигнали до 2008 г. 
						*** 
						Бюджетът на правителството на Черна гора е заложило малък дефицит от 2 млн. евро за първото тримесечие на тази година, според официалните данни. Сумата е значително по-ниска от прогнозния дефицит от 47,8 млн. евро -- факт, който правителството обяснява с намаляване на разходите. 
						
(Различни източници – 28/04/06 – 05/05/06)

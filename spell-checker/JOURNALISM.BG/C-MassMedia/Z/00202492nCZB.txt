Неравнопоставеност между половете: жените все още печелят по-малко от мъжете
					02/04/2012
					Принципът за една и съща работа, едно и също възнаграждение не важи за Югоизточна Европа, както и за останалата част на Европа.
					От Ивана Йованович за Southeast European Times в Белград - 02/04/12
 
					 
						
Работата в търговската мрежа е често срещана възможност за жените. [Ройтерс] 
						Йована Станкович, 30-годишна, е опитна продавачка, но преди една година загуби работата си, тъй като затвориха магазина, в който тя работи. След като търси работа в продължение на месеци, предложиха й работа на изпитателен срок в луксозен магазин за очилав Блеград. 
						Изпитателният период започва с няколко дни осемчасови смени на крак, както обикновено е в търговската мрежа. Ако работодателят я хареса, Станкович щяла да се придвижи до следващия етап на изпитателния период: цял месец работа осем часа на ден, шест дни в седмицата - без заплата. След края на този месец работа без заплащане, заплатата й ще бъде 200 до 300 евро на месец. 
						"Отчаяно се нуждая от работа и приех тази, но след два дни от изпитателния срок, ми казаха, че ще вземат мъж за тази работа, защото е по-силен и може да стои прав осем часа, без да се оплаква... Аз не се оплаквах! Освен това той получи работата без първия месец изпитателен срок и съм сигурна, че той ще получи и по-добра заплата", каза Станкович за SETimes. 
						Историята й съвсем не е уникална. Страните от Югоизточна Европа имат много общи характеристики на пазара на труда с останалата част на континента, включително и дългогодишни членки на ЕС. Неравенството в заплатите на мъжете и жените също е обща характеристика. 
						Макар че жените и мъжете са равноправни пред закона, те не получават еднакво възнаграждение, до голяма степен поради множество фактори, включително стереотипи, неравноправен достъп до образование и дискриминация. В резултат на това анализаторите твърдят, че жените в Югоизточна Европа печелят и спестяват по-малко от мъжете и така е почти навсякъде. 
						Причина за разликата в заплащането между двата пола - разликата в процентно изражение между средното брутно почасово заплащане на жените и мъжете - както и дискриминацията, е преценката за стойността на работните места, каза за SETimes Рейко Цушима, старши специалист за работа и равенство между половете в Международната организация на труда (МСТ) за Централна и Източна Европа. Тази преценка от страна на обществото включва четири критерия.
						"Умения, физически усилия, отговорност и условия на работа са тези критерии. Уменията, коите се смятат за "женски" като работа, свързана с полагане на грижи и ръчна сръчност като бродерия, придобити "неофициално" не се заплащат добре. 
						
Според експерти жените обикновено са устройвани на работа в по-малко желани области. [Ройтерс]
						"Физическите изисквания като напрежението при извършване на многократно повтарящи се задачи - грижи за бебета, бране на плодове - не са добре платени. Не се оценява оттговорността за благосъстоянието на друг човек, отговорността за контрола на качеството. Условията на работа, пред които са изправени жените - като почистване на изпражнения, кръв и повръщано в случаите когато работят като медицински сестри и гледат деца, често се пренебрегват. Нещо повече, подобни условия също включват контакт със заразни болести", добави тя. 
						Според Евростат, различията в заплащането при мъжете и жените в цяла Европа са намалели с 1% до 3% от 2002 г. насам. Но в няколко страни, включително страните членки на ЕС като Франция, Италия и Чешката република, различията са се увеличили между 2006 и 2010 г.. 
						В неотдавна приетите в ЕС страни България и Румъния се регистрират колебания в данните през последните осем години. В България например разликата в заплащането при мъжете и жените възлизаше на 18,9% през 2002 г. Тази разлика обаче намаля до 12,5% през 2006 и 2007 г., повиши се до 13,6% през 2008 г. , после отново се увеличи до 15,3% през 2009 г. и до 15,7% през 2010 г. 
						В съседна Румъния също се наблюдават различия в заплащането. Разликата възлизаше на 16% през 2002 г., на 7,8% през 2006 г., увеличи се до 12,7% през 2007 г., спадна до 9% през 2008 г., след това до 8,1% през 2008 г. През 2010 г- тя бе 12,5%. 
						Данните на Евростат показват, че в Гърция, най-старата членка на ЕС в Югоизточна Европа, разликата в заплащането при жените и мъжете е възлизала на 25% през 2002 г., а през 2008 г. е била 22%. 
						В Македония историята е по-различна, каза за SETimes Мария Савовска, изпълнителен директор на НПО "Акция Здуженска Скопие". 
						"Македония е третата страна в Европа и в Централноазиатския регион - след Косово и Турция - с най-слабо участие на жените в работната сила. През 2007 г. жените представляваха 63,7% от неактивното население в страната. Разликата в заплащането възлизаше на около 20% и повече в сектори като земеделие, производство, търговия, хотелиерство, здравеопазване и социална работа." 
						В Босна и Херцеговина заетостта сред жените и мъжете е почти една и съща, когато се сравняват хора с най-високи и с най-ниски заплати. И въпреки това средностатистически има трима мъже на всяка работеща жена. Мъжете печелят 300-500 КМ на месец, докато жените печелят 200-400 на месец според данни от Центъра за равенство между половете на Република Сръбска. 
						"Освен това много жени, както ги определя МОТ, са "обезкуражени работници", които не са включени в статистиката на безработицата, тъй като не търсят активно работа, макар че искат, тъй като чувстват, че за тях няма работа или са изправени пред дискриминация или структурни, социални или културни бариери", каза за SETimes говорителката на Центъра за равнопоставеност на половете Дияна ТепсичI. 
						
Президентът на Косово Атифете Яхяга се ръкува с депутати в парламента, след като положи клетва преди една година. [Ройтерс]
						Освен различията в заплащането при двата пола, съществува и проблемът за политическото представителство. В Косово, където президентът е жена и политическите партии трябва да запазят 30% от избирателната квота за жените кандидатки, пазарът за работа за жени е слаб. 
						"Около 70% от жените в Косово са безработни. Заетостта сред жените в селските райони е по-слаба. Жените не могат да бъдат свободни, ако нямат икономически свободи", каза за SETmes депутатката Флора Бровина. Членката на Демократическата партия на Косово е директор на Центъра за рехабилитация на майки и деца. 
						В съседна Албания според данните, осигурени от Коалицията за насърчаване на участието на жените и младежите в политиката мъжете контролират 84% от парламента и 98,2% от местното управление в страната. 
						Блерина Метай, програмен координатор за Центъра за човешки права на децата на Албания/Защита на децата, подчертава, че не може да се говори за равенство между мъжете и жените в Албания, докато съществува патриархалната нагласа. "Според тази нагласа жената се смята за собственост на съпруга или приятеля, с която той може да прави каквото си поиска" каза Метай за SETimes. 
						В Сърбия броят на жените, които претендират за помощи за безработни нараства през последните няколко години. През 2009 г. 40% от претендиращите за помощи са били жени. През 2011 г. този брой нараства до 44%, според данни на Националната служба по заетостта. 
						"Според последни данни разликата в заплащането в Сърбия между мъжете и жените възлиза на около 14%, което е под средното за Европа. Но най-големият проблем за жените е как да си намерят нова работа, когато изгубят предишната. Освен това жените над 35-годишна възраст имат по-малък избор и затова голяма част от тях избират самозаетостта", каза за SETimes Саня Попович Пантич, директор на Асоциацията на бизнесменките в Сърбия. Асоциацията й осигурява подкрепа и съвети. 
						Картината е по-добра - може би най-добрата - в Хърватия, където различията между мъжете и жените намаляват на два фронта. Според Държавната статистическа служба през 2010 г. безработицата при мъжете е била 33,4% или с 1,8% по-висока отколкото при жените (31,6%). Второ, средната месечна брутна заплата при жените е била с около 11% по-ниска, отколкото при мъжете през 2008 г. Това са едни от най-ниските проценти в Европа. 
						За Цушима от МОТ решението за Балканите и отвъд тях е ясно. 
						"За да се борят срещу неравностойното заплащане компаниите трябва да премахнат бариерите за достъпа на жени до по-високо платена работа, да въведат мерки, които да дадат възможност на работниците да балансират между работата и семейството, като детски заведения на работното място, възнаграждение за работа на намален работен ден като за целодневна работа [на час] и въвеждане на гъвкави правила за работа". Накрая тя съветва компаниите да "ревизират структурата на заплатите чрез преоценяване на дадена работа без пристрастия към различните полове." 
						
						Линда Карадаку в Прищина допринесе за написването на този материал. 
					
					
				
			
					 
					
 
 

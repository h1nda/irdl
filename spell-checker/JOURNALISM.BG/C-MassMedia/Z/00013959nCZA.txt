Според правителството на Македония са нужни конституционни промени, касаещи съдебната система 
					21/03/2005
					Назначена от правителството комисия работи по конституционните промени, които са необходими за реформиране на съдебната система на Македония. По-голямата ефективност и отчетност на съдилищата се разглежда като ключова част на процеса на присъединяване към ЕС, което ще бъде от полза за обществеността, казаха експерти. 
					От Мария Лазарова за Southeast European Times в Скопие -- 03/21/05
 
					 
						
Председателят на македонския Върховен съд Дане Илиев каза, че промените в съдебното законодателство и организацията на съдилищата трябва също така да получат подобаващо внимание. [Архив] 
						Съобщава се, че назначен от правителството екип, който работи по промените в конституцията на Македония, е отложил представянето им пред правосъдното министерство. Екипът трябваше да представи проектопредложения за промени до неделя (20 март). 
						Промените в конституцията целят да дадат по-голяма независимост и ефикасност на съдебната система, както и да реализират промени в организацията на съдилищата. Съдебната реформа се разглежда като ключово изискване за Македония в движението й по пътя към присъединяването към ЕС. 
						"Промените в конституцията ще бъдат ограничени до съдебната система," каза правосъдният министър Мери Младеновска-Георгиевска. "Това касае основните изменения, насочени към по-голяма независимост и по-добра организация на съдебните органи."
						Съгласно плана за реформиране на съдебната система, измененията трябва да се приемат до края на тази година. Професорите по право Рената Дескоска-Тренеска, Татяна Каракамишева и Саво Климовски представляват екипа, който работи по тях. Паралелно с това правосъдното министерство разработва законодателство, което ще бъде нужно като резултат от промените. 
						"Независимостта и ефикасността ще бъдат двата ключови елемента при конституционинте промени," каза Дескоска- Тренеска. "Независимостта на съдебната система трябва да премине през конституционни промени, тъй като тя е гарантирана чрез начина, по който се избират съдиите и по който те се освобождават и повишават."
						Тя допълни, че съществуващите конституционни разпоредби, касаещи Съдебния съвет на Република Сръбска, който след това номинира съдии, които впоследствие се одобряват от депутатите - водят до това, че съветът е функция на парламента или на политическите партии от мнозинството в парламента. 
						"Промени са освен това необходими и в начина, по който се избират съдиите, както и членовете на Съдебния съвет на републиката. Смятам, че би било по-добре, ако мнозинството от членовете на Съвета, а не парламентаристите, както това е сега регламентирано от конституцията, избират съдиите при пряко гласуване," каза Дескоска-Тренеска. "Освен това е важно да се регламентира принципът за освобождаване на съдиите, за да се убедят съдиите, че те не могат да бъдат освободени от бъдеща политическа администрация, ако те се окажат, условно казано, политически неподходящи. "
						Политическите партии трябва да осъзнават не само значението на измененията с оглед процеса на интеграция в ЕС, но и тяхното значение за обикновените граждани, които трябва да се справят с политически пристрастни съдии и неефикасни процедури, казва Деноска-Тренеска. 
						Председателят на Върховния съд в Македония Дане Илиев казва, че е важно да се работи по законите за съдилищата и организацията на съда паралелно с промените. "Очевидно сегашният принцип, според който съдията е компетентен и отговорен за всичко, трябва да претърпи промени," казва Илиев.

Президентството на БиХ одобрява Плана за действие през 2004 г. за евроатлантическа интеграция
13/01/2004
 
САРАЕВО, Босна и Херцеговина (БиХ) -- По време на заседание в понеделник (12 януари) президентството на БиХ одобри програма от дейности през 2004 г., свързани с евроатлантическата интеграция. Тя включва серия от мерки, които следва да се приложат в съответствие с препоръките на Европейската комисия. Президентството също така е приело план за дейности в отбранителния сектор, свързани с приемането на страната в програмата "Партньорство за мир".
Други новини: в понеделник Заместник върховният представител Доналд Хейс публикува списък от икономически реформи, които предстои да се приложат в БиХ през тази година. Приоритетите включват реформа на непрякото данъчно облагане, създаване на единна система за регистрация на фирмите и ускоряване на процеса на приватизация. (Източници от СВП, Независне новине - 13/01/04; СРНА, Би Би Си - 12/01/04)

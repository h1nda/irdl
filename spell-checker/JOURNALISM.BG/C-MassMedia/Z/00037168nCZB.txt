Йосипович започва втора година от мандата си
					24/01/2011
					Първата година от мандата на хърватския президент бе белязана с регионално сътрудничество и политика на "добросъседство"
					От Наташа Радич за Southeast European Times в Загреб - 24/01/11
 
					 
						
Хърватският президент Иво Йосипович. [Ройтерс]
						Хърватският президент Иво Йосипович има причина да е удовлетворен от работата си през първата година от своя мандат. Спечелвайки изборите през януари 2010 г. Йосипович обеща да помогне за политическия, икономическия и регионален напредък на Хърватия. Силен поддръжник на членството в ЕС и на регионалната политика, Йосипович издържа "изпитите" през първата година от мандата си с отличие. 
						 "Мисля, че Хърватия е страна, където върховенството на закона и правосъдието се спазват днес повече, отколкото преди една година. Опитвам се да си върша работата колкото се може по-добре", каза Йосипович по повод края на първата година от мандата си по-рано този месец. 
						Йосипович иска да продължи да осъществява стратегията на регионално сътрудничество, целите за членство в ЕС и борбата срещу корупцията. По време на първата година от своя мандат той се опита да балансира между правителството и парламента и в годината на изборите той ще подължи да действа по този начин, както обеща на пресконференция. 
						Йосипович излъчва спокойствие, призовава за диалог и има добри връзки както с правителството, така и с опозицията в Хърватия. Той поставя националната политика над партийната и веднага след като бе избран, напусна Социалдемократическата партия. 
						 "Понякога мисля, че имаме президент, който е лидер от скандинавски тип. Много спокоен и умерен човек, на когото може да се вярва... Той е истински интелектуалец," казва Ядранка Матич, 39-годишна продавачка от Загреб. 
						Йосипович безспорно е най-популярният политик в Хърватия според проучване, проведено в края на първата година от мандата му. Според агенция "Ипсос Пулс" средно хората му дават оценка 3,9 от най-висока възможна 5. Повече от 87% го подкрепят за работата му и за идеите му. 
						"Не съм очаквал нещо различно от него. Но той трябва да внимава по отношение на връзките си с Република Сръбска и Милорад Додик", заяви бившият президент Стипе Месич в коментар за работата на своя наследник. 
						
Йосипович (вдясно) се срещна със своя сръбски колега Борис Тадич през ноември. [Ройтерс]
						От гледна точка на Сърбия годината бе белязана от засилено сътрудничество със съседна Хърватия. Войните от 1990-те години силно засегнаха отношенията между двете страни. Взаимните посещения на хърватския президент и сръбския му колега Борис Тадич изглежда са стъпка напред към помирение след 20 години. 
						Йелена Триван, говорител на Демократическата партия на Тадич, смята, че двамата президенти вършат работа, която излиза далеч извън границите на двете страни. 
						"Дори ЕС потвърди, че президентите Тадич и Йосипович са установили нов климат в отношенията не само между двете държави, но и в целия регион," заяви за SETimes Триван. 
						 Тя очаква двустранните отношения да отбележат още по-голям напредък през следващата година. 
						"Очаквам проблемът със завръщането на бежанците да бъде решен, както и въпросът с обвинените във военни престъпления в двете страни. Всички проблеми, включително делата за военни престъпления пред Международния съд ще бъдат решени в мирния дух на добросъседските отношения", предсказа Триван. 
						Представители на опозиционната Сръбска прогресивна партия са единодушни, че трябва да се направи повече. 
						"Връщането на бежанците от Сърбия в Хърватия трябва да се реши, както и връщането на имоти и въпросът за равноправното участие на сръбски фирми на хърватския пазар. Малко по-спокойната риторика от изминалата година е нещо позитивно, но са необходими конкретни мерки за създаване на условия за постигане на нужното равнище на регионално сътрудничество", заяви за SETimes членът на юридическия екип на Прогресивната партия Марко Джурич. 
						Членовете на сръбското общество като цяло оценяват усилията на Йосипович. 
						"Той е почтен и умерен човек. Пълна противоположност на своя предшественик Месич", заяви за SETimes икономистката Миряна Красич, 52-годишна. 
						
Йосипович, вляво, разговаря с членове на Председателството на БиХ в Баня Лука миналия месец. [Ройтерс]
						Младен Иванич, който в миналото е бил външен министър на БиХ и премиер на Република Сръбска възлага големи надежди на Йосипович. 
						 "Много важен е фактът, че той въведе фазата на честни и добри отношения със Сърбия, защото това е изключително важно за общото положение на Балканите", каза Иванич за SETimes. 
						Анализаторът от Баня Лука Таня Топич казва, че Йосипович за разлика от Месич е внесъл освежителна промяна в хърватската политика, станал е първият официален хърватски представител, който е посетил столицата на РС и е вдъхновил буквално несъществуващите връзки с боснеската сръбска област. 
						 "Чрез Йосипович Хърватия се опитва да се установи в регионалния триъгълник - БиХ, Сърбия и Хърватия - като лидер, макар че съществува някаква конкуренция за това кой би могъл наистина да бъде регионален лидер, Борис Тадич или Иво Йосипович", каза Топич за SETimes. 
						Студентът Милош Яковлевич, 24-годишен, смята, че само един модерен политик може да промени отношенията между страните от бивша Югославия, които са обременени от миналото, и да придвижи целия регион към евентуално членство в ЕС. 
						"Най-големият проблем продължава да бъде Босна, етническото разделение и продъжаващото напрежение. Би било добре да имаме сръбски и босненски Иво Йосипович", казва Яковлевич. 
						През декември Йосипович бе в Баня Лука, за да получи наградата "Мъж на годината" на всекидневника "Независне Новине". 
						Той бе избран, защото "е държавник, който не е участвал във войните, ангажиран е позитивно с отношенията със страните от бивша Югославия и провежда политика на помирение и толерантност", каза Желко Копаня, основател и директор на вестника. 
						
						 (Бояна Милованович в Белград и Лиляна Ковачевич в Баня Лука допринесоха за написването на този материал.)

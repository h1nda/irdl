ЕС навърши 50 години
					09/04/2007
					Днес ЕС е много по-голяма и значима общност в сравнение с групата от шест страни, подписала Римския договор през март 1957 г. В същото време той е изправен пред много по-разностранни и сложни предизвикателства, пише Даниел Даяну, икономист и бивш министър на финансите на Румъния.
					От Даниел Даяну за Southeast European Times в Букурещ – 09/04/07
 
					 
						
[Гети Имиджис]
						Измина половин век откакто Белгия, Франция, Италия, Люксембург, Холандия и бившата Западна Германия подписаха договор, с който създадоха Европейската икономическа общност (ЕИО). Само 12 години бяха изминали след края на Втората световна война и новият съюз трябваше да изиграе важна роля за икономическото преструктуриране и за запазването на мира. 
						През 1992 г. значително разширената ЕИО стана известна като Европейски съюз (ЕС) - промяна, показваща желанието за политическа и икономическа интеграция. Двете успешни вълни на разширяването включиха няколко бивши страни-членки на вече несъществуващия съветски блок, една бивша югославска република и все още разделения Кипър. Междувременно надеждата за членство е важен двигател в усилията за стабилизиране на Балканите. Накратко, Съюзът празнува годишнината си в момент, когато значението му е нараснало значително. 
						Но това също е време на сериозни предизвикателства, които изискват прокарването на нова политика. ЕС е изправен пред все по-сложни проблеми, частично предизвикани от последователните кръгове на разширяване. Социалният му модел изглежда е в противоречие с необходимостта пазарите да станат по-гъвкави. Глобализацията, икономическият подем на Азия и появата на нови информационни и комуникационни технологии създават силен натиск. Излизането на Китай и Индия на световните пазари предизвиква големи промени в конкурентните йерархии и подтиска нарастването на заплатите в богатите страни. 
						Управлението на все усложняващата се ситуация означава решаване на много наболели въпроси. Трябва ли фискалните политики да бъдат по-конвергентни, за да се предотврати "надпреварата към дъното"? Когато факторите на производството станат все по-мобилни, върху кого или какво трябва да бъдат налагани данъци? Как ще се справи Съюзът с икономическия национализъм? Осъществяването на Лисабонския дневен ред изисква големи реформи в образованието, енергетиката, научноизследователската и развойна дейност и селскостопанската политика, но как да се осъществят тези промени? Променливата геометрия, растящото разнообразие от социоикономически условия (като географското положение води до различни политики в междусъседските отношения) и различните мнения сред страните-членки могат да доведат координирането на политиката до задънена улица. 
						
Поставянето на ударението върху дисциплини като инженерство, математика, физика и компютърни науки ще осигури на Съюза конкуретно предимство, основано върху технологичния напредък. [Гети Имиджис]
						 Отчасти поради глобалната конкуренция ЕС се намира под натиск да стане по-гъвкав, да облекчи бюрократичните процедури и да реформира социалната държава. В същото време пазарният фундаментализъм отстъпва и е налице силен стремеж за включване на социалните и екологични проблеми в дневния ред. Междувременно неуспехите на финансовите и други пазари през последното десетилетие превизвикаха искане за по-ефективни регулации. Не става по-лесно да се балансират тези противоречиви сили. Ключ към това е образователната политика. Поставянето на ударението върху дисциплини като инженерство, математика, физика и компютърни науки ще помогне за създаването на конкурентно предимство на основата на технологичния напредък, стоки и услуги с по-висока добавена стойност. Придобиването на такова предимство ще облекчи до известна степен натиска срещу европейския социален модел. 
						Разбира се, ще бъдат необходими продължителни усилия за регулиране на социалната държава. Но съществуващите трудности не трябва да се подценяват, тъй като те включват коригиране на основното определение на социалния договор. Ще приемат ли работниците по-бавно увеличаване на своите доходи (под формата на замразяване или дори намаляване), а собствениците на капитала ще приемат ли по-ниски дивиденти за сметка на по-големи държавни и частни производствени инвестиции? Подобни възможности може да бъдат осъществими, ако всички страни се ръководят от морални императиви и чувство на отговорност. Но има много свидетелства, че случаят не е такъв. 
						През последните години не се наблюдава рязко повишаване на доходите на директорите на компании на фона на скромни и дори стагниращи заплати, когато поляризацията на доходите се увеличава в почти всички западни общества, а средната класа често не получава очакваните придобивки. Корпоративният свят бе разтърсен от поредица от скандали, спад в доверието в способността му да се саморегулира. В такава среда разумно ли е да се очаква, че работниците ще станат алтруисти? Балансирането на социалните и икономическите императиви изисква връщане към моралните ценности: честност и доверие, чест и уважение, лоялност, упорита работа, образование, семейство, общност, алтруизъм и състрадание. 
						Моралните въпроси също оказват влияние върху международната политика. Въпроси като защитата на околната среда, осигуряването на питейна вода и борбата с болестите и бедността, придобиват спешност. Неуспехите в тази област могат в крайна сметка да доведат до проблеми със сигурността, с увеличаването на глобалните различия и намирането на благодатна почва на войнстващите идеологии сред страните извън блока. ЕС е обвиняван, и то не без основание, в това, че не прилага това, което проповядва, когато стане въпрос за развиващите се страни - красноречив пример тук е провалът на кръга от търговските преговори в Доха. Този въпрос на свой ред е свързан с начина на действие на Съюза. Еврокомисарите често срещат трудности, когато трябва да устояват на натиска, упражняван от големите страни-членки на блока. Политиката на ЕС трябва да се развива по някакъв начин, ако трябва да посрещне успешно все по-сложните предизвикателства. 
						
Преди няколко десетилетия проектът ЕС включваше по-малко от дузина европейски страни. Развитието бе ярко и драматично. [Гети Имиджис]
						Друг пример е енергетиката, която има подчертано международно измерение. Взаимоотношенията с Русия идват на ум веднага. Нещо повече, Китай и Индия нарастващото си икономическо влияние за да се конкурират с ЕС и Съединените щати за все по-оскъдните енергийни ресурси. Как ще се развие тази надпревара в бъдеще все още не е ясно, но въпреки това то изисква подходяща стратегия в Брюксел. 
						ЕС е направил много, но може да направи още повече. Напредъкът му ще бъде важен принос за развитието на света през идните години и векове - в икономическо, социално и политическо отношение. Подобен напредък не е необходимо да бъде непременно сензационен. Съществуват прекалено много неясноти, а и светът преживява значителни промени. Преди няколко десетилетия, проектът ЕС включваше по-малко от дузина европейски страни; развитието му бе очевидно и драматично. 
						Бъдещите стъпки може да бъдат по-малко сензационни, но това не нямалява тяхното значение. Един пример е осигуряването на по-добра рамка за страните от Западните Балкани в стремежа им да се присъединят към ЕС. Умората от разширяването е факт, но факт е и необходимостта да се демонстрира визия и държавност. Ако блокът смята да бъде като маяк, осигуряващ насоки и факел на надежда за останалата част от света, той трябва да демонстрира способността си да решава на пръв поглед нерешими проблеми на своя собствена територия.

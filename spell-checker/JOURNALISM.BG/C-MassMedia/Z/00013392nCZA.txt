Все още не е разкрит убиецът на журналист
					27/01/2005
					Изминаха повече от пет години от убийството на сръбския журналист Славко Чурувия, но убиецът му все още не е публично разкрит. Някои твърдят, че бавният ход на разследването се дължи на политическа намеса.
					От Давор Коникушич за Southeast European Times от Белград - 27/01/05 
 
					 
						
Сръбският журналист Славко Чурувия бе убит пред дома си през април 1999 г. [Андрия Илич]
						Изминаха повече от пет години от убийството на сръбския журналист Славко Чурувия, но убиецът му все още не е разкрит -- поне публично. Миналия месец обаче белградското радио Б92 съобщи, че полицията вече повече от година има заподозрян, но не продължава разследването по случая. 
						Чурувия бе убит през април 1999 г., когато е бил под полицейско наблюдение след обвиненията в предателство от страна на подкрепящите Милошевич медии. Според Б92 показанията на свидетел на убийството са помогнали на полицията да идентифицира убиеца през 2003 г. Според съобщенията заподозреният е Лука Пейович, член на черногорска банда. 
						Райко Данилович, адвокат на смейството на Чурувия, каза, че е чул за Пейович, но не може да потвърди истинността на обвиненията. Той призова полицията да разговаря с правителствените агенти, които са следили Чурувия в деня, в който е бил прострелян смъртоносно пред дома си. 
						"Ако криминалистите от полицията не вземат нещата в свои ръце … не мисля, че ще бъде възможно да се проведе процес и ние ще продължим да затъваме," каза Данилович. 
						Според директора на Центъра по хуманитарно право Наташа Кандич липсата на напредък в разследването е знак, че тези, които имат връзка с убийството, все още са свързани с агенциите за държавна сигурност. 
						"Те си имат свои конкретни причини да не разкриват убиеца или убийците и това е част от същността на това престъпление," каза тя. 
						"В тази страна политиката влияе върху всичко," казва Добривое Радованович, директор на Института за криминологични и социологически изследвания. "За съжаление мисля, че в този случай е замесена политиката." 
						От своя страна Отделът за борба с организираната престъпност потвърди, че един свидетел категорично е идентифицирал убиеца, но посочи, че усилията на разследването са насочени към установяване на лицата, които са поръчали престъплението. Отделът заяви също, че разгласяването на информация по делото би представлявало заплаха за националната сигурност. 
						Бившият министър на правосъдието Владан Батич каза пред Б92, че въпросът неколкократно е бил обсъждан от кабинета. 
						Тогавашният шеф на полицията, Душан Михайлович, "направи изявление, че в полицията имат някаква информация. Но не е споменавал кой е бил идентифициран или какво е било разкрито," каза Батич. 
						Михайлович отказа да коментира случая.

БиХ завърши успешно председателството си на ПСЮИЕ
13/05/2004
Седмата среща на високо равнище на държавни и правителствени ръководители на страните участнички в ПСЮИЕ доказа, че БиХ успешно премина важна проверка по пътя си към членство в ЕС.
От Антонио Пърленда за Southeast European Times от Сараево - 13/05/04
 
 
Държавни и правителствени ръководители присъстваха на 7-та среща на високо равнище на страните от Процеса на сътрудничество в Югоизточна Европа, която се проведе в Сараево миналия месец. [АФП]
Седмата среща на високо равнище на държавните и правителствени ръководители на страните участнички в Процеса на сътрудничество в Югоизточна Европа (ПСЮИЕ), проведена в края на април в Сараево, отбеляза края на председателството на Босна и Херцеговина (БиХ) на инициативата за регионално сътрудничество.
Държавните ръководители на България, Румъния, Сърбия и Черна гора, Македония и БиХ, както и премиерите на Албания, Хърватия, Гърция и Турция, изразиха своята воля да разширят регионалното сътрудничество в областта на либерализиране на търговията и да подкрепят страните от региона, които се стремят към евроатлантическа интеграция. Те заклеймиха насилието в Косово в средата на март и изразиха подкрепата си за кандидатурите на БиХ и Сърбия и Черна гора за участие в програмата на НАТО "Партньорство за мир" тази година.
"Повече не трябва да повдигаме въпроса за границите в Югоизточна Европа, а въпроса за сътрудничеството", каза при откриване на срещата Сюлейман Тихич, председател на председателството на БиХ. "Много често една етническа група живее от двете страни на държавна граница, като в едната държава представлява мнозинство, а в другата е малцинство. Трябва да уреждаме тези взаимоотношения в съответствие с европейските стандарти за индивидуална и колективна защита, а не според принципите на доминирането."
Президентът на Сърбия и Черна гора Светозар Марович изрази удовлетворението си от факта, че успешната среща на високо равнище е доказала, че сега в региона съществува атмосфера на солидарност. "Това е от основно значение, защото успехът на която и да е от тези държави се възприема като успех на региона като цяло", каза той.
Срещата се проведе един ден след като Европейската комисия публикува положително мнение за Хърватия, която прилага обещаващ подход за пълноправно членство в ЕС. Хърватският премиер Иво Санадер отбеляза, че това може да послужи за добър пример за съседите на Хърватия. В официалната си реч в Сараево той каза, че правителството му е решило да продължи участието си в ПСЮИЕ като пълноправен член, а не само като наблюдател, както бе по-рано.
Началото на ПСЮИЕ бе дадено през 1996 г. в София, когато страните от Югоизточна Европа положиха основите на регионално сътрудничество с цел да се установи климат на доверие, добри междусъседски отношения и стабилност. Сега Румъния пое председателството на ПСЮИЕ.
"Важността на процеса и председателството на БиХ са свързани с факта, че регионалното сътрудничество представлява проверка за БиХ дали един ден тя ще може да стане член на ЕС", каза Лидия Топич, заместник-министър на външните работи на БиХ.

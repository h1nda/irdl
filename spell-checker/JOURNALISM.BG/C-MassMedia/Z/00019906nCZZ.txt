Наука и технологии: България ще бъде домакин на конференция по изкуствен интелект
					11/09/2006
					Годишната конференция AIMSA, която всяка година се провежда в България, привлича експерти по изкуствен интелект от цял свят. Още в новините от областта на науката и технологиите: "Аутодеск" започва кампания срещу софтуерното пиратство; еврокомисарят по въпросите на науката призовава за по-голямо участие на Турция в проекти на ЕС; румънци спечелиха четири медала на Олимпиадата по информатика.
					 
						
12-ата международна конференция "Изкуствен интелект: методика, системи, приложения" (AIMSA) започва във вторник в България. [Гети Имиджис]
						Учени от цял свят ще се съберат в България от сряда (13 септември) до петък на годишна конференция по изкуствен интелект. AIMSA 2006, организирана от Българската академия на науките, ще се проведе в морския курорт "Св. Константин". В програмата са включени 25 доклада, избрани от представените общо 80 доклада. Темата тази година е "Изкуственият интелект, хората и уеб". България е домакин на конференцията от 1984 г. 
						*** 
						Производителят на компютърни средства за проектиране "Аутодеск" и официалният му дистрибутор в Румъния "А&amp;С Интърнешънъл" започнаха кампания за насърчаване на законното използване на софтуер. Според компаниите приблизително 90 % от софтуера на "Аутодеск", използван в Румъния, е незаконен. През 2005 г. Румъния съобщи, че пиратството възлиза на 72 %, като загубите от него възлизат на около 87 млн. евро. 
						*** 
						Еврокомисарят по въпросите на науката и изследванията Янез Поточник призова за по-голямо участие на турски компании и промишлени предприятия в проекти на ЕС в областта на технологиите. Поточник бе на първото си официално посещение в Турция от 6 до 8 септември. Той участва в две конференции, чийто съорганизатор бе турският Съвет за научни и технологични изследвания. След това комисарят замина за Румъния, където ще разговаря с високопоставени представители на правителството. 
						*** 
						
Румънски отбор, включващ гимназистите Мирча Пасой, Кодрут Гросу, Тибериу Лучан Флоря и Адриан Влад, спечели два златни, един сребърен и един бронзов медал на тазгодишната Международна олимпиада по информатика, която се проведе в Юкатан, Мексико. Румънците се представиха добре и на миналогодишното състезание в Полша, където спечелиха два сребърни и два бронзови медала. 
						*** 
						Базираните в Лондон организации "Чайлд Адвокаси Интърнешънъл" и "Лайънс Клуб" дариха нови инкубатори за бебета на стойност 70000 евро на Детската клиника в Паприковац, Република Сръбска (РС). Дарението бе направено на 5 септември на церемония в клиниката, на която присъства министърът на здравеопазването и социалната защита на РС Ранко Скърбич. Той каза, че правителството е одобрило около 664000 евро за модерно оборудване и технологии за Центъра за новородени в Паприковац. 
						*** 
						
Maкедонският доставчик на Интернет услуги On.net съобщи, че през 2007 г. ще започне да предлага фиксирани телефонни услуги. Компанията ще подпише споразумение за взаимно свързване с македонския телеком, който в миналото държеше монопола над фиксираните линии. On.net предвижда също създаване на широколентова безжична Интернет мрежа в страната. 
						
(Различни източници – 04/09/06 – 11/09/06)

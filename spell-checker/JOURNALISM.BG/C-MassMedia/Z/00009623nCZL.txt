Шефът на МОК дава висока оценка на мерките за сигурност в Атина
27/01/2004
 
АТИНА, Гърция -- Президентът на Международния олимпийски комитет Жак Рож излезе с изявление в понеделник (26 януари), в което се посочва, че организаторите на Лятната Олимпиада-2004 са направили всичко, което е в човешките възможности, за да осигурят безопасността на Игрите. "Ние сме много доволни от равнището на подготовката," каза Рож точно 200 дни преди церемонията по откриването.
Също в понеделник генерал Чарлз Уолд, вторият по старшинство американски военен командир в Европа, посети Атина за разговори с началника на ГЩ Георгиос Андонакопулос и министъра на обществения ред Георгиос Флоридис. (АФП, АП - 26/01/04)

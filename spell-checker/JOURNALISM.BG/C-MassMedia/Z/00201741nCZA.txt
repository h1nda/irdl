Македония напредва в процеса на лустрация
					10/08/2011
					Последният разкрит шпионин на всявалите някога страх югославски тайни служби е директорът на Институт „Отворено общество” Владимир Милчин.
					От Мишко Талески за Southeast European Times от Скопие – 10/08/11
 
					 
						
Председателят на Комисията по лустрация Томе Аджиев. [Мишко Талески/SETimes]
						Македония постигна напредък в процеса на лустрация, като разкри досието на трето лице, което доброволно е сътрудничило на югославските тайни служби през 70-те и 80-те години на миналия век. 
						Първоначално Комисията по лустрация не даде никаква лични данни за информатора, освен името на досието, „Драматург”. 
						След като позна себе си в досието, театралният режисьор Владимир Милчин – по-известен като директор на Институт „Отворено общество” на Джордж Сорос – побърза да организира пресконференция, на която се обяви за жертва, а не за сътрудник. 
						„От политическото линчуване страдат процедурите, правото, демокрацията и дори хората. Моето достойнство не е защитено, защото бях обявен за [виновен], преди досието да е потвърдено”, заяви Милчин. 
						Той също така настоя, че процесуалните правила са били нарушени, като се има предвид внесената от него молба през 2000 г. досието му да бъде засекретено до 2047 г. Тогавашното правителство е одобрило неговото искане. 
						„Искането... се отнася до защитата на неговата тайна пред обществеността, а не пред институциите, които са длъжни да действат според закона. Всъщност той се представи пред обществеността на пресконференцията, докато ние последователно защитавахме самоличността на това лице”, заяви за SETimes председателят на Комисията по лустрация Томе Аджиев. 
						Той посочи, че като се има предвид чувствителността на темата, комисията е особено внимателна да се спазват всички закони и процедури. „Не един случай се използва като инструмент или е политически мотивиран. Ако направим грешка, имаме съдилища, които да ни поправят”, заяви Аджиев. 
						Освен това според комисията твърденията на Милчин са неверни. Неговото досие от 217 страници съдържа информация, която той е предоставял на оперативни служители на тайната полиция. Той е класифициран като лице с „анархистко-либерални възгледи” и подобно на други такива информатори е осигурявал добри условия за шпиониране на дисиденти като актьора Ристо Шишков. 
						Политическият анализатор Биляна Ванковска приветства лустрацията на Милчин и обясни, че това не е наказателна, а превантивна мярка. Тя обаче заяви също, че случаят се използва по-скоро за да се противодейства на отрицателните обществени реакции от неотдавнашната амнистия на четирима албанци, заподозрени във военни престъпления. 
						„Това определено е свързано с отвличане [на общественото внимание], като се има предвид, че Милчин предизвиква голяма антипатия у част от обществото”, заяви Ванковска за SETimes. 
						Тя визира твърденията, че Милчин е финансирал кампаниите на своята политическа партия със средства на фондацията на Сорос, както и дейността на собственика на телевизия А1 Велия Рамковски, за която той беше подведен под наказателна отговорност. 
						Според журналиста Саше Ивановски обществото като цяло подкрепя продължаването на лустрацията, която се смята за положителен и необходим процес с превантивен характер. 
						„Македонците бяха изпращани в стотици позорно известни лагери като „Голи Оток” заради заявените от тях национални и политически идеали и натрупаните от семействата им болка и гняв са разбираеми. Ще прочистим обществото от [структурите], които го отравят, само като продължим да провеждаме правилно процеса на лустрация”, заяви Ивановски за SETimes. 
						Аджиев обясни, че по закон всяко лице, което заема държавна длъжност, трябва да внесе писмена нотариално заверена декларация, че не е сътрудничило на бившите тайни служби. Законът предвижда присъда от три години лишаване от свобода за деклариране на неверни данни. 
						Подобно на Милчин, разкритият по-рано шпионин и председател на Конституционния съд Трандафил Ивановски също отрече да е бил сътрудник. Ивановски обаче посочи, че ще обжалва своя случай в съда по правата на човека в Страсбург.

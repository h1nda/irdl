Сьорен
			Йесен-Петерсен
		
		ръководител на ЮНМИК 
		(Уеб-сайт на Съвета на Европейския съюз) 
 
		 
			
			Генералният секретар на ООН Кофи Анан назначи Сьорен Йесен-Петерсен за свой нов специален представител и ръководител на ЮНМИК на 16 юни. Той заменя Хари Холкери, който подаде оставка по здравословни причини. 
			Йесен-Петерсен, който е датчанин, е бил заместник- върховен комисар в централата на Върховния комисариат на ООН за бежанците в Женева от януари 1998 до декември 2001 г. Той е ръководил всички операции на Върховния комисариат, като непосредствено е упражнявал контрол над неговите бюра по света и е изпълнил над 80 мисии в редица местни офиси. 
			 От 1994 до 1998 г. той работи като директор на офис за свръзка на Върховния комисариат в щаб-квартирата на ООН в Ню Йорк. Бил е член на различни комитети и форуми на ООН в качеството си на представител на върховния комисар. 
			От декември 1995 до септември 1996 г. Йесен-Петерсен е бил специален пратеник на върховния комисар в бивша Югославия. Офисът му се е намирал в Сараево и той е отговарял за изработването на стратегия за контрол върху изпълнението на Приложение VII от Дейтънското споразумение. Той също така е направлявал хуманитарна операция на стойност 350 млн. долара за около 4 милиона бежанци, прогонени лица, завърнали се по домовете си граждани и други жертви. 
			Между 1990 и 1993 г. Йесен-Петерсен е бил началник на кабинета на Върховния комисар в централата на Върховния комисариат на ООН в Женева. От 1992 до 1994 г. е заемал поста директор на отдела за външни отношения, като е отговарял за външните контакти с правителства и други организации. 
			През 1989 г. временно напускайки Върховния комисариат, той работи като специален съветник на заместник-генералния секретар на ООН по политическите въпроси и член на работната група на генералния секретар на ООН по процеса, довел до независимост на Намибия. 
			През 1986 г. открива регионален офис на Международния комисариат за бежанците за скандинавските страни. Базиран в Стокхолм, той работи като регионален представител на върховния комисар до 1989 г., покриващ Дания, Финландия, Исландия и Швеция. 
			Йесен-Петерсен е адвокат и журналист по образование и има многобройни публикации. Женен, с четири деца.

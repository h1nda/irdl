Бизнес: Цените на електричеството и отоплението в България може да се повишат 
					01/06/2007
					Българите може да усетят ефекта от по-скъпите въглища и газ, предупреждават властите. Още в деловите новини от тази седмица: промишленият растеж на Черна гора се е повишил с 5,4 %; "Стандард енд Пуърс" повишиха перспективата за хърватската електрическа компания ХЕП.
					
 
					 
						
Закриването на два блока в българската атомна електроцентрала в Козлодуй е един от факторите за увеличаване на цените на електричеството. [Гети Имиджис] 
						Цените на електричеството и централното отопление за домакинствата в България може да се повишат с около 2 % от юли, смята председателят на Държавната комисия за енергийно и водно регулиране Константин Шушулов. Той обясни, че увеличението ще се дължи на по-високите цени на въглищата и природния газ, както и на затварянето на двата блока на атомната електроцентрала в Козлодуй. 
						*** 
						"Стандард &amp; Пуърс" ("С&amp;П") повишиха перспективата за хърватската електрическа компания ХЕП от отрицателна на стабилна, а кредитният рейтинг бе потвърден на BBB. "С&amp;П" заявиха, че това решение отразява продължаващото преструктуриране на енергийния сектор в Хърватия и приватизацията на ХЕП. 
						*** 
						Ръстът на индустриалното производство на Черна гора се е повишил през април с 5,4 % спрямо миналата година, от 1,6 % през март, според последни данни на държавната статистическа служба Монстат. По-добрите резултати в промишлеността се обясняват главно с по-големия ръст на производството и комунално-битовите услуги. 
						*** 
						
Румънската Служба за възстановяване на държавните активи съобщи в края на миналата седмица, че е избрала трима кандидати в търга за приватизация на базирания в Крайова производител на електродвигатели "Електропутере Крайова". Това са румънската фирма "A5 Инвест Карансебес", румънската железопътна компания и "Ал Араб Контрактинг Кампъни Лтд.". 
						*** 
						Ръстът на индустриалното производство на Сърбия се е повишил през април до 6,5 % спрямо миналата година, от 2,5 % през март, според официални данни. По-бързият промишлен растеж се дължи на ускореното промишлено производство и възстановяването на сектора на комунално-битовите услуги. 
						*** 
						
Българският парламент ратифицира споразумението за строителството на нефтопровода "Бургас-Вльора", който ще свързва Черно с Адриатическо море и ще осигурява нефт от Каспийско море за Балканския регион и Италия. Проектът ще струва около 1,2 млрд. евро. Нефтопроводът ще бъде дълъг 870 км и ще минава през България, Македония и Албания. 
						
(Различни източници – 25/05/07-01/06/07)

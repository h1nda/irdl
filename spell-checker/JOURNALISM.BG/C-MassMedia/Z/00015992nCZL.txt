Държавите от ЕС се споразумяха за декларацията за Турция 
					20/09/2005
					 
						БРЮКСЕЛ, Белгия -- В понеделник (19 септември) посланиците на страните членки на ЕС се споразумяха по текста на изявлението във връзка с отказа на Турция да признае Кипър. ЕС ще позволи на Анкара да забави официалното признаване на Кипър до приемането й в съюза, което може да стане след десет или повече години. Съюзът обаче ще определи краен срок, до който Турция трябва да отвори пристанищата и въздушното си пространство за кипърски кораби и самолети. Проектодекларацията включва и предупреждението, че ако Анкара не предостави на кипърските компании достъп до турския пазар, това ще забави присъединяването на страната. Очаква се външните министри на ЕС да одобрят официално текста на изявлението във вторник. Изглежда това споразумение отстранява и последното препятствие пред започването на присъединителните преговори с Турция на 3 октомври. (Ройтерс, Фокс нюз, AFX - 20/09/05; TurkishPress.com, Би Би Си нюз - 19/09/05)

Сърбия разследва заплахи срещу Тадич, отправени по „Фейсбук” 
					28/04/2010
					 
						БЕЛГРАД, Сърбия -- Министерството на вътрешните работи ще поиска от министерството на правосъдието на САЩ съдействие в искането към „Фейсбук” мрежата да разкрие информация за група, заплашваща президента Борис Тадич, каза във вторник (27 април) вътрешният министър Ивица Дачич. Той добави, че сигурността на висши държавни служители е била повишена до най-високата степен. Полицията и прокуратурата са започнали разследване на заплахите по искане на Демократическата партия на Тадич. Говорителката Йелена Триван каза, че неизвестна група е пуснала в социалната мрежа съобщение, гласящо: „Тадич, бронираният мерцедес няма да ти помогне, защото когато отваряш вратата, ще те очаква снайперист”. Всички политически партии - управляващи и опозиционни - осъдиха заплахите.
						Междувременно във вторник хърватските медии съобщиха, че бившият президент Стипе Месич също е получил смъртни заплахи по интернет. Според съобщения в медиите повечето от членовете на групата „Смърт на Стипе Месич” във "Фейсбук" са косовски сърби. Твърди се, че групата наброява 5 000 членове. (Танюг, Политика, Бета, РТС, Радио Свободна Европа, ХРТ, Кроейшън Таймс - 27/04/10)

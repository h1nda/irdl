Международната общност настоява за демаркиране на областите в БиХ
					05/05/2012
					Международната общност в Босна и Херцеговина (БиХ) призовава местните власти да започнат демакрирането на границите между областите, за да улеснят живота на хиляди хора в двата района. 
					От Анес Алич за Southeast European Times в Сараево - 05/05/12
 
					 
						
В едно предградие на Сараево разделителната линия минава по средата на сгради. [Aнес Алич/SETimes]
						Областната гранична линия от 1 200 км, разделяща Федерация БиХ (ФБиХ) от Република Сръбска (РС), бе начертана на Дейтънската мирна конференция, която сложи край на войната през 1992-1995 г., но никога не бе официално приложена или призната от босненските институции. 
						Докато местните политици не могат да постигнат консенсус по въпроса, за хиляди хора, които живеят на граничните линии между областите, животът е сложен по няколко причини. Къщата на фермер може да е в едната област, а хамбарът му в другата. 
						Някои откриват, че имотите им принадлежат на двете области, или на нито една от тях, което в най-добрия случай прави правата на собственост неопределени и усложнява заплащането на режийните разходи. Такива хора са изправени пред двойни данъци, закони и разпоредби. 
						Най-крещящият пример за двусмисленост на разделителната линия е в предградието на Сараево Добриния, където невидимата линия минава през сгради и по средата на апартаменти. След войната една част от Добриния бе разделена между двете области. Не рядко банята се оказва в РС, а дневната във ФБиХ. 
						Това абсурдно положение бе до известна степен корегирано чрез международен арбитраж през 2001 г., когато около 800 от тези апартаменти бяха официално присъдени на ФБиХ, а около 300 - на РС. Но все пак има още трудности. 
						След арбитража, един от жителите Кенан Фейзич, казва, че макар че апартаментът му сега се намира в областта на федерацията, всъщнст сградата все още е разделена от граничната линия и затова има две различни имена. 
						"Някои сметки, например за електричество и телефон, плащаме на Федерацията, но водата идва от Република Сръбска, така заплащаме сметките там", каза Фейзис за SETimes. Той също казва, че сградата, в която живее е обект на кражби, защото се намира точно на граничната линия. Крадците, казва той могат да проникнат и после бързо да пресекат линията до областта с друга юрисдикция, където полицията не оказва съдействие. 
						Разпоредбата за междуобластната разделителна линия е политически чувствителен въпрос. През първите две години след войната босненска парламентарна комисия регулира около 3% от линията, но оттогава въпросът премина на заден план. 
						Политическите лидери също не могат да се споразумеят как да бъде наречена тази "линия". Докато политиците във ФБиХ биха предпочели да я наричат "бразда", официалните представители на РС често я наричат "граница", което има по-силен национален оттенък. 
						Официалните представители на РС настояват за финализиране на междуобластната демаркация, припомняйки законовото задължение на страната да го направи в съотвествие с Дейтънското мирно споразумение. Политическите партии от ФБиХ обаче не дават признаци, че предприемат нещо по въпроса. Говорителят на партията на демократичното действие (ПДД) Елдар Селманович каза за SETimes, че демаркирането на линията не е приоритет и не представлява никаква граница. 
						"Казвали сме го и преди, че ще работим в парламентарната комисия, която има задачата да начертае държавните гранични линии на страната, което е по-важно за нас. Много лесно е да се установят граничните линии между областите; но, изглежда, че някои официални представители на Република Сръбска се опитват да представят линиите между областите като граници на страната", каза Селманович. 
						Райко Васич, генерален секретар на Съюза на независимите социалдемократи (СНСД), главната партия в РС, отрича това. Той каза за SETimes, че определянето на граничната линия на областта е практически въпрос, чието решаване цели да улесни живота на жителите. 
						Това обаче не е единственият мотив. "По-важното е, че Република Сръбска има приблизително с 1% по-малка територия, отколкото е било планирано от оригиналната демаркационна линия и ние трябва да корегираме това", каза Васич за SETimes. 
						За пореден път задънената улица трябва да бъде преодоляна от международната общност, която призова официалните представители от двете области да назначат членове на комисията и да започнат процеса. 
						Разделителната линия между двете области минава през 42 общини и през около 520 км частна собственост. Според официалните представители от двете общности приблизително 14 000 души са засегнати от липсата на демаркация. 
						Макар че картите трябва отново да бъдат начертани, експертите смятат, че въпросът може да бъде решен в рамките на няколко дни. 
						Ведран Зубич, професор по география от Сараево, каза за SETimes, че картата, на която са начертани линиите на областите, не е направена от професионален картограф. "На картата на Босна, начертана в Дейтън, един милиметър от линията представлява 50 метра ширина в действителност. Тази разделителна линия е твърде широка дори за граници на страни и особено за градски райони", каза Зубич. 
						Той, както и други смятат, че картите трябва да бъдат преначертани от експерти, веднага щом политиците от двете области постигнат консенсус. "Разделителните линии не трябва да минават през имоти, къщи и апартаменти, а между тях. Всичко, което трябва да се направи този път, е да се използват подходящи карти или може би по-тънки маркери", каза Зубич. 
					
				
			
					 
					
 
 

Ахтисаари ще представи плана си за Косово в края на следващата седмица
					24/01/2007
					 
						БЕЛГРАД, Сърбия -- Пратеникът на ООН Марти Ахтисаари е изпратил писма до лидерите на Сърбия и Косово, с които ги уведомява, че ще представи плана си за бъдещето на провинцията на 2 февруари. Посредникът на ООН ще представи предложението си на отделни срещи с високопоставени членове на държавното ръководство в Белград и Прищина. Преди да отпътува за Балканите, Ахтисаари ще запознае с плана си шестте страни, членки на Контактната група за Косово, при закрити врати във Виена в петък (26 януари). 
						Други новини -- Високопоставен британски дипломат каза във вторник, че не очаква никакви "фундаментални предоговаряния" на плана на Ахтисаари за Косово. Джон Сойърс, политически директор на британското външно министерство, каза, че правителствата на Сърбия и Косово ще имат възможност да предложат дребни изменения. След това документът ще бъде представен на генералния секретар на ООН и на Съвета за сигурност, за да бъде гласуван. (Скотсмън, Данас, Политика - 24/01/07; AП, AФП, Ройтерс, ЮПИ, Уеб сайт на ООН, KosovaLive, Танюг, РТС, Бета - 23/01/07)

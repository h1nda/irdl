Бъдещето на Сърбия-Черна Гора като свободен съюз остава несигурно
11/02/2004
Свободният съюз, който замени Югославия преди година, все още не разполага с институции, флаг и национален химн.
От Игор Йованович за Southeast European Times в Белград - 11/02/04
 
 
Съюзът Сърбия-Черна Гора отбеляза първата си годишнина на 4 февруари, но вече е изправен пред сериозни проблеми. Той все още не е създал всички съвместни институции, включително Върховен съд. Конституцията на новия съюз бе нарушавана няколко пъти от всички политици в двете съставни републики. Републиканските конституции не са хармонизирани с федералната конституция. Освен това Сърбия-Черна Гора няма нито флаг, нито национален химн.
Политици и официални представители критикуват опонентите на местната политическа сцена, обвинявайки ги в бягство от отговорност, особено когато става дума за продължаване на усилията за членство в ЕС.
Сега Сърбия-Черна Гора е изправена пред друга потенциална заплаха: референдум, позволяващ на хората да решат дали да останат в общата държава. Макар че исканията за такъв референдум са непопулярни в Сърбия, възможността за неговото провеждане бе неотдавна посочена от президента на Черна Гора Филип Вуянович. Тъй като федералната конституция постановява, че референдум може да бъде проведен три години след формирането на общата държава, 2006 г. би била най-ранният срок за това.
Според Вуянович референдумът е необходим, за да провери волята на гражданите относно държавата, в която те искат да живеят. Той посочи, че двете републики могат да станат независими, ако мнозинството от хората решат това през 2006 г. Той обаче добави, че дотогава всички съвместни институции трябва да функционират гладко.
Съдбата на общата държава съюз се усложнява още повече от резултатите от проведените през декември в Сърбия парламентарни избори и поради разпадането на реформистката коалиция ДОС. Членовете на федералния парламент се избират пропорционално на броя на мандатите, които всяка партия е успяла да спечели на републикански избори. Това означава, че крайно дясната Сръбска радикална партия ще разполага с най-много представители на една партия от сръбска страна, въпреки че демократичните сили все още ще са в състояние да формират правителство. Както ултранационалистите, така и водещите демократични партии се обявяват за съюз с Черна Гора.
Усилията на ЕС изиграха важна роля за образуване на Сърбия-Черта Гора. Един от архитектите на споразумението между двете републики е Върховният представител на ЕС по външната политика Хавиер Солана. По случай първия рожден ден на Съюза той обеща, че подкрепата на ЕС за Сърбия-Черна Гора ще продължи, подчертавайки, че най-добре за Сърбия и Черна Гора би било, ако двете се присъединят заедно към ЕС.

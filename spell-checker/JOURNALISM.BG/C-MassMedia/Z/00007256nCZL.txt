Американският министър на отбраната благодари на Албания за подкрепата в Ирак и Афганистан
11/06/2003
Американският министър на отбраната Доналд Ръмсфелд проведе разговори с висши представители в Тирана, като се ангажира с продължение на подготовката и ученията на високо ниво, което да подпомогне Албания по пътя й към пълноправно членство в НАТО.
(Вашингтон Пост -11/06/03; Вашингтон Файл, Дифенслинк, АП, АФП - 10/06/03)
 
 
По време на краткото си посещение в Тирана във вторник (10 юни) американският министър на отбраната Доналд Ръмсфелд благодари на Албания за подкрепата й за глобалната борба срещу тероризма и за операциите в Ирак и Афганистан.
Албания е сред десетте държави-кандидатки за членство в НАТО от т.нар. Вилнюска група, които подписаха писмо през февруари в подкрепа на американската позиция по Ирак. Страната разреши на американските сили достъп до въздушното й пространство, сухопътни коридори и използване на териториалните й води, както и изпрати малък небоен контингент за следвоенното поддържане на мира в Ирак.
"Цялото албанско население в региона разглежда САЩ като стратегически съюзник," каза албанският министър на отбраната по време на съвместната пресконференция с Ръмсфелд. "В горещите точки по земното кълбо, където войната срещу тероризма се води в името на мира и демокрацията, Албания изпълнява своя дълг."
Ръмсфелд каза, че той и Майко са обсъждали "интереса на Албания към Плана за действие за членство в НАТО и нашия общ интерес от напредъка на Албания по пътя към пълноправното членство в НАТО през следващите години". Той пое ангажимент, че САЩ ще продължат да осигуряват подготовка и учения на високо ниво, които да подпомагат Албания по пътя й към пълноправното членство в НАТО.
Запитан за вероятността да бъдат разположени американски бази в Албания, Ръмсфелд посочи, че разговорите му с албанската страна са се съсредоточили върху "възможността за провеждане на учения и сътрудничество с цел обучение, но не сме навлизали в по-подробни обсъждания."
Подчертавайки, че Албания разглежда САЩ като свой стратегически партньор, Майко каза, че двете страни понастоящем провеждат съвместни военни учения "от много специфичен, но и много поверителен характер", които ще имат свое продължение в бъдеще.
"Албания се е изправила редом със САЩ срещу глобалното предизвикателство на нашето време - борбата срещу тероризма и диктаторските режими, които го поддържат - като партньор, който е готов да изпълнява своя дълг в голямото семейство на цивилизованите нации," каза Майко.
В разговорите си с висши представители в Тирана, включително президента Алфред Моисиу и премиера Фатос Нано, Ръмсфелд изрази одобрение към факта, че Албания е сред държавите, които са подписали реципрочно споразумение със САЩ, забраняващо екстрадирането на граждани на двете държави в Международния наказателен съд.
"Решението за сключване на споразумението е нещо, което народът на САЩ, правителството на САЩ и разбира се, мъжете и жените в униформа от въоръжените сили на САЩ ще оценят много високо," каза той.
Визитата на Ръмсфелд в Тирана последва посещението на американския държавен секретар Колин Пауъл преди няколко седмици. Пауъл изрази и благодарността на Вашингтон за силната подкрепа, която Албания оказа на ръководената от САЩ операция в Ирак.

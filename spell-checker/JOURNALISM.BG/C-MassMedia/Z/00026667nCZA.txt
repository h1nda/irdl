Командващият на ЮЛЕКС посети сръбски анклав
					05/06/2008
					Командващият на ЮЛЕКС Ив дьо Кермабон определи посещението си в косовски сръбски анклав като „много плодотворно". 
					От Блерта Фоничи-Кабаши за Southeast European Times от Добратин/Липян -- 05/06/08
 
					 
						
Мисията на ЕС в Косово трябваше да бъде разположена в средата на юни, но може да бъде забавена. [ЕС]
						Ив дьо Кермабон, командващ на мисията ЮЛЕКС, пристигна във вторник (3 юни) на посещение в Косово. Пътуването имаше за цел да демонстрира международния ангажимент към Косово на фона на спънки в последния момент, които биха могли да забавят началото на работата на мисията.
						"Разговорите между ЕС и ООН за евентуалното преструктуриране на международното присъствие в Косово са в ход, но аз не съм упълномощен да обсъждам политически въпроси,” каза Дьо Кермабон по време на посещение в сръбския анклав Добратин, на 10 км от Прищина. „Моята работа е да бъда тук на място и да следя очакванията на хората."
						"Причината да съм тук днес е да чуя гражданите, да науча какво очакват и да уталожа съмненията им,” каза той, добавяйки, че срещата с хората в селото е била много плодотворна. 
						Дьо Кермабон разговаря с Неша Стоянович, който работи в паралелна институция в Грачаница, финансирана от сръбското правителство. Дъщеря му работи за косовското правителство.
						Според Стоянович безработните сърби получавали по 130 евро месечно от Сърбия, докато сърбите, работещи в паралелни структури в Косово, печелели по 250 до 300 евро. „Сърбите трябва да се интегрират в новата действителност на Косово,” каза той. 
						Междувременно министърът на труда и социалните грижи на Косово Ненад Рашич, който придружаваше Кермабон по време на пътуването му, заяви, че ще направи всичко възможно да подобри условията на живот на косовските сърби. Рашич каза, че посещението в Добратин е имало за цел да информира общността за мисията на ЮЛЕКС и нейните технически функции. 
						Той обеща, че Косово, в сътрудничество с ЮЛЕКС, ще направи всичко възможно да осигури солидни перспективи в сигурността, справедливостта и икономическото развитие на етническата сръбска общност.
						Дьо Кермабон заяви, че подготвителната работа по разполагането на мисията на ЮЛЕКС на територията на цяло Косово продължава. По отношение на евентуалните проблеми на север Дьо Кермабон каза,че неговото посещение в преобладаващо сръбски села като Добратин показва, че ЮЛЕКС възнамерява да се разгърне на цялата територия на Косово и да служи на всички негови граждани. Той добави, че мисията ще подпомага косовските институции.

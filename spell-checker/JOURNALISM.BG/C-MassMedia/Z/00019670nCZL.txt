Мисия на ЕС е на посещение в България, за да оцени резултатите от борбата срещу организираната престъпност
					21/08/2006
					 
						СОФИЯ, България -- Мисия от експерти на ЕС пристигна в София в понеделник (21 август), за да оцени резултатите от борбата с организираната престъпност, корупцията и прането на пари, потвърди министърът по европейските въпроси Меглена Кунева по националното радио. Това ще бъде последната партньорска инспекция, провеждана от Европейската комисия (ЕК) по главата "Правосъдие и вътрешни работи" преди публикуването на мониторинговия доклад на ЕК през септември за напредъка на България по пътя й на присъединяване към ЕС. Докладът ще изиграе решаваща роля в определянето дали България да влезе в Съюза през януари 2007 или членството й да бъде отложено с една година. 
						Според доклад, представен от министъра на вътрешните работи Румен Петков в неделя, престъпността е намаляла през първата половина на 2006 г. Броят на тежки криминални престъпления в България е спаднал с 36 на сто през първата половина на годината в сравнение със същия период на 2005 г. Петков заяви, че е имало три поръчкови убийства, едното от които е разкрито. (БНР - 21/08/06; Медиапул - 20/08/06)

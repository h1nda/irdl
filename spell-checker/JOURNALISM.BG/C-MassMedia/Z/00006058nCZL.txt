Бучковски: Ситуацията на сигурност в Македония е нестабилна
28/02/2003
Македонският министър на отбраната Владо Бучковски очаква членството на страната в НАТО. В специалното интервю с кореспондента на Southeast European Times Валентин Нешовски той коментира политическата ситуация и обстановката на сигурност в страната.
Валентин Нешовски за Southeast European Times в Скопие - 28/02/03
 
 
Southeast European Times: Г-н Бучковски, според вас каква е понастоящем ситуацията на сигурност в Македония и региона?
Бучковски: Ситуацията в Македония е деликатна и мисля, че нейната стабилност, след няколкото инцидента неотдавна, е накарала всички в страната да се заемат сериозно с премахването на всяка възможност за нарастване на провокациите и нова дестабилизация. Като цяло в региона се забелязва тенденция към увеличаване присъствието на въоръжени лица. Така че ситуацията в долината Прешево и Косово налага ежедневен обмен на информация, по-добро сътрудничество и координация, за да се попречи на екстремистите да постигнат целта си - отново да дестабилизират региона.
SE Times: През последните седмици Албанската национална армия (АНА) и нейното политическа формация Фронт за национално обединение на албанците (ФНОА) на няколко пъти открито заплашиха напролет да започнат офанзива за обединяването на всички балкански земи, населявани от албанци, в една държава. Може ли такава организация да дестабилизира Македония?
Бучковски: На практика ФНОА иска обединяване на всички албанци и създаване на Велика Албания. Македония не може да бъде дестабилизирана и този Фронт не може да постигне целите си чрез военната си формация АНА. Всички спорни въпроси в Македония бяха решени през 2001 г., когато нейната териториална цялост и суверенитет бяха определени с подписването на Рамковото споразумение. Зад него стоят САЩ и ЕС, които също го подписаха, така че не очаквам проблеми.
SE Times: Македонските служби за сигурност изнесоха информация, че в западна Македония има активни престъпни групировки. Кака е тяхната численост и колко се предполага, че са хората, гравитиращи около тези групи?
Бучковски: Предполага се, че това са малки групи, които се появяват в различни части на бившите кризисни райони Куманово и Тетово. Обикновено една група се състои от трима до пет души, които се придвижват бързо. Появяват се често в региона и създават впечатление, че са повече, отколкото са в действителност. За техния брой има различни мнения; аз смятам, че са не повече от двайсетина.
SE Times: Правителството проведе няколко операции срещу престъпността в Западна Македония, която беше център на военния конфликт преди две години. За първи път в тези операции се появиха тежковъоръжени полицаи. Каква беше реакцията на местното население?
Бучковски: Мултиетническият състав на полицията имаше забележителен успех. Окуражаващо е, че се ползваше с подкрепата на местното население не само по време на операциите, но и преди тях. Изглежда местните жители искаха по-голямо постоянно присъствие на полицията като вид защитна стена срещу тероризиращите ги банди. Очевидно условията са благоприятни и трябва да бъдат използвани и занапред, за да може преди всичко полицията, подкрепяна от армията, да се справя евентуални сериозни инциденти с въоръжените групи.
SE Times: В страната има значително количество незаконни оръжия. Какъв е техния брой според вашите оценки и ще проведете ли кампания за тяхното изземване?
Бучковски: Това е голям проблем, тъй като разоръжаването ще бъде всеобщо и по мое мнение, окончателно разрешаване на кризата в Македония, което започна със символичното събиране на оръжията от силите на НАТО като част от програмата "Необходима жътва". Смятам, че истинската жътва трябва да се осъществи от нашите институции след приемането на закона, който, по моя информация, ще бъде разгледан в парламента през март. Цифрите са стряскащи. Според най-оптимистичните оценки само леките незаконно притежавани оръжия са 100 000, което е твърде много, а реално техният брой вероятно е няколко пъти по-голям.
SE Times: Македония е кандидат-член за НАТО. Каква е оценката на ръководството на НАТО по отношение напредъка на Македония в изпълнението на стандартите на алианса?
Бучковски: В общи линии НАТО одобрява политиката на настоящото правителство и то се ползва с откритата подкрепа на международните институции. Всички смятат, че можем успешно да извършим реформите в армията. По тази причина част от новата мисия ще остане и един консултативен съвет на НАТО. Когато пристигнат силите на ЕС, той ще бъде оперативна част от мисията, което означава, че НАТО ще продължи да участва с препоръки и консултации. НАТО ще носи солидарна отговорност за всичко, което правим, защото ще правим всичко заедно и вярвам, че ще успеем. Мисля, че ще можем да се справим с въпроси като намаляване на персонала, модернизиране на армията и въпреки многото възражения, да покажем, че сме постигнали напредък по отношение на планирането, проектирането и бюджета.
SE Times: Македония подкрепи антитерористичната кампания, оглавявана от САЩ. Тя подписа и писмото на Вилнюската група в подкрепа на усилията на САЩ да разоръжи Саддам Хюсеин. Какъв точно е приносът на Македония?
Бучковски: Нашият скромен принос към антитерористичната коалиция е участието в третата мисия на Международните сили за поддържане на сигурността в Афганистан (ISAF 3) и мисля, че на 7 март ще можем да допринесем още повече. По специално, вместо само двама висши офицери на бойното поле, ние изпращаме пехотна част. Що се отнася до новата мисия в Ирак, в писмото, което президентът [Борис] Трайковски изпрати до президента [Джордж] Буш, ние изразяваме нашата готовност и намерение да окажем логистична подкрепа на антитерористичната коалиция във военната кампания срещу Ирак и да участваме в установяването на новата демокрация в Ирак, сходна с мисията в Афганистан в периода след конфликтите.

СРП се съгласи да подкрепи ратифицирането на ССА
					05/09/2008
					 
						БЕЛГРАД, Сърбия -- Политическите партии в парламента постигнаха споразумение в четвъртък (4 септември) да подкрепят Споразумението за стабилизация и асоцииране (ССА) с ЕС. Главната опозиционна Сръбска радикална партия (СРП) се съгласи да подкрепи ССА, след като правителството прие нейното предложение да се внесат поправки в проектозакона за ратификация, заяви заместник-лидерът на СРП Томислав Николич. "Ние не променяме самото споразумение, а това, че законът за ратифициране ща включва задължение сръбското правителство да тълкува ССА така, че Косово да бъде неразделна част от Сърбия", каза Николич. 
						Вицепремиерът Божидар Делич заяви, че споразумението е знак за "нов национален консенсус по отношение на интеграцията в ЕС." Само Демократическата партия на Сърбия и "Нова Сърбия" все още са против приемането на ССА. Те твърдят, че поправката, предложена от СРП, не задължава ЕС да уважава териториалната цялост и суверенитета на Сърбия. 
						В други новини от четвъртък се съобщава, че Делич е заявил, че смята, че Европейската комисия (ЕК) ще отблокира временното търговско споразумение със Сърбия на срещата си на 15 септември. Той е потвърдил, че една от целите на правителството остава включването на Сърбия в Белия Шенгенски списък до края на годината.
						В отделно изявление от четвъртък еврокомисарят по разширяването Оли Рен каза, че бъдещите стъпки на Сърбия към членство в ЕС ще изискват единодушно решение от всички страни-членки на ЕС. В интервю за телевизия Б92 Рен каза, че след посещението на Главния прокурор на Хагския трибунал Серж Брамерц в Белград следващата седмица, ЕК отново ще преразгледа сътрудничеството на Сърбия с трибунала, за да определи дали да осъществи временното търговско споразумение. Той определи арестуването през юли на босненския сръбски лидер Радован Караджич като "важен ход, който ЕС трябва да оцени". (Бета, Taнюг, Б92, РТС, ФоНет - 04/09/08)

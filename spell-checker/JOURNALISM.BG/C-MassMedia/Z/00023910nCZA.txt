Говорител на НАТО заяви, че от Сърбия зависи дали иска да се присъедини към Алианса
					17/09/2007
					НАТО не може да решава вместо Сърбия дали тя иска да стане част от Алианса, каза говорител на пакта пред местните медии. Междувременно сръбските лидери са открито разделени по въпроса.
					(Б92, Блиц - 17/09/07; Ройтерс, ДПА, Интърнешънъл Хералд Трибюн, Ню Йорк Таймс, Б92 - 16/09/07; Бета, Б92, Сръбско правителство - 15/09/07; Балканска мрежа за разследващи репортажи - 14/09/07)
 
					 
						
Премиерът Воислав Кощуница се противопоставя на членството на Сърбия в Алианса. [Гети Имиджис]
						НАТО желае Сърбия в своите редове, но балканската страна е тази, която трябва да реши дали иска да се присъедини, каза в понеделник (17 септември) говорител на Алианса след постъпили противоречиви съобщения от Белград. 
						"По мнението на (генералния секретар) Яп де Хоп Схефер НАТО не може да си позволи лукса да остави Сърбия извън своя кръг, тъй като тя е много важна - ако не и най-важната - страна в региона," каза пред всекидневника "Вечерне Новости" Джеймс Апатурай.
					
						"Ако Сърбия иска да се присъедини към НАТО, ние нямаме нищо против, тъй като разполагаме с процедурата и механизмите да го осъществим. Но ако тя не желае да бъде наш член, също няма проблем," добави той. Изказването бе направено, след като висшите лидери на Сърбия изразиха противоположни гледища относно връзките на страната с 26-членния пакт. В изказване на среща на Демократическата партия на Сърбия (ДПС) премиерът Воислав Кощуница каза, че неговата партия се противопоставя на членството на страната в Алианса когато и да било. 
						Сърбия "трябва да запази пълен военен неутралитет и нейните държавни и национални интереси налагат страната да не се присъеднява към никакви военни съюзи", каза Кощуница. "Не съществува противоречие между членството в "Партньорство за мир" (ПзМ) и отказа от членство в НАТО," добави той. 
						ДПС обвини членовете на НАТО, че се готвят да признаят едностранно обявена от Косово независимост, и похвали Русия, че се е противопоставила на плана за статута на бившия специален пратеник на ООН Марти Ахтисаари, който щеше да изведе провинцията на пътя към държавността. 
						Сръбският президент Борис Тадич и неговата Демократическа партия разкритикуваха антинатовските изказвания на коалиционния си партньор. 
						"Стратегическа цел на Сърбия е армията й да бъде активен участник в евроатлантическата интеграция и ПзМ, както и да бъде почитана и уважавана от своите приятели и съюзници," каза президентът на военна церемония в Белград в събота. 
						Представител на партията на Кощуница разкритикува коментара на Тадич,знак за задълбочаващия се разрив между ДПС и ДП, които заедно с "Г17 Плюс" сформираха новото правителство на Сърбия през май. 
						"Президентът няма правомощия да прави или провежда външна политика (и той) е много добре запознат с конституционното си положение и правомощия," каза в неделя говорителят на ДПС Бранислав Ристивоевич. 
						Тадич е длъжен "да уважава официалната държавна политика, а сръбското правителство никога не е вземало решение за присъединяване на страната към НАТО", добави Ристивоевич. 
						Критиката разпали спекулации, че конфликтите между ДП и ДПС биха могли да доведат до падане на правителството. Представител на партията на Тадич обаче омаловажи значението на спора. 
						"ДП разбира позицията на Ристивоевич като негова лична позиция, но не и позиция, която би могла или трябва да се тълкува като позиция на държавата," каза Йелена Маркович, говорител на ДП.

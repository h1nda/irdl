Турски армейски офицер беше арестуван по случая "Ергенекон"
					14/01/2009
					 
						АНКАРА, Турция -- Полицията арестува във вторник (13 януари) един подполковник във връзка с предполагаемото планиране на преврат по така наречения случай "Ергенекон". Полицията съобщи, че е намерила скривалище с пистолети, полуавтоматични пушки и ръчни гранати в къщата му. Предния ден полицията откри подобно скривалище на оръжие в двора на запустяла къща в предградията на Анкара. Случаят "Ергенекон" придоби широка гласност миналото лято, когато полицията съобщи за арестуването на 86 души, заподозрени в членство в групата. Неотдавна полицията арестува други 40 души, включително висши военни офицери, политици, журналисти, учени и юристи. Властите са убедени, че "Ергенекон" се е опитвала да свали правителството на министър-председателя Реджеп Тайип Ердоган поради ислямския му курс, който според "Ергенекон" противоречи на принципите на основателя на републиката Ататюрк. Критиците обаче разглеждат масовите арести в средите на турския елит като политическо преследване. (Ватан, Заман, Хюриет - 14/01/09; Ройтерс - 13/01/09)

ЕС одобри мисията в Косово
					17/02/2008
					 
						БРЮКСЕЛ, Белгия -- ЕС одобри планираната 1800-членна гражданска мисия в Косово в събота (16 февруари). Мисията, наречена "Юлекс" ще замени сегашния ЮНМИК. Тя ще има първоначален мандат от две години, като задачата й ще бъде да насочва и консултира институциите в Косово във всички области, свързани със създаването на независима и мултиетническа съдебна система и мултиетнически полицейски сили. 
						Питър Фейт бе официално назначен за специален представител на ЕС в Косово, а бившият командващ КФОР френският генерал- лейтенант Ив дьо Кермабон ще ръководи мисията. Първите представители се очаква да пристигнат в Косово след седмица-две, за да подготвят настаняването на цялата мисия след четири месеца.
						Междувременно Сърбия официално протестира срещу мисията на ЕС в събота пред словенския посланик в Белград Мирослав Лучи, чиято страна в момента е ротационен председател на ЕС. В документа се казва, че ако решението се взема извън Съвета за сигурност на ООН, то е незаконно. (ИТАР-TAСС AФП, Уошингтън Поуст, Танюг, Бета, Б92, Ройтерс - 16/02/08)

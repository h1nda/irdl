Ограбено бе хранилището за веществени доказателства на Косовската полиция 
					27/04/2009
					 
						ПРИЩИНА, Косово -- Неизвестни лица, вероятно полицейски служители, са ограбили в събота (25 април) хранилището за веществени доказателства на полицията в Прищина, каза говорителят Арбер Бека. Много от доказателствата са събрани от отдела за борба с наркотиците, включително предмети, свързани със случаи на организирана престъпност. Хранилището за доказателства се намира зад полицейското управление в Прищина.
						Други новини -- Вътрешният министър Зенун Паязити каза в неделя, че правителството не търси полицейско решение на проблемите в Северно Косово. Той каза, че правителството изпраща послания, призоваващи за съвместно съществуване на север, и че мерките за сигурност, предприети от косовската полиция, са последният начин за запазване на контрола върху ситуацията. Паязити добави, че присъствието на ЮЛЕКС трябва да накара сръбските полицейски служители, които отказват да служат в косовските институции, да се завърнат по работните си места.
						Междувременно полицията на ЕС използва в понеделник сълзотворен газ, да разпръсне стотина сърби, протестиращи срещу завръщането на албански бежанци в обхванатата от напрежение северна част на страната, каза говорител. Стотици косовски сърби организираха митинги през последните дни срещу възстановяването на седем разрушени къщи, принадлежащи на завърнали се албанци, край Митровица. (Зери, Коха Диторе, Телеграфи, Косова Сот, Ройтерс - 27/04/09; ТВ 21, Кохавижън - 26/04/09)

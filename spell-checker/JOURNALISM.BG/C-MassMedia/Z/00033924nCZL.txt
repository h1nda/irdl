ЮЛЕКС продължава усилията си в Северно Косово
					25/03/2010
					 
						ПРИЩИНА, Косово -- Мисията ЮЛЕКС продължава усилията си да се утвърди като напълно функционираща на цялата територия на Косово вече повече от година след разполагането й през 2008 г., според съобщения в местните медии от четвъртък (25 март). Анализаторите посочват, че мандатът на ръководителя на мисията Ив дьо Кермабон изтича през юни. По всяка вероятност това ще стане, без да бъде осъществена основната цел на мисията - ЮЛЕКС да бъде превърната във функционираща на територията на цяло Косово структура. ЮЛЕКС посочва някои свои успехи, като разполагането си в доминирания от сърбите север на страната. Въпреки че регионалният съд в Северна Митровица беше отворен от ЮЛЕКС, той все още не функционира пълноценно. Миналата седмица Брюксел изпрати политически проектоплан, в който се посочва необходимостта ЮЛЕКС да стане функционираща и ефикасно действаща мисия в цялата северна част от страната, както и да се създаде „Дом на ЕС” в северната част на Митровица. (Коха Диторе, Телеграфи, РТК - 25/03/10; Кохавижън - 24/03/10)

Хърватската филмова индустрия проявява признаци на оживление 
					15/05/2006
					Краят на комунистическа Югославия донесе независимост на Хърватия и криза във филмовата индустрия. Сътрудничеството с босненски и сръбски колеги бе прекратено, субсидиите спряха, а публиката избягваше тромавите, непохватно направени продукции от ерата на Туджман. Днес много хървати - дори на фона на известен антагонизъм към Сърбия - продължават да предпочитат сръбските филми. През последните години обаче филмовата индустрия започна да се съживява, появиха се няколко нови филма, които привлякоха вниманието на международната общност и спечелиха престижни награди. Някои дори стигат дотам, че започват да говорят за хърватското кино като за "изгряваща звезда".
					От Кристина Чък за Southeast European Times в Загреб - 15/05/06
 
					 
						
През последните години хърватската филмова индустрия започна да се съживява, появиха се няколко нови филма, които привлякоха вниманието на международната общност и спечелиха престижни награди. Някои дори стигат дотам, че говорят за хърватското кино като за "изгряваща звезда". [Архив]
						След дълъг период на стагнация, в хърватската филмова индустрия настъпва оживление. Филми от тази балканска република започват да печелят награди на престижни международни филмови фестивали, а в центъра "Джийн Сискел" в Чикаго бяха показани няколко филма, заради които хърватското кино бе обявено за "изгряващата звезда на Източна Европа. 
						Хърватската филмова индустрия се радваше на значителни успехи преди 1991 г. Преди избухването на конфликта в Югославия, хърватските кинотворци направиха множество култуви филми, които не са загубили популярността си до днес. 
						Хърватските филми от 1980-те бяха наситени с хумор, носталгия, политическа провокация, сексуалност и любов и печелеха високата оценка на публиката. Всичко това обаче се промени след разпадането на Югославия. След войната за снимането на филми се отпускаха оскъдни средства, а сюжетите на филмите бяха мрачни - войната и депресията - или служеха на пропагандните цели на правителството на Франьо Туджман. На сътрудничеството с босненски и сръбски колеги бе сложен край, докато много известни режисьори от югославската ера се оттеглиха от бранша. 
						
Филмът на Огнен Свиличич "Съжалявам за конг-фу" бе отличен на филмовите фестивали в Берлин и Ванкувър и спечели Голямата награда на Варшавския филмов фестивал. [giveline]
						От друга страна след създаването на независимата Република Хърватия, хърватската филмова индустрия също придоби независимост и възможност за развитие. С течение на времето ново поколение режисьори, известни като "младата хърватска филмова" група, внесоха свеж ентусиазъм в индустрията с филми за всекидневието, със социални теми, исторически сюжети и темата за войната. Новата ситуация в страната предостави възможности за хърватските кинотворци да засегнат теми, които бяха табу в бивша Югославия - например отношенията между хървати и сърби или борбите през епохата на Втората световна война между комунистите партизани и фашистите усташи. 
						Напоследък хърватските кинопроизводство започна да се отърсва от репутацията си на производител на некачествени филми и произведе нови филми със съвсем различно въздействие. Тази година за първи път Хърватия постигна голям успех с филма си "Какво е мъж без мустаци?", комедия за млада вдовица, която се влюбва в свещеник на банкрутирала енория. Главната героиня, актрисата Зринка Цвитишич, спечели наградата за най-добра актриса на фестивала в Сараево през 2005 г. Филмът също спечели наградата на публиката на филмовия фестивал в Загреб и бе хит за публиката в страни като Гърция и Корея. 
						Този безпрецедентен успех вероятно се дължи на няколко фактора: по-добри артисти и стандарти на производство, по-умел маркетинг, хаплив хумор и непринуден стил. Най-малкото този филм е благоприятен знак, че хърватските филми могат да бъдат и по-добри. 
						
Хърватският филм "Какво е мъж без мустаци?" бе награден на филмовия фестивал в Сараево през 2005 г. [Архив]
						Тази година успехи пожъна и филмът на Огнен Свиличич "Съжалявам за конг-фу", който засяга етническите предразсъдъци, ксенофобията и конфликтите между старото и новото мислене. Дариа Лоренчи играе млада хърватска бежанка, която се връща в родното си село от Германия, неомъжена и бременна. От гледна точка на семейството и съседите й, това е лошо, но впоследствие тя ги шокира още повече, когато ражда дете с азиатски черти. Филмът бе отличен на филмовите фестивали в Берлин и Ванкувър и спечели Голямата награда на Варшавския филмов фестивал. 
						 Въпреки завоювания по-голям международен авторитет хърватските филми все още са пренебрегвани на местно равнище. Като цяло публиката в страната изглежда предпочита филми от други страни в региона, защото може би ги възприема като по-качествени продукции с по-добри актьори, третиращи по-интересни теми. Сръбският филм "Ние сме ангели 2" и македонският "Балканкан" привлякоха повече зрители, отколкото всеки среден хърватски филм. Филмите от Сърбия си спечелиха популярност въпреки известния антагонизъм между двете съседни страни, дължащ се вероятно на факта, че на тези филми се гледа като на "забранения плод". Босненските филми също печелят похвали заради жизнеността, която внушават. Междувременно хърватските филми се определят като лишени от хумор, с лоша игра на артистите и даващи невярна представа за действителността. 
						Американските филми бяха още по-важен източник на конкуренция особено в началото на 1990-те години, когато най-касовите продукции бяха филми като "Хубава жена" и "Общество на мъртвите поети". Хърватите се тълпяха на холивудските продукции и избягваха местните филми от ерата на Туджман. 
						Накратко, хърватските филми са хванати в двоен капан. Те не могат да привлекат зрители, а и не могат да разчитат на печалби от продажба на билети. В същото време държавата не осигурява необходимото финансиране, за да подпомогне филмовата индустрия. Въпреки големите трудности обаче хърватският филм бавно, но стабилно успява да постигне по-добро качество. Също така националният филмов фестивал - Пула, културно събитие от югославската епоха, се възстановява, известни субсидии вече се осигуряват, и политическата намеса престава да бъде проблем. А като още един знак, че периодът на изолация е приключил, се възобновява сътрудничеството между хърватските кинодейци и техните колеги в други части на региона.

Олимпиадата приключи: Атина получава поздравления за “отличните“ игри
					30/08/2004
					Обявявайки закриването на 28-та Олимпиада, президентът на Международния олимпийски комитет даде висока оценка на организаторите в неделя (29 август) за това, че са се справили с предизвикателствата около провеждането на Игрите.
					(Ройтърс, International Herald Tribune, FT, Telegraph, Fox - 30/08/04; AП, AФП, Ройтърс, Би Би Си , CNN, Организационен комитет на Атина 2004 - 29/08/04)
 
					 
						
Повече от 10,000 спортисти от 202 държави се включиха в неделя (29 август) в церемонията по закриването на централния Олимпийски стадион. [АФП]
						Атинската олимпиада 2004 бе закрита в неделя (29 август) с пищна церемония под озареното от луната небе. Повече от 10,000 спортисти от рекордните 202 държави, участващи в 28-та Олимпиада, се включиха в празненствата на централния Олимпийски стадион, който бе изпълнен с гръцка музика и танци, както и с възгласите на повече от 70,000 зрители. 
						Независимо от скептицизма и международните критики, предхождащи игрите, открити на 13 август, всички олимпийски обекти и транспортната инфраструктура бяха подготвени навреме. Притесненията, предшестващи събитието, относно евентуален организационен хаос и сериозни пропуски в сигурността също така се изпариха, тъй като през 16-те състезателни дни не бяха констатирани съществени проблеми. 
						В свое обръщение към спортистите, официалните гости и зрителите, присъстващи на церемонията по закриването, президентът на Международния олимпийски комитет (МОК) Жак Рох даде висока оценка на организаторите. 
						“Вие спечелихте. Спечелихте, справяйки се превъзходно с тежките предизвикателства около организацията на Игрите, “ посочи Рох. “Това бяха незабравими, мечтани Игри. Тези игри бяха проведени в мир и атмосфера на братство между хората.”
						На пресконференция по-рано същия ден Рох каза, че гърците са свършили “фантастична работа” и оцени високо страната за това, което той определи като “ безупречни” мерки за сигурност. 
						Най-голямата операция по сигурността в историята на олимпиадите включваше 70,000 полицаи и военнослужещи и струваше почти 1.2 млрд. щ.д. Общият бюджет на Игрите вече надхвърли 7 млрд. евро и се очаква да нарасне допълнително, когато постъпят всички сметки. 
						Събитието започна с национална драма за гърците, тъй като звездите на спринта Костас Кендерис и Катерина Тану се оттеглиха от Игрите, след като пропуснаха допинг тестовете. Общо 22-ма състезатели се оказаха с положителни проби на тестовете за забранени вещества - два пъти повече от нарушенията на допинг режима по време на Олимпиадата в Сидни през 2000 г. Този брой може да се увеличи, тъй като много съхранени проби ще бъдат изследвани след края на Игрите. 
						“Това бяха игри, където става все по-трудно да се вършат измами с допинг и където чистите спортисти бяха по-добре защитени,” посочи Рох. 
						Ръководителят на Организационния комитет на Атина-2004 Яна Ангелопулос-Даскалаки изрази гордост от провеждането на Игрите, които се завърнаха в родината си повече от един век след първата съвременна Олимпиадата от 1896 г. 
						“Олимпиадата се завърна у дома и показахме на света какви велики неща могат да правят гърците,” каза Ангелопулос-Даскалаки по време на церемонията по закриването. “Атина бе страхотна за спортистите, Гърция бе страхотно подходяща за Игрите. “
						След това олимпийският огън бавно угасна. Когато церемонията вървеше към своя край, олимпийският флаг бе свален и кметът на Атина Дора Бакуяни го предаде на Уонг Кишан, кмет на Пекин, градът-домакин на следващата Лятна олимпиада през 2008 г.

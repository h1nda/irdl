Обществен гняв заради ваканцията на политиците в БиХ
					07/09/2011
					Единайсетте месеца без правителство не попречи на политиците в БиХ да си вземат едномесечна ваканция за сметка на данъкоплатците.
					От Бедрана Калетович и Лиляна Ковачевич за Southeast European Times в Сараево и Баня Лука - 07/09/11
 
					 
						
Безлюдният парламент в БиХ [Бедрана Калетович/SETimes]
						Депутатите от двете камари в Събранието на Босна и Херцеговина (БиХ) както и от парламента на Федерация Босна и Херцеговина и Народното събрание на Република Сръбска колективно си взеха едномесечен отпуск през август. Обществото пое разходите. 
						"Колективната ваканция на депутатите ще бъде прекратена само ако председателството на БиХ съобщи, че е задължително заради министерския съвет. Няма обаче никакво споразумение за това вече десет месеца след изборите, така че вероятно няма да се наложи да се прекъсне ваканцията", каза за SETimes председателят на Камарата на представителите Денис Бекирович. 
						В момент, когато страната все още няма правителство на държавно ниво и е изправена пред тежки икономически проблеми, ваканцията на политиците бе посрещната с подигравки от обществеността, като някои я нарекоха "почивка от липса на работа". 
						Славко Йовичич, депутат от Независимите социалдемократи каза, че не разбира защо политиците имат нужда от ваканция. "Те [политиците] би трябвало да мобилизират всички институции да работят, тъй като ни чакат безкрайни проблеми, които трябва да бъдат решени", каза Йовичич за SETimes. 
						Анализаторът Енвер Казаз е на същото мнение и нарича това поведение престъпно. "Страната ще бъде най-щастлива, ако всички политици я напуснат завинаги, или си вземат дългосрочна ваканция за собствена сметка", каза той заSETimes. 
						Депутатът от Партията на демократичния напредък Младен Иванич казва, че ваканцията е пример за това как политическите партии изчерпват търпението на гражданите вместо да сформират правителство, което да решава реалните и неотложни проблеми. 
						"Отговорността пада върху управляващите партии, които би трябвало да осигурят заседания на парламента на БиХ през август", каза Иванич за SETimes. 
						За мнозина този проблем засилва усещането за неравенство между политиците и останалите граждани. 
						"Позор!", каза Анто Гашич, обобщавайки общественото настроение. "Докато пенсионерите се страхуват дали ще получат пенсии следващия месец, политиците си избират дестинации за ваканция, за която ние плащаме," каза той. 
						Гашич обясни ,че той и много други честно са заслужили пенсиите си. Някои нямат достъп до здравни услуги, "докато тези хора не правят нищо, а получават всичко". 
						Той има предвид една често дискутирана тема: че да си политик в БиХ изглежда най-доходоносната работа. Със заплати от 2 550 евро депутатите получават девет пъти повече от средната месечна заплата и повече от 20 пъти от средната пенсия. И към това се прибавят много други придобивки. 
						Междувременно БиХ скоро може да изгуби повече от 500 000 евро от МВФ и ЕС, ако политиците не гласуват необходимите закони. 
						"Имаме пакет закони, международни споразумения и конвенции, които предстои да бъдат ратифицирани, както и европейски закони като Законът за преброяването на населението, Законът за държавната собственост и Законът за правителствената помощ ", каза за SETimes представителят на Центъра за гражданскити инициативи Ивица Кавар. 
						След повече от 300 дни след последните избори все още не е сформиран Министерски съвет, Камарата на народите бе сформирана наскоро, а Камарата на представителите е провела само пет заседания след конституирането й миналия декември.

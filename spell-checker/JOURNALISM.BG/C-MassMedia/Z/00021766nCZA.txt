Полицаи и митничари бяха арестувани в Македония
					02/03/2007
					В най-голямата антикорупционна операция на македонската полиция агенти под прикритие следиха полицаи и митничари, вземащи подкупи.
					От Зоран Николовски за Southeast European Times от Скопие - 02/03/07
 
					 
						
Полицаи придружават някои от арестуваните си колеги за заседание на съда в Скопие на 24 февруари. [Гети Имиджис]
						Македонската полиция арестува 31 свои колеги, десет митничари и петима собственици на ресторанти по обвинения, че са взимали подкупи, в координирана операция рано сутринта на 24 февруари. Всички те са работили на гранични пунктове -- "Деве Баир" на границата с България, "Богородица" -- с Гърция и "Табановци" -- със Сърбия. Почти цялата смяна в "Богородица" е била арестувана. Служителите са били незабавно заменени с други, за да може влизането и излизането от страната да продължи безпрепятствено. 
						Според вътрешното министерство заподозрените са били следени в продължение на два месеца, а действията им са били заснимани с миниатюрни камери, скрити в реверите на агенти, преоблечени като студенти, пенсионери и работници. Твърди се, че служителите са взимали от 5 до 20 евро на човек, за да улеснят процеса на влизане в страната или да намалят митата върху продукти, внасяни в Македония. 
						Собствениците на ресторанти пък са им помагали да прибират парите. Следователите казаха, че служителите никога не приемали парите директно от пътниците, а им казвали да платят в близкия ресторант. Пътниците можели да преминат само когато полицаят или митничарят е получавал сигнал, че подкупът е платен. 
						Повечето от обвинените са получавали подкупите индивидуално или са си ги поделяли в малки групички. Предполага се, че всеки митничар е изкарвал така по 500 евро на седмица. При обиски в домовете на служителите полицията е конфискувала 37600 евро и 145000 денара (близо 40000 евро). 
						Тази информация шокира обществеността. Аналитици от вътрешното министерство смятат, че изходът от съдебното производство е ясен -- особено след като има и доказателствен фотоматериал. На медиите бяха предоставени кадри, на които се вижда как митничари и полицаи пускат пътници да преминат, без да проверяват багажа им, срещу 10 евро. 
						Това е най-голямата антикорупционна операция на полицията досега. Тя бе посрещната с широко обществено одобрение и приветствана от всички политически партии. 
						Съдия-следователи разпитаха заподозрените и задържаха всички освен двама души, които са направили самопризнания. Разпитите, водени от трима съдия-следователи, продължиха цяла нощ. След това заподозрените бяха изпратени в следствения арест в Шуто Оризари. 
						ЕС бе препоръчал на страната да предприеме по-активни действия срещу корупцията, за да получи дата за започване на присъединителни преговори със Съюза. Вътрешното министерство съобщи, че е планирало и други действия срещу корупцията.

Черна-Гора провежда конференция, посветена на борбата срещу корупцията в региона 
					25/10/2004
					Двудневна конференция, проведена по-рано този месец в Подгорица, фокусира вниманието си върху подобряване на сътрудничеството и обмена на информация като част от борбата срещу корупцията в ЮИЕ. 
					От Антонела Кръстич за Southeast European Times в Подгорица - 25/10/04
 
					 
						
Наръчник за борба срещу корупцията бе представен на конференцията. [OССE]
						Двудневна конференция за засилване на борбата срещу регионалната корупция бе проведена в Подгорица по-рано този месец. Форумът представляваше съвместна идея на Антикорупционната инициатива към Пакта за стабилност, мисията на ОССЕ в Сърбия-Черна Гора и Антикорупционната инициатива на черногорското правителство.
						В центъра на вниманието бе усъвършенстването на сътрудинчеството и обмяната на опит и информация между държавите в региона с оглед стимулиране на ефективността при антикорупционните действия. Конференцията обсъди и отстраняването на недостатъците в наказателното законодателство, които са пречка пред следствените процедури и представянето на доказателства. 
						Сред участниците бяха областни прокурори, съдии, представители на полицията и разузнавателните служби от държавите в ЮИЕ, както и представители на ЕС, донорите по двустранна линия и група, която консултира областни прокурори от региона. 
						Вицепремиерът Драган Джурович, който е и вътрешен министър на Черна Гора, откри конференцията. Сред другите оратори бяха изпълнителният секретар на Регионалния секретариат на Антикорупционната инициатива на Пакта за стабилност Веселин Сукович, както и шефът на офиса на ОССЕ в Подгорица Рудолф Богнер. 
						Джурович посочи, че държавите от региона трябва да бъдат решителни в предприемането на мерки среку корупцията, особено чрез устойчиви реформи на правните, икономически и финансови системи, както и чрез прилагането на нови закони. Черна Гора е във финалната фаза на създаване на законодателна рамка, вкл. наказателно-процесуални закони и създаване на института на специалния прокурор за организираната престъпност, които ще помогнат за налагане на международни стандарти за борба срещу тези видове престъпления, каза министърът. 
						Той освен това съобщи, че правителството ще приеме в скоро време стратегия, разработена след консултации със Съвета на Европа и ОССЕ, за борба срещу корупцията и организираната престъпност. 
						Междувременно Сукович определи корупцията като опасен и сложен феномен, който трябва да се овладява чрез координирани действия на държавните органи, НПО и гражданското общество, съпътствани от международно сътрудничество. 
						Според Богнер борбата срещу корупцията по високите етажи се превръща в основно предизвикателство за държавите от ЮИЕ, особено след като става очевидно, че страни, които са в състояние да се справят успешно с проблема, ще осъществяват по-бърз прогрес по пътя към членството в ЕС. Ефикасното събиране на доказателства, извършване на следствени действия и провеждане на съдебни процеси са жизненоважен тест за доказване на институционалната зрелост на всяка държава, посочи той. 
						Санкционирането на корупцията е важно не само за надеждността на всяка страна, допълни Богнер, но и защото помага за повишаване на общественото съзнание по този въпрос.

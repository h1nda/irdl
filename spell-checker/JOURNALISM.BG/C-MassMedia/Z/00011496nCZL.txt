Австрийската полиция залови предполагаем член на турски престъпен синдикат
16/07/2004
 
ГРАЦ, Австрия -- Полицията в Австрия е задържала мъж, заподозрян като високопоставен член на престъпен синдикат в Турция. Предполага се, че Алаатин Чакъчъ, 51 г., е замесен в банков скандал, заради който падна правителството на Месут Йълмаз през 1998 г. Арестуването му идва дни, след като парламентът гласува за даване под съд на Йълмаз и на още един министър по повод на скандала. Чакъчъ, който е търсен и заради обвинения в изнудване, избяга от Турция през май, след като бе освободен от затвора. Австрийската федерална служба за разследване на престъпления обяви, че Чакъчъ е бил задържан в южния град Грац по заповед на "Интерпол". Заявено бе също, че той е бил под наблюдение, откакто се е регистрирал в хотел във Виена под фалшиво име. Твърди се също, че се е укривал в Гърция, Италия и Франция. (Би Би Си нюз - 15/07/04)

Ратко Младич: военачалникът, превърнал се в беглец
					26/05/2011
					Бившият генерал е обвинен в съучастие в някои от най-жестоките зверства по време на балканските конфликти.
					(Различни източници)
 
					 
						
Ратко Младич. [Архив]
						Бившият босненски сръбски военен командир Ратко Младич е един от най-търсените обвиняеми от Международния трибунал за бивша Югославия (МТБЮ). Първоначално той бе обвинен заедно с бившия босненски сръбски президент Радован Караджич през юли 1995 г. Втори обвинителен акт бе потвърден през ноември същата година. 
						Изменен обвинителен акт, обхващащ периода между 12 май 1992 г. и 22 декември 1996 г., бе издаден през ноември 2002 г. 
						Според прокурорите Младич "е извършил или подстрекавал и активно помагал за планирането, подготовката или изпълнението на умишленото частично унищожаване на босненската мюсюлманска национална, етническа, расова или религиозна група като такава от Ключ, Котор Варош, Приедор, Сански Мост и Сребреница." 
						Обвиненията срещу Младич се основават на неговата индивидуална и висша длъжностна наказателна отговорност по общо 13 точки за престъпления срещу човечеството и нарушения на законите и обичаите за водене на война, за предполагаемото му участие в преследване, убийства, депортиране и нехуманни действия, мъчения и вземане на заложници. 
						Освен това срещу него има две обвинения в геноцид - включително, но не само - избиването на 8000 момчета и мъже, босненски мюсюлмани, по време на сръбското нахлуване в защитената от ООН зона на Сребреница през юли 1995 г. 
						В обвинителният акт се твърди също, че от май 1992 г. частите под командването на Младич са обстрелвали с артилерийски и снайперистки огън цивилни райони в град Сараево и неговото цивилно население и институции, убивайки и ранявайки цивилни граждани, и следователно са упражнявали терор над цивилното население. 
						Смята се, че около 10 500 души, включително 1800 деца, са били убити, а 50 000 души са били ранени по време на 44-месечната обсада на столицата на Босна и Херцеговина (БиХ). 
						Според обвинителния акт бившият шеф на БСА, действайки лично или съгласувано с други, е участвал в съвместно престъпно начинание в БиХ, стремейки се към "унищожаването или трайното отстраняване, със сила или с други средства, на босненските мюсюлмани, босненските хървати и други жители от несръбски произход от големи територии на страната". 
						Обвинявайки Младич във висша длъжностна наказателна отговорност за действия и пропуски между 12 май 1992 г. и 22 декември 1996 г., прокурорите от МТБЮ заявяват, че като най-старши офицер на БСА по онова време той е бил подчинен единствено на босненския сръбски президент. 
						"В това си качество той е носил цялостната власт и отговорност за функционирането на БСА. Той е бил отговорен за планирането и ръководенето на всички операции на БСА, както и за надзора върху действията на всички подчинени офицери и подразделения, за да осигури изпълнение на заповедите си." 
						След края на войната в БиХ Младич се завърна Белград, където живя свободно под закрилата на бившия югославски президент Слободан Милошевич и често бе виждан да посещава футболни мачове, ресторанти и да се радва на почивки по черногорското крайбрежие. 
						Когато след свалянето на режима на Милошевич през октомври 2000 г. на власт застана реформаторско правителство начело с покойния премиер Зоран Джинджич, според съобщенията Младич е напуснал Белград, за да избегне евентуален арест и предаване на Трибунала в Хага. Въпреки това той продължава да получава военната си пенсия години наред след това. 
						Младич е роден на 12 март 1943 г. в Калиновик, БиХ. 
						След обучение във военната академия на Югославската народна армия (ЮНА) в Белград той постъпва като редови офицер в редиците на ЮНА. През 1991 г. е разпределен в Книн, Хърватия, като командир на 9-и Корпус на ЮНА. През април 1992 г. поема командването на Втори военен окръг на ЮНА със седалище в Сараево. Следващия месец е назначен за началник на главния щаб на БСА, пост, който заема до декември 1996 г.

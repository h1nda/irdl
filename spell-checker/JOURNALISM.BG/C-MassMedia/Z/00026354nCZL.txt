Македония иска по-силна реакция по въпроса за МАТ и Гърция
					06/05/2008
					 
						СКОПИЕ, Македония -- Правителството очаква по-силна реакция от страна на Европейската комисия (ЕК), Международната организация за гражданска авиация и другите компетентни структури, които са били информирани за забраната на Гърция срещу македонския въздушен превозвач МАТ, съобщи в понеделник (5 май) правителственият говорител Ивица Бочевски. Той изрази надежда, че Гърция ще се откаже от политиката си по въпроса и добави, че това не допринася за добросъседските отношения. 
						"Maкедония винаги е била добър съсед и активен и конструктивен член на международната общност. Ние очакваме същото отношение от страните, които принадлежат към семейството, изповядващо западните ценности на свобода, демокрация и свободна пазарна икономика", каза Бочевски. ЕК изрази загриженост по отношение на тази политика и заяви, че тя може да влезе в противоречие със споразуменията между ЕС и страните от Западните Балкани. (Време, Утрински Весник - 06/05/08; МИА, Нетпрес - 05/05/08)

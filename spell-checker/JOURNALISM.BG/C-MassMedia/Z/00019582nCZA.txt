Сръбското правителство ще приватизира НИС 
					14/08/2006
					Сърбия се съгласи да продаде петролния си гигант, но процесът ще отнеме години. В същото време забраната за внос и очакваните мита означават, че сръбските потребители ще продължат да плащат високи цени на бензиностанциите.
					От Георги Митев-Шантек за Southeast European Times от Белград – 14/08/06
 
					 
						
Въпреки приватизацията на НИС сърбите ще продължат да плащат високи цени за нискокачествен бензин. [Давор Коникушич]
						След тригодишни политически пазарлъци сръбското правителство се съгласи да приватизира перлата в короната си -- държавната петролна компания "Нафтна Индустрия Сърбие" (НИС). Правителството ще продаде миноритарен пакет от акции, като запази контрола върху вземането на стратегически решения. 
						Продажбата ще се извърши на няколко етапа. През първата тригодишна фаза държавата ще продаде на стратегически инвеститор 25 % от акциите на НИС. След това инвеститорът трябва да инвестира 250 млн. долара, за да получи 37,5 % от акциите. По този начин двамата основни партньори ще получат равен брой акции. В същото време миноритарните акционери ще държат 18,3 %, а служителите на компанията -- 6,7 %. 
						После стратегическият инвеститор ще закупи акции от държавата на вторичния пазар на ценни книжа, за да придобие 49 % от акциите. 
						"Райфайзен Инвестмънтс" и "Мерил Линч" ще бъдат консултанти по търга, който ще бъде открит през септември и ще приключи в началото на 2007 г. Засега интерес са проявили "Хеленик Петролеум", унгарската МОЛ, австрийската ОЕмВи, полската ПKO, руският гигант "Лукойл" и израелска корпорация. Ако някоя от тези компании реши да даде пари за НИС, тя може да се надява да стане мажоритарен акционер едва през втората фаза, между 2009 и 2010 г. 
						Тази сложна процедура бе приета по искане на социалистите, чиято парламентарна подкрепа е необходима за оцеляването на правителството на малцинството на премеира Воислав Кощуница. Макар изискванията на търга да посочват, че кандидатите трябва да са световни петролни компании със солидна репутация, критиците на плана смятат, че е малко вероятно сериозен инвеститор да се заинтересува от миноритарен пакет акции без възможност за участие в процеса на вземане на решения. 
						В същото време работниците и профсъюзите смятат, че само ще загубят от този план. Излишните работници ще трябва да напуснат най-богатата сръбска компания с обезщетение от 200 евро за всяка прослужена година. За разлика от тях работниците от други приватизирани държавни фирми са ги напуснали с неколкократно по-големи обезщетения. 
						Статутът на миноритарните акционери също остава несигурен. Представителят на "Райфайзен Инвестмънтс" Радос Илинчич каза, че те незабавно ще получат акции и ще могат да ги продадат на гарантирани цени -- макар да не е ясно кога акциите ще бъдат предложени на фондовия пазар. Като закупят миноритарни акции, чужденци могат в даден момент да станат мажоритарни акционери. 
						На теория приватизацията е от полза за потребителите. Но сърбите едва ли скоро ще усетят някакво облекчение. До края на годината е в сила забрана за вноса на петролни деривати, а след това ще бъде наложено мито. В резултат на това сърбите ще трябва да продължат да пълнят резервоарите си с нискокачествен бензин, произведен от местните рафинерии.

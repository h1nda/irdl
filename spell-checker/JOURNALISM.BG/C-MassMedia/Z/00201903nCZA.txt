КФОР обеща да запази мира
					28/09/2011
					Сърбите призовават за разследване на насилието във вторник, а мироопазващите части от НАТО настояват, че са действали в съответствие със своя мандат.
					От Игор Йованович, Ивана Йованович и Мухамет Брайшори от Белград и Митровица – 28/09/11
 
					 
						
Войници на КФОР охраняват затворения контролно-пропускателен пункт "Ярине" на границата между Сърбия и Косово в сряда (28 септември). Най-малко 16 косовски сърби и четирима войници от НАТО бяха ранени при сблъсъците там във вторник. [Ройтерс]
						В сряда (28 септември), един ден след като четирима войници от мироопазващите сили на КФОР и най-малко 16 местни сръбски протестиращи бяха ранени при сблъсъци на контролно-пропускателния пункт "Ярине", ситуацията в Северно Косово остава напрегната. 
						Междувременно беше отменен последният кръг от преговори между Белград и Прищина, които се провеждат с посредничеството на ЕС. 
						Сведенията за това, какво точно се е случило във вторник, се различават, като сърбите обвиняват КФОР в стрелба срещу невъоръжени цивилни граждани, а международните мироопазващи части твърдят, че са били нападнати. 
						„Трябва да има разследване и тези, които са наредили да бъде извършен този акт, да си понесат последствията”, заяви сръбският политически лидер Оливер Иванович. „За мен, като човек, ще бъде достатъчно да знам, че КФОР и НАТО провеждат разследване по същия начин, както това би направила всяка друга армия, включително и сръбската. Стрелбата срещу група хора е абсолютно недопустима.” 
						Говорителят на НАТО Ралф Адамец обаче заяви, че сърбите са атакували мироопазващите части, които са се опитвали да премахнат барикада. Той посочи, че протестиращите са се насочили с автомобил срещу войниците на КФОР, като са ранили един от тях. 
						„По време на инцидента е направен опит за отнемане на оръжие от войник и след устно предупреждение войникът от КФОР е стрелял и ранил цивилния гражданин, който се е опитвал да открадне оръжието”, заяви той. „Срещу персонала на КФОР са хвърлени няколко самоделни бомби, които са причинили леки наранявания.” 
						„Твърдо убедени сме, че по-голямата част от населението иска мир и стабилност, както и че подобни действия, било то на отделни лица, или на групи, са сериозна заплаха за безопасността на жителите на този район”, заяви той, като допълни, че мироопазващите части ще действат съгласно дадените им правомощия. 
						КФОР има мандат да охранява мира и ясно предупреди протестиращите, че войниците може да стрелят, ако бъдат нападнати, каза от Прищина преподавателят по изследване на сигурността Авдула Хасани. 
						„Мандатът на КФОР е ясен: да се създаде сигурна и спокойна среда, и никой не трябва да обвинява КФОР за това, че премахва барикадите или спира протестиращите”, заяви той за SETimes. „Преди няколко месеца Ярине и Бърняк бяха обявени за специални военни зони, където КФОР има право да стреля, ако войниците бъдат застрашени или нападнати.” 
						Фатлум Садику, политически коментатор от Прищина, заяви, че последните инциденти показват необходимостта да се преговаря директно със сърбите в Северно Косово, без да се разчита на посредничеството на Белград. 
						„Всички твърдят, че Белград е ключът към Севера и партньорът, с когото трябва да се разговаря. Последните събития обаче показаха, че Белград не може да контролира както желае северните лидери, тъй като те са предимно от сръбската опозиция. Косово и международната общност трябва да водят отделен диалог с тях без участието на Белград”, заяви той за SETimes. 
						Без политическо решение напрежението ще остане високо, каза той. 
						„Ако всички страни не договорят политическо решение въз основа на предложението на Ахтисаари – което дава много висока степен на автономия на Севера – се страхувам, че насилието ще продължи”, заяви той. 
						Междувременно правоналагащата мисия на ЕС получи критики както от албанците, така и от сърбите, макар и по различни причини. 
						„ЮЛЕКС не изпълнява своя мандат да налага принципите на правовата държава. Те знаят кой ръководи престъпните групи в северната част, но не правят никакви опити да ги арестуват”, каза Хасани. 
						Иванович посочи, че ЮЛЕКС е „объркана мисия” и не е успяла да постигне разбирателство с местните хора. 
						„КФОР получава задачи, които иначе не би следвало да има. От момента, в който ЮЛЕКС изчезна като фактор за сигурността в региона, КФОР се опитва да компенсира този вакуум”, заяви той. 
						Той обвини държавите, членки на НАТО, които подкрепят независимостта на Косово, че използват мироопазващите части за налагането на властта на Прищина. 
						„Сърбите не искат това”, каза той за SETimes. „Те няма да живеят в независимо Косово; те живеят в Сърбия.” Всяко решение, посочи той, „трябва да бъде резултат от преговори и да бъде взето без насилие”.

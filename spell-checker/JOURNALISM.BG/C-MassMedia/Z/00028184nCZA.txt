Косово се ангажира с правата на човека и усилията за борба с бедността 
					27/10/2008
					С културни събития и ново законодателство Косово отбеляза Седмицата на изкореняване на бедността и 60-ата годишнина на Декларацията на ООН за правата на човека.
					От Беса Бекири за Southeast European Times от Прищина – 27/10/08
 
					 
						
"Да работим така, че никога да не позволим това намерение да отпадне от дневния ред или да бъде забравено от някого,” каза президентът Фатмир Сейдиу. [Гети Имиджис]
						Сценична постановка, озаглавена „Шест разказа от Балканите”, даде възможност на артисти от Косово, Албания, Босна И Херцеговина, Хърватия, Македония и Сърбия да честват културното разнообразие на Балканите и да покажат ангажимента си към правата на човека. 
						Между изпълнителите в Националния театър в Прищина по време на продължилата цяла седмица програма бяха сръбският актьор Игор Бороевич и косовският актьор Ернест Зимбери. Проявата бе част от по-широк спектър от дейности в Косово по случай 60-годишнината на Всеобщата декларация за правата на човека, наред със Седмицата на изкореняването на бедността (от 17 до 24 октомври) и Деня на изкореняването на бедността (17 октомври). 
						Борбата с бедността и повишаването на жизнения стандарт бяха водещи теми през този месец, а междувременно косовският парламент прие и Декларацията на хилядолетието. Документът потвърждава ангажимента на Косово да изпълни пакет от критерии на развитието на ООН, известни като "Цели на хилядолетието за развитие". 
						Сред тях са изкореняването на крайната бедност и глада, постигане на всеобщо основно образование, намаляване на детската смъртност, гарантиране на равнопоставеност на половете и правата на жените, борба с епидемичните болести и създаване на условия за устойчива околна среда. 
						"Да работим така, че никога да не позволим това намерение да отпадне от дневния ред или да бъде забравено от някого,” каза в парламента президентът Фатмир Сейдиу, след като законодателството бе прието на 17 октомври. 
						За народа на Косово борбата с бедността е не просто благородна кауза, а неотложна потребност. Новопоявилата се държава страда от масова безработица и голяма част от населението й живее много под стандартите в другите части на Европа. 
						Честванията този месец насочиха вниманието към този проблем и вдигнаха мизата за косовските лидери, които са под натиск да покажат, че вземат конкретни мерки. 
						Премиерът Хашим Тачи заяви пред депутатите, че властите работят за създаването на повече възможности. „В частност ще полагаме постоянни усилия за облекчаване на крайната бедност, причинена от продължителния период на закъснения в развитието, системните провали и лошото управление. Изграждаме отговорно и ефективно управление в цялата страна,” каза той. 
						Световната банка и Статистическата служба на Косово отчетоха миналата година процент на бедност от около 45 %, факт, който е още по-тревожен, тъй като повече от половината население на Косово е под 24-годишна възраст. 
						Толкова младо население е особено уязвимо от проблеми в образованието и храненето, които могат да нарушат живота в по-зряла възраст. Освен това през последните 50 години населението се е утроило, достигайки най-високия прираст в Европа.

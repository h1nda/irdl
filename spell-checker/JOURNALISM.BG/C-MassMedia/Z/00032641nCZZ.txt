Наука и технологии: „Пфайзер” купува хърватски патент за лекарство
		07/12/2009
		Хърватска биотехнологична компания ще продаде на „Пфайзер” своите патентни права върху лекарство за бъбречни заболявания. Още новини от областта на науката: Сърбия и Франция подписаха споразумение за младежка мобилност; гръцки археолози откриха находка от 3-ти век.
		 
			
Американският фармацевтичен гигант „Пфайзер" и хърватската компания "Дженера Рисърч" подписаха договор за патентни права. [Гети Имиджис]
			Американският фармацевтичен гигант „Пфайзер” подписа договор с хърватското биотехнологично дружество "Дженера Рисърч" за купуване на патентните права върху лекарство за бъбречни заболявания. Съгласно сделката, която е на стойност над 1 млн. долара, „Пфайзер” получава правата да разработи новото лекарство. 
			*** 
			
				Сръбският вицепремиер Божидар Джелич и френският министър на имиграцията Ерик Бесон подписаха в сряда (2 декември) споразумение за младежка мобилност, което ще разреши на младите хора от Сърбия да учат, да приемат стажове и да си търсят работа във Франция. 
			*** 
			Археолози от Института за защита на паметниците на културата в Зренянин започнаха разкопки край сръбското село Ечка. Те са открили келтски некропол с 18 гроба. Проучванията показват, че некрополът е от четвърти или трети век пр.н.е. 
			*** 
			В понеделник (30 ноември) беше пуснат уебсайт, посветен на видни граждани на Осиек, Хърватия -- http://essekeri.hr. Сайтът съдържа биографии, снимки и видеозаписи на известни жители на града. 
			*** 
			
				Турският Съвет по информационни технологии и комуникации (СИТК) призова на 30 ноември YouTube да деблокира и пусне турската версия на платформата. YouTube беше блокиран от турски съд през януари 2008 г. след жалби срещу видеоклипове, които обиждали основателя на турската република Мустафа Кемал Ататюрк. Длъжностни лица от СИТК и представители на YouTube обсъждат възможностите за вдигане на забраната. 
			*** 
			Археолози от Университета "Аристотел" в Солун откриха изключително крепостно съоръжение, обграждащо древния град Вергина. Смята се, че находката е от времето на Касандър, от началото на 3-ти век пр.н.е. 
			*** 
			
				Кипърското правителство предлага да плати половината от стойността на до два компютъра за нуждите на малки и средни предприятия в опит да насърчи развитието на електронната търговия и интернет сайтовете. Правителството е отпуснало около 2,7 млн. евро по програмата, наречена „Насърчаване на електронната търговия в Кипър”, заяви в понеделник (30 ноември) министърът на търговията Антонис Пасхалидес. Според него само 51,6 % от кипърските фирми имат уебсайтове, а средният процент в Европа е 64 %. 
			
				(Различни източници - 30/11/09 - 07/12/09)

Македония въвежда плоска данъчна ставка 
					08/01/2007
					Правителството се надява да привлече чужди инвестиции, като намали значително данъчното бреме. 
					От Зоран Николовски за Southeast European Times от Скопие -- 08/01/07 
 
					 
						
Властите се надяват, че новата система ще подпомогне икономиката на страната. [Гети Имиджис]
						Тази година започва голямо преструктуриране на македонската данъчна система. Както обеща по време на изборите, правителството въвежда плоска данъчна ставка от 12 % за подоходните данъци и за данък печалба. В момента се прилагат прогресивни подоходни данъчни ставки от 15, 18 и 24 %. Данък печалба е 15 %, имуществените данъци са 3 %, а ДДС - 15 %. 
						Властите съобщиха, че планират да отидат още по-далече в действията си, като намалят данъчната ставка на 10 % през 2008 г. 
						Според експерти и финансови институции вероятно новата данъчна система ще има положителен ефект върху икономиката, особено по отношение на увеличаването на чуждите инвестиции. Събираемостта на данъците ще бъде по-ефективна, което ще затрудни укриването на данъци. 
						Подобни промени в данъчната система в други страни, особено в балтийските държави, доведоха до благоприятни резултати. Сивата икономика намаля, тъй като фирмите установяват, че ползите от укриването на данъци са малки в сравнение с риска. 
						Правителството обаче ще бъде принудено да упражнява фискална дисциплина, като се има предвид потенциалният спад в постъпленията. 
						Неотдавна представители на МВФ посетиха Македония, за да обсъдят бюджета за 2007 г., и според финансовия министър Трайко Славевски в общи линии са приели промените в данъчната политика. Те обаче са изразили загриженост във връзка с бюджетния дефицит. Правителството очаква значителен дефицит, докато Фондът иска той да бъде овладян. 
						МВФ изрази надежда, че тези различия скоро ще бъдат преодолени, което ще позволи през януари да приключи вторият преглед на стендбай споразумението на Македония с Фонда. 
						Марк Грифитс, ръководител на мисията на МВФ, каза, че екипът му е доволен от постиженията на Македония в макроикономическата политика. В продължение на десет години страната има ниска инфлация, стабилна валута и растеж от 2 до 4,6 %, каза той. Осъществени са структурни реформи въпреки смяната на правителството в резултат от изборите. 
						Грифитс приветства целта на правителството за постигане на висок устойчив икономически растеж и по-ниска безработица, като в същото време държи инфлацията под контрол. Македония се надява да удвои жизнения стандарт през следващите десет години, отбеляза той. 
						Управителят на Националната банка Петър Гошев предвижда инфлация от 3 %, както и стабилни валутни курсове и растеж на валутния резерв до 1,7 млрд. долара през 2007 г.

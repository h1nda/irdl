БиХ и регионът се мъчат да реализират потенциала на медицинския туризъм
					29/05/2012
					Докато държавите от Западните Балкани се стремят да увеличат приходите в туристическия сектор, медицинският туризъм става все по-атрактивен пазар, неповлиян от световната икономическа криза.
					От Анес Алич за Southeast European Times от Сараево - 29/05/12
 
					 
						
Стоматологичният туризъм има неизползван потенциал в БиХ. [Анес Алич/SETimes]
						С наближаването на летния сезон предоставящите стоматологични услуги в Босна и Херцеговина (БиХ) се подготвят за значително увеличаване на работата, тъй като посетителите - предимно от Западна Европа, но освен това и от САЩ, Австралия и Нова Зеландия - се възползват от висококачествената стоматологична работа и ниските цени. 
						За стоматологичната лаборатория на Златан Муйканович в Сараево лятото е луд сезон. Енеса Ходжич, зъботехник и съсобственик на лабораторията, каза за SETimes, че въпреки икономическата криза има устойчиво увеличаване на работата от година на година. 
						Въпреки че летните месеци са най-заетите за стоматологичния туризъм, по други празници също се вижда значително увеличаване на работата, според Ходжич, която казва, че не само цените привличат западняците, а това, че качеството на работа е същото като в Западна Европа. 
						БиХ предлага доста евтини стоматологични услуги - надминавайки също Хърватия и Сърбия, други два центъра за стоматологичен туризъм. Цените на стоматологичните процедури и лабораторна работа в Германия например са пет пъти по-високи в сравнение с БиХ, докато в Испания цените са близо три пъти по-високи. 
						"Използваме същите материали и имаме същите стандарти като в Западна Европа", казва Ходжич, "и сме в крак с всички най-нови технологии, като осигуряваме на екипа си постоянно обучение по тези технологии." 
						Ходжич посочи обаче, че 90 % от стоматологичните туристи в страната са всъщност от диаспората; те се завръщат у дома, за да се възползват от ниските цени. 
						"БиХ все още не е станала гореща точка за стоматологичен туризъм извън диаспората", каза тя за SETimes. 
						В тази насока БиХ има огромен неизползван потенциал. Един конкретен финансиран от ЕС проект, Адриатическата мрежа за здраве и жизненост (АМЗЖ), цели да разработи този потенциал не само в БиХ, но и в целия регион. 
						АМЗЖ, финансирана от Инструмента за предприсъединителна помощ на ЕС, цели да установи координирана система на медицинския туризъм, която обхваща всичко - от центрове за конвенционално и алтернативно здравеопазване до термални бани и лечебни спа центрове. Целта на проекта е да създаде интегрирана регионална мрежа, която да прилага по-добре висококачествени стандарти и промоционални дейности. 
						Според д-р Алмир Пестек, зам.-директор на Сараевския икономически институт, въпреки големия си потенциал, международният имидж на БиХ като политически нестабилна държава пречи на разцвета й. Неуспешните опити от 15 месеца насам да се сформира ново правителство след изборите през октомври 2010 г. допълват лошия имидж. 
						За да успее медицинският туризъм в БиХ, каза той за SETimes, са необходими повече пи ар усилия. Проектът АМЗЖ се очаква да включи най-малко 50 доставчици на туристически услуги в обхващащата Адриатическия регион мрежа за медицински туризъм, да създаде стандарти за цялата индустрия, които да се прилагат в региона, и да се ангажира със силна маркетингова кампания, за да разберат хората за нея. 
						Освен това е необходим цялостен подход към медицинската туристическа индустрия в БиХ и в региона - подход, който да обясни ползата от регионална интеграция и да подкрепя услугите, които се простират отвъд посещението при лекар или зъболекар. 
						"Здравният туризъм изисква мултидисциплинарен подход. Следователно, освен основните лекарски или зъболекарски услуги, е необходимо да се развие сектор за поддръжка, който на свой ред да се занимава с логистичните дейности, съпътстващи самата услуга. Освен това е необходима по-активна роля от страна на туристическите асоциации в рекламирането на този тип услуга, както и от страна на държавата", писа Пестек в доклад през 2008 г. 
						Наистина, Адриатическият регион може да предложи доста в областта на медицинския туризъм и има потенциал да превърне здравеопазването във ваканция: комбинирайки висококачествени процедури на фона на красиви морски и планински курорти. Предизвикателството ще бъде да се комбинират тези услуги в атрактивни туристически здравни пакети, които да конкурират големите играчи в медицинската туристическа индустрия, като например Индия и Тайланд. 
						Освен потенциала си в стоматологичния туризъм, БиХ може да предложи и друго в медицинския туризъм и разполага с голям брой спа центрове, които могат да станат част от регионалната верига за здравен туризъм, разработвана по проекта АМЗЖ. 
						Хърватия и Черна гора вече са популярни морски туристически дестинации, които се радват на висококачествена частна медицинска и стоматологична практика. Сърбия е друг център, най-вече за стоматологичен туризъм, а Словения е дестинация с нарастваща популярност за евтини и цялостни общи медицински прегледи. 
					
				
			
					 
					
 
 

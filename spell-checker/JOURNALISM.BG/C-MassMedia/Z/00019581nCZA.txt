Хиляди искат да получат българско гражданство преди приемането на страната в ЕС
					14/08/2006
					Заради закон, който улеснява натурализацията на лица от български произход, мнозина кандидастват -- и получават -- гражданство в бъдещата членка на ЕС.
					(София Ехо - 14/08/06; AФП, Сънди Телеграф, Дейли Мейл, Агенция София Нюз, Дневник - 13/08/06; Агенция София Нюз, Макфакс - 11/08/06; Информационна агенция Фокус - 10/08/06)
 
					 
						
По план България трябва да влезе в ЕС през 2007 г., макар все още да чака окончателното решение на Европейската комисия дали присъединяването да стане навреме или да бъде отложено. [Гети Имиджис]
						Хиляди хора от страни извън ЕС, повечето от Македония и Молдова, в последните години успяха да получат българско гражданство, след като заявиха, че по произход са етнически българи. 
						"От 2001 г. досега България привлича със своите евроатлантически перспективи, своята стабилност и възможностите за пътуване, които българските паспорти предлагат," твърди Стефан Николов от Агенцията за българите в чужбина, цитиран в материал на АФП от неделя (13 август). "Молбите се увеличават експоненциално." 
						Над 20000 души са получили български паспорти след 2001 г., когато броят на кандидатите за българско гражданство е бил близо 5500. Този брой се е увеличил до почти 29500 през 2004 г. Само през 2005 г., когато са подадени 23200 молби, над 2400 македонци и малко повече молдовци са получили българско гражданство, посочва материалът на АФП. Руснаци, израелци, украинци и сърби, чийто общ брой е малко под 700 души, също са получили български паспорти миналата година. 
						По-малко от пет месеца преди планираната дата за присъединяване на страната към ЕС броят на хората, които чакат молбите им да бъдат разгледани, надхвърля 50000. 
						Според българското законодателство съществува "улеснена процедура за натурализация" за членове на българските малцинства в съседните държави, които кандидатстват за българско гражданство. След като получат гражданство, те могат да се ползват от всички права, на които се радват българите, без да са длъжни да се отказват от другата си националност. 
						Мнозина от тези, които чакат молбите им да бъдат разгледани, може да са представили "документи със съмнителна валидност", смята Николов. Той обясни, че служителите провеждат "щателни проверки", за да се избегнат незаконни претенции и злоупотреби. 
						Междувременно статии в британски ежедневници от неделя критикуват България за леките процедури за получаване на гражданство. Според вестниците корумпирани служители се възползват от ситуацията и издават паспорти "по бързата процедура" за по-малко от 300 евро. 
						Като се позовава на резултатите от собствено проучване, "
Телеграф" пише, че много от кандидатите дори не са етнически българи по произход, не говорят български и не знаят почти нищо за страната. По-скоро основният им мотив е достъп до пазара на работна ръка в ЕС. 
						Тези публикации се появяват на фона на опасенията във Великобритания, че приемането на България и Румъния в ЕС, което по план трябва да стане на 1 януари 2007 г., може да доведе до голям нов приток на имигранти. Някои, включително членове на кабинета на британския премиер Тони Блеър, искат Великобритания да се откаже от имиграционната си политика на отворени врати за хора от двете балкански страни. 
						"В момента сигурността на пропускателния контрол във Великобритания зависи от надеждността на паспортните системи в другите страни от ЕС," каза сър Андрю Грийн, ръководител на британския мозъчен тръст "Майгрейшънуоч". "Това е още един аргумент срещу отварянето на пазара ни на работната ръка за Румъния и България, освен ако всички страни от ЕС не направят това едновременно."

Папандреу заяви, че Гърция се нуждае от подкрепа, а не от заеми
					21/02/2010
					 
						ЛОНДОН, Обединено кралство -- Гръцкият премиер Георгиос Папандреу заяви в петък (19 февруари), че Гърция се нуждае от подкрепата от своите партньори в ЕС, за да осъществи мерките на строги икономии, а не търси заем. На пресконференция на социалистическите лидери в Лондон Папандреу заяви, че макар и страната му да е решена да се справи с финансовите си проблеми сама, кризата влияе на всички и правителството се нуждае от подкрепата на другите страни членки на блока. В Лондон Папандреу се срещна с британския премиер Гордън Браун и с испанския премиер Хосе Родригес Запатеро, както и с британския външен министър Дейвид Милибанд. 
						В същото време гръцкият финансов министър Лука Кацели заяви в интерю за "Синхуа" в петък, че не са необходими допълнители строги мерки и предложи Еврозоната да демонстрира конкретна подкрепа, като попречи на спекулантите да се възползват от кризата с дълга на страната. Планът за строги мерки на икономии цели да намали растящия бюджетен дефицит на Гърция през следващите три години. Атина го внесе в Европейската комисия преди около месец. 
						Еврокомисарят по валутните въпроси Оли Рен поиска от Гърция до петък да даде повече подробности за валутен суап с американската инвестиционна банка "Голдман Сакс" от 2001 г., особено по отношение на отражението на тази операция върху дълга на страната и върху дефицита. Местните медии съобщиха в събота, че властите разследват "хора и интереси" зад онова, което се окачествява като спекулативни сделки, които са нанесли вреди на икономиката. Министърът на икономиката, индустрията и труда на Франция Кристин Лагард бе цитирана да казва, че шест финансови и кредитни институции в САЩ и Великобритания са участвали в тези вредни спекулативни операции. (Дау Джоунс, Вима, Имерсия, Синхуа, AП, AФП, Би Би Си, АНА-МПА - 19/02/10)

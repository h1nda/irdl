Гианис Валинакис: Балканите трябва да работят заедно за промяната
		16/08/2004
		Гръцкият заместник-министър на външните работи Гианис Валинакис говори за Косово, кипърския проблем и за това, което предстои на Балканите в специално интервю с кореспондента на Southeast European Times Димитрис Аграфиотис.
		от Димитрис Аграфиотис за Southeast European Times от Атина – 16/08/04
 
		 
			
Гърция е поела ангажимента да съдейства за изграждане на основата за присъединяване на страните от Югоизточна Европа към ЕС. [EС]
			Гръцкият заместник-министър на външните работи Гианис Валинакис казва, че Гърция ще стои близо до страните в Югоизточна Европа и ще поддържа провеждането на реформи в тях, независимо от това, че пътят на присъединяване им към ЕС е дълъг. Сътрудничеството между държавите и мирното разрешаване на различията играе огромна роля, отбелязва той. 
			
Southeast European Times: Колко далеч са страните от Югоизточна Европа до присъединяването им към ЕС? 
			
Гианис Валинакис
: Аз бих казал, че те са по-близо от всякога до ЕС. Пътят без съмнение е отворен. Всеки е убеден, че европейският път е еднопосочен. Въпросът вече не е “ако”, а “кога”. Много неща се случиха, които оправдават този оптимизъм. Първо, ЕС вече прие една държава от Югоизточна Европа при последното си разширение - Словения. Освен това, интеграцията на България и Румъния при следващата фаза на разширението с ясен срок 2007 г. се счита за даденост. Хърватия наскоро получи положително мнение относно започването на преговорите, а Македония неотдавна връчи заявка за членство, независимо от това, че в институционален смисъл действието е преждевременно. 
			
SE Times: Готови ли са страните от Югоизточна Европа да напреднат по пътя на структурните реформи, необходими за изпълнение на критериите на ЕС? 
			
Гръцкият заместник-министър на външните работи Гианис Валинакис казва, че гръцко-турските отношения са на “добро равнище”. [Архив]
			
Валинакис
: Никой днес не може да пренебрегне факта, че са предприети важни стъпки както в укрепването на институциите, така и в икономиката. Те са по-значителни в едни области и по-малки в други. Ние желаем тези стъпки да се ускорят, тъй като разстоянието, разделящо страните от Югоизточна Европа от критериите на ЕС, е голямо. Необходимите промени трябва да бъдат извършени и водеща роля в това играят правителствата на тези страни. 
			
SE Times: Какъв е приносът на Гърция за присъединяването на другите страни от Югоизточна Европа? 
			
Валинакис: Ние стояхме близо до страните от Югоизточна Европа и продължаваме да правим същото. Нашият мотив е прост: когато твоят съсед се държи по европейски маниер, всеки печели. Никой не живее отделно. Следователно балканските държави трябва да се отърсят от миналото на конфликти и недоверие. Ние виждаме, че това вече става. Декларацията от Солун от 21 юни 2003 г. бе важен момент, особено за страните от Западните Балкани. За първи път бе ясно, че тяхното бъдеще е в ЕС. Работейки заедно, ние можем да превърнем Югоизточна Европа в регион на сътрудничество, прогрес и благоденствие за всички, с вяра в принципите и ценностите на добросъседството, мирното разрешаване на различията, уважението на човешките права, демократическите идеали и върховенството на закона. 
			
SE Times: Смятате ли, че ситуацията в Косово е стабилна в този момент? Какво ще кажете за състоянието на сигурността в Западните Балкани? 
			
Валинакис: Както ни показаха неотдавнашните събития на насилие в Косово, миналото може да се завръща. В региона съществуват диспропорции и спомените са все още пресни. Ние обаче гледаме напред към едни нови Балкани, чиито граждани ще могат да се придвижват без проблеми и страхове, да живеят без предразсъдъци и освободени от утайката на миналото. Желание за това съществува. Много обаче трябва да се направи, за да се утвърдят промените. Основният компонент трябва да бъде развитието на сътрудничеството между държавите и решаването на съществуващите проблеми. Ние всички можем да работим в тази посока. Целта за влизане в ЕС следва да бъде обща движеща сила за всички тези страни. 
			
SE Times: Би ли могло влизането в НАТО да ускори интеграцията на страните от Югоизточна Европа в ЕС? 
			
Валинакис: Влизането на страните от Югоизточна Европа в НАТО е стратегическа цел, тъй като те гледат на нея като на още един стабилизиращ фактор. Неотдавнашната среща на върха на НАТО в Истанбул със сигурност придвижи тези страни напред по пътя на присъединяване към алианса и към европейските институции. 
			
SE Times: Гърция зае ясна позиция в полза на интеграцията на Турция в ЕС. Други европейски страни обаче реагираха по-различно. Как оценявате перспективите на Турция за членство в ЕС? 
			
Валинакис: Нашата стана подкрепя усилията на Турция да изпълни изискванията за членство в ЕС. Бяха извършени положителни действия в областта на вътрешните реформи в Турция и за първи път там е очевидно желанието за предприемане на съществени стъпки. Разбира се, не е достатъчно само желание; необходимо е продължаване на действията. Аз мисля, че реакциите на някои европейски страни показват факта, че още много трябва да бъде свършено. Критериите от Копенхаген са известни на всички. Нашата страна желае този процес да приключи. Що се отнася до графика, декември не е датата, която ще реши всичко. Тя е първата среща в една нова връзка. 
			
SE Times: Съществува общо мнение, че турско-гръцките отношения са се подобрили. Близо ли са двете страни до решението на техните двустранни проблеми? 
			
Турският премиер Реджеп Тайип Ердоган (в средата) тръгва от паметника на неизвестния войн в Атина. [AФП] 
			
Валинакис: Ние се намираме в период, когато гръцко-турските отношения са на добро равнище. Вярно е, че сега има по-добра атмосфера и наскоро бе прибавен още един фактор, гарантиращ нашите добри взаимоотношения: личното сътрудничество и “химия” между нашите двама премиери Костас Караманлис и Реджеп Тайип Ердоган. Двете страни разбират, че европейската перспектива е катализатор за по-добро бъдеще за всички. Те работят в тази посока. Гърция, като член на европейското семейство, подкрепя усилията на Турция по пътя към Европа, а самата Турция, в качеството й на бъдещ кандидат, полага усилия да се качи в европейската каляска. Ние обаче не бива да подценяваме трудностите, които продължават да съществуват в нашите отношения. 
			
SE Times: Вие участвате в преговорите за разрешаване на кипърския проблем. В каква фаза се намираме в момента? Оптимист ли сте за крайния резултат? 
			
Валинакис: Кипърският въпрос остава международен проблем, който същевременно представлява приоритет на гръцката външна политика. Едно европейско решение за Кипър ще се отрази положително на гръцко-турските отношения. Съществува общо мнение, че може и трябва да се намери решение на проблема. Ние се надяваме, че в скоро време ще има развитие по посока на европейското решение за острова, така че кипърските гърци и турци да могат да се ползват от доброто, което европейската интеграция носи със себе си. Във всеки случай, това зависи преди всичко от самия Кипър.

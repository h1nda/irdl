БиХ заплаши да съди Хърватия заради граничен спор
					24/04/2009
					 
						САРАЕВО, Босна и Херцеговина (БиХ) -- Тристранното председателство заплаши в четвъртък (23 април) да даде Хърватия под съд, ако страните не се договорят скоро за уреждане на спора за морската си граница. „Споразумение по тези въпроси би спестило време и средства и на двете страни. Иначе ще трябва да се опитаме да защитим правата и интересите си съгласно раздел 2, член 15 [от Конвенцията на ООН по морско право]," заяви председателството на БиХ в писмо до хърватския президент Стипе Месич и премиера Иво Санадер. Предмет на спора са една малка ивица земя по адриатическото крайбрежие и статутът на пристанищата Плоче и Наум, през които БиХ се опитва да си осигури единствения си излаз на море. Друга провокация за БиХ е планът на Хърватия да построи мост, заобикалящ ивицата на БиХ, който според БиХ би усложнил достъпа й до международни води.
						Други новини -- В четвъртък премиерът на Република Сръбска Милорад Додик разкритикува Службата на върховния представител (СВП), заявявайки, че БиХ е под "международен протекторат, където върховният представител управлява с укази, нарушавайки човешките права”. Той каза, че политиците в страната са „изнудвани и сменяни без доказателства и единствено въз основа на решенията на върховните представители”, добавяйки, че СВП прехвърля правомощията от автономните области на държавно ниво най-често „под прикритието на т.нар. необходими реформи за хармонизиране с европейските стандарти”. (Ройтерс, Бета, Б92 - 23/04/09)

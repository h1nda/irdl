При акция за залавяне на наркопласьори в Сърбия бяха арестувани 500 души 
					02/11/2009
					По време на националната операция бяха иззети големи количества оръжие и боеприпаси, откраднати автомобили, фалшиви пари и наркотици.
					(Б92 - 02/11/09; Бета, Б92 - 01/11/09; Ройтерс, АП, ДПА, Б92, EMportal - 31/10/09)
 
					 
						
Целта на съботната операция беше да "парализира" дилърските мрежи. [Гети Имиджис]
						Висши сръбски длъжностни лица заявиха в неделя (1 ноември), че започналата предния ден акция срещу трафика на наркотици е част от усилията за премахване на организираната престъпност и корупцията в балканската страна. 
						Повече от 500 души бяха арестувани при масовата операция за залавяне на наркодилъри, която започна едновременно в 6,00 ч. в събота в цяла Сърбия. В операцията под кодовото име „Морава”, при която бяха претърсени повече от 600 сгради, са участвали около 2 000 полицаи. 
						"Задържахме 100 от арестуваните 500 заподозрени и конфискувахме десетки килограми различни наркотици, много оръжия и боеприпаси, няколко откраднати автомобила, както и 1,5 млн. фалшиви [ам.] долара," заяви в неделя сръбският министър на вътрешните работи Ивица Дачич. 
						Операция „Морава” показва решимостта на страната да се бори срещу трафика на наркотици, добави той, отбелязвайки, че целта на съботната акция е била да "парализира" дилърските мрежи. 
						"Целта не беше да се конфискува голямо количество наркотици или да бъдат задържани много хора, а да се спре разпространението на наркотици в училищата и кафенетата и да се предотврати по-нататъшното им разпространение", заяви Дачич пред репортери. 
						Давайки висока оценка на участвалите в операцията институции, президентът Борис Тадич каза в неделя, че операцията срещу наркопласьорите е само първата фаза от плана за борба с организираната престъпност и корупцията. 
						"Това не е операция на определено министерство, а по-скоро заповеди от правителството и от Съвета за национална сигурност, в които се указва работата, която трябва да бъде извършена от всяка институция или служба", е посочил Дачич, цитиран от белградската медия Б92. "Всички тези действия са част от добре обмислен план, който трябва да доведе до значителен успех в борбата срещу организираната престъпност и корупцията." 
						Тадич подчерта също, че усилията ще продължат, а министър-председателят Мирко Цветкович заяви по-рано, че "никой няма да бъде закрилян или пощаден". 
						Позовавайки се на полицейски източници, някои сръбски медии съобщиха в понеделник, че сред задържаните през уикенда е бил и синът на покойния генерал Радован Стоичич-Баджа, бивш висш полицейски служител, който беше убит в Белград през 1996 г. Войкан Стоичич е бил арестуван при издирването на местен наркодилър в южния град Ниш. 
						Опозиционната Сръбска прогресивна партия (СПП) отправи критики към правителството, определяйки операция „Морава” като нищо повече от рекламен трик за повишаване на рейтинга на управляващите партии. 
						"Сърбия се нуждае от провеждането на сериозна, организирана и безкомпромисна борба срещу организираната престъпност, която сериозно вреди на нашето общество, а не от специална рекламна акция, след която малките риби ще изчезнат от улиците за 48 часа или най-много за 30 дни", заяви Марко Джурич от СНС. 
						Операция „Морава” е най-голямата акция срещу организираната престъпност след проведената непосредствено след убийството на премиера Зоран Джинджич операция през 2003 г. 
						Визирайки продължаващите реформи в сръбската съдебна система, политическият анализатор Миша Влашич изглеждаше скептичен, че усилията за "парализиране" на мрежите за търговия с наркотици ще доведат до желаните резултати. 
						"Не съм оптимист, що се отнася до съдебната система, като се имат предвид последните решения и несигурното положение през последните няколко години, но това зависи най-вече от качеството на събраните от полицията доказателства и от качеството на повдигнатите обвинения", е посочил Влашич, цитиран от Б92.

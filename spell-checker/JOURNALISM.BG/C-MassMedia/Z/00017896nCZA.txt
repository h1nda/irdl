Влакът Прищина-Скопие е символ на промяната
					14/03/2006
					Пътническият влак между Прищина и Скопие възобнови превозите след шестмесечно прекъсване заради кризата в региона.
					От Зоран Николовски за Southeast European Times от Скопие -- 14/03/06
 
					 
						
Мнозина приветстваха повторното откриване на линията като символ на възстановените връзки между страните след години на криза в тази част на Югоизточна Европа. [Гети Имиджис]
						След шестгодишно прекъсване на 27 февруари отново бяха възобновени ж. п. превозите между Прищина и Скопие. Мнозина приветстваха повторното откриване на линията като символ на възстановените връзки между страните след години на криза в тази част на Югоизточна Европа. 
						Засега се предлагат само пътнически превози. Представителите на деловите среди обаче биха искали да видят възобновяване и на товарните превози. 
						"По-добрият транспорт означава по-добър бизнес," казва Бесим Идризи, който има отношения с Косово чрез бизнеса си със строителни материали, както и чрез семейни и приятелски връзки. "В момента превозите на товари се извършват единствено с големи камиони. По-добре ще бъде да се спрат конфликтите и да се развива бизнесът." 
						Разширяването на услугите и включването на превози и на стоки вероятно ще зависи от преустройството на македонските железници, процес, който се очаква да започне в скоро време. Железопътната компания заявява, че ще вземе решение в зависимост от степента на проявения интерес. 
						Понастоящем влакът се движи по маршрута два пъти дневно. По споразумение с гражданските власти в Косово митническите и полицейските проверки се извършват на граничния пункт Блаце. Влакът тръгва от Скопие в 09:40 ч. и в 16:10 ч. Той спира на гарите Скопие-Север, Гьорче Петров, Вълково, Янковик, Урошевац и Косово поле, завършвайки пътуването си в Прищина. 
						Тържественото повторно откриване на линията Скопие-Прищина се състоя през декември, когато група министри от македонското правителство направи първото пътуване. Оказа се обаче, че те са избързали, тъй като процедурите по контрол на пътници и стоки не бяха утвърдени и липсваха важни съоръжения. Ето защо откриването на линията закъсня. 
						Само за два месеца обаче базата бе изградена и сега влаковете се движат. Ако започне превоз на стоки, митническото обслужване и фитосанитарните инспекции на селскостопанските продукти ще се извършват във Волково, на 10 км от границата.

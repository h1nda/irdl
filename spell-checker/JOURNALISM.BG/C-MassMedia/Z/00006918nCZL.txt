Организация счита, че напредъкът по въпроса с човешките права е в застой в Турция
13/05/2003
Въпросът с човешките права тормози Турция от десетилетия. Все още е твърде рано да се каже дали Партията на справедливостта и развитието (АКП) ще извърши промяна.
От Фатих Баран за Southeast European Times в Истанбул - 13/05/03
 
 
Асоциацията за човешки права в Турция (ИХД) публикува нов доклад, в който се оценява състоянието на човешките права през първите три месеца на 2003 година. Според доклада, който преди всичко третира посегателствата върху свободата на словото и случаи на изтезания, не се констатират положителни тенденции.
"В този доклад сме подчертали, че както и досега практиката на изтезания продължава," посочва ИХД. " За нещастие не можем да регистрираме някакъв напредък в това отношение. Що се отнася до свободата на словото, констатираме, че прокурорите и съдиите не интерпретират законите в полза на свободата."
Турция обаче направи някои стъпки за подобряване на състоянието на човешките права при предаванията по електронните медии и при образованието на кюрдски език в унисон със стремежите на страната да стане пълноправен член на ЕС. Коалиционното правителство на премиера Бюлент Еджевит приложи някои реформи през миналата година. Правителството на бившия премиер Абдула Гюл ги финализира, като подчерта важността им за успеха на Турция пред ЕС.
Докладът на ИХД обаче сочи, че продължава да липсва свобода на словото. Прави се обобщение, че " на четири радиостанции и един местен телевизионен канал е било временно забранено да излъчват програми за период от 180 дни от Висшия съвет за радио и телевизия. Шест вестници и списания са били закрити за 79 дни; девет журналисти са били арестувани; седем книги, 17 списания, седем вестници и три плаката са били конфискувани и забранени с мотиви като накърняване на турския морал, подстрекаване на народа срещу определени политически формации и т.н."
Турските закони забраняват изтезанията, но се констатират забележителни пропуски да бъдат наказани отговорни лица, като обвинените са получили минимални присъди или са били изцяло освободени. В един добре известен случай полицията е била обвинена в изтезание на тийнейджъри, арестувани заради това, че са разпространявали плакати с антиправителствено съдържание. Делото им се е проточило 7 години. През март десет полицаи са получили присъди от 5 до 10 години. Бързото приключване на делото, само четири месеца след идването на АКП на власт, повдига въпроса как правителството може да оказва влияние върху съдилищата и доколко независима е съдебната система в Турция. Все още е твърде рано да се каже.

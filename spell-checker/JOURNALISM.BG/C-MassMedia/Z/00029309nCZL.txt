Санадер: Хърватия ще стане член на НАТО през април
					15/02/2009
					 
						ВИЕНА, Австрия -- Хърватският премиер Иво Санадер заяви в събота (14 февруари), че страната му ще стане член на НАТО на следващата среща на върха на организацията в началото на април. Санадер, който е на официално посещение във Виена, заяви за австрийската информационна агенция "АПА", че "НАТО не може да чака", и добави, че той е сигурен, че няма да има референдум за членството на страната му в Алианса. "Досега Хърватия направи много за НАТО и приемането й за членка е последната стъпка", каза Санадер. Той се срещна с австрийския канцлер Вернер Файман в петък и го информира за позицията на Хърватия в спора за границите със Словения. Файман заяви, че Австрия винаги е подкрепяла Хърватия по пътя й към ЕС. (AПА, Явно - 14/02/09; ХРТ - 13/02/09)

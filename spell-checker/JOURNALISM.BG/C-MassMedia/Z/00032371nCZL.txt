Tурското правителство съобщи подробности за кюрдския план
					15/11/2009
					 
						AНКАРА, Tурция -- Министърът на вътрешните работи Бешир Аталай разкри в петък (13 ноември) подробности за дългоочаквания план на правителството да даде повече права на кюрдското малцинство. Планът включва създаване на независим орган, който да разследва случаи на изтезаване на кюрди, както и мерки за облекчаване на сегашните ограничения за използването на кюрдски език. Кабинетът на премиера Реджеп Тайип Ердоган вече е взел мерки за разширяване на културните права на кюрдската общност чрез откриването на държавен телевизионен канал, който да излъчва предаванията си на кюрдски език. Освен това градовете, населени предимно с кюрди, ще могат да поискат връщане на предишните си кюрдски имена. Главните опозиционни партии се противопоставят на реформите с твърдението, че те подкопават националното единство. (Ройтерс, Синхуа, Хюриет, Дойче Веле, AФП, Би Би Си - 13/11/09)

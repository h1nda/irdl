Да откриеш плажа на Дримадес в Албания
					07/07/2009
					Прозрачните води на Йонийско море и заобикалящите ги бели скали превръщат южноалбанското крайбрежие в приятно място за откъсване от ежедневието.
					Текст и снимки: Сами Неза за Southeast European Times от Тирана - 07/07/09
 
					 
						
Местен ресторант с гледка към плажа предлага богато меню с морски деликатеси.
						"Затворете очи и си представете, че се намирате сред зеленината на маслинови, лимонови и портокалови дървета, усетете тяхната прохлада, докато магията на синьото море се простира пред очите ви, а ароматът изпълва дробовете ви. Сега отворете очи: вие сте на плажа на Дримадес [дъбовете]," разказва пътеводител. 
						Тръгвам от Тирана около 8 ч. сутринта, слагам багажа в колата и се отправям към Йонийско море. 
						След почти двучасово пътуване спирам в Орикум, малък крайбрежен град близо до Вльора. Орикум, който носи името на едноименния древен град, който някога се е намирал в покрайнините му, е бил важна военна база за Юлий Цезар и римската армия. 
						 Напускам Орикум и продължавам към “Логара”, национален парк на около 1 100 м надморска височина. 
						От някои места в боровите гори на “Логара” туристите могат да видят цялото красиво крайбрежие на Дерми и синьото море, което сякаш продължава до безкрая. 
						След около три часа път спирам в село Дерми, гъсто застроено с бели къщи и изобилстващо от цитрусови храсти. 
						
Брегът е заобиколен от вили.
						От Тирана до Дерми има автобусна линия и билетът струва около 7 евро. Похарчих около 30 евро за пътуването с автомобил, така че автобусът е евтин начин за транспорт. 
						Спокойния плаж на Дримадес е дълъг около 5 км и обикновено там няма много хора, дори и през силния туристически сезон. Отвъд белите скали и дебелия пясък морето е чисто. Брегът е заобиколен от вили, има и луксозен хотел, който предлага нощувка за около 25 евро. 
						Местният ресторант, сгушен край вилите, предлага богато меню от морски дарове - морски костур, октопод, сепия и калмари. 
						Собственикът на ресторанта Лоренц Гюкурия улавя духа на Дримадес, като цитира стара албанска пословица: "Близо до морето, близо до царя". 
						Между пясъчния плаж и заобикалящите го дървета се намира крайбрежният бар, построен върху стар комунистически бункер и подходящо наречен "Екзотик". Питиетата в бара може да са скъпи, около шест евро. 
						Курортът предлага много атракции, например водни джетове, парасейлинг (теглене на парашут от лодка) и риболов. 
						Любителите на нощния живот могат да отидат до близкото село, на около 3 км, което предлага много ресторанти и дискотеки. Там плажуващите се забавляват до ранни зори.

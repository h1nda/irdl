Наплив на туристи в Албания
					17/08/2011
					Туристите се тълпят в Албания през летните си отпуски. Други бизнес новини: Испания печели подкрепа за ограничаване на румънските работници в страната, докато Турция отлага търга за изграждането на нов мост.
					 
						
Туристи се наслаждават на албанското крайбрежие във Вльора. [Reuters]
						
						Албанският премиер Сали Бериша каза на 10 август, че страната му е станала свидетел на бум от туристи през ваканционния сезон, което прави туризма един от най-важните сектори на икономиката. Бериша отбеляза, че към 8 август Албания е била посетена от 2,15 милиона туристи, което е с над 400 000 повече от миналата година.
						*** 
						Германската компания ЕрВеЕ Иножи (RWE Innogy), гръцката държавна енергийна фирма Пи Пи Си (PPC) и китайска компания са подали документи за търга за изграждането на четири водноелектрически централи в Сърбия. Международните инвеститори бяха поканени в края на юни да предадат своите оферти за проекта на стойност 500 милиона евро по река Горна Дрина. 
						*** 
						
						Българската Ай Си Джи Би АД (ICGB AD) и консорциумът Penspen LTD-C&amp;M Engineering SA подписаха договор за изпълнение на техническия проект и оценката на въздействието върху околната среда на междусистемната газова връзка между Гърция и България. Съоръжението с дължина 170 км ще свързва градовете Комотини в Гърция и Стара Загора в България. Очаква се връзката да бъде пусната в екплоатация през 2014 година. 
						*** 
						Рецесията в потъналата в дългове Гърция се е забавила през второто тримесечие на годината по предварителни оценки на националната статистическа агенция ЕЛСАТ (ELSAT), стана ясно в понеделник (14 август). През периода БВП е намалял с 6,9% на годишна база и с 8,1% спрямо предходното тримесечие. 
						
						В петък (12 август) Европейската комисия (ЕК) одобри молбата на Испания да ограничи трудовия си пазар за румънски работници до 31 декември 2012 г. на фона на икономическата криза, ударила страната. Испания има най-високия процент на безработица в ЕС -- над 20% от май 2010 година. Там е и най-значителната група румънски работници, търсещи по-добре платена работа. 
						*** 
						
						Сърбия ще намали обществените разходи и ще спре да взима заеми, за да предотврати сътресения, подобни на тези в други европейски страни, заяви премиерът Мирко Цветкович на 10 август. На спешна правителствена среща Цветкович каза, че Белград трябва да постигне ново стендбай споразумение с МВФ. 
						*** 
						
						Турското транспортно министерство обяви в понеделник (15 август), че отлага търг за изграждането на трети мост над Босфора, който да свързва европейската и азиатската част на Истанбул. Новият краен срок е 10 януари 2012 година. 
						*** 
						Цените в Македония са най-ниски сред тези в бившите югославски републики, сочи анализ, публикуван от хърватския интернет портал Profitiraj.hr в неделя (14 август). Същевременно в Черна гора е по-скъпо, отколкото в Македония, Босна и Херцеговина и Сърбия, но по-евтино, отколкото в Словения и Хърватия. 
						*** 
						
						Албания се е превърнала в третия по големина търговски партньор на Косово, след като младата държава наложи търговско ембарго върху сръбските стоки. В миналото Албания заемаше седмо или осмо място, бе цитиран да казва в събота (13 август) председателят на Бизнес алианса на Косово Агим Шахини. 
						
						(Различни източници -- 10/08/11-17/08/11)

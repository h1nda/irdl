Гняв срещу руските мироподдържащи сили след смъртта на младеж 
					04/01/2012
					В отцепилия се район на Приднестровието пламна недоволство след инцидент на мост над река Днестър.
					От Алина Раду за Southeast European Times от Кишинеу -- 04/01/12
 
					 
						
Протестиращи се събраха пред руското посолство в Молдова. [Алина Раду/SETimes]
						Стотици хора се събраха във вторник (3 януари) в Приднестровието на протест срещу убийството на молдовски младеж в неделя. Осемнадесетгодишното момче, родом от село Парата, бе простреляно от руски войник от мироподдържащите сили и почина няколко часа по-късно в болница в Кишинев. 
						Протестиращите подписаха писмо, адресирано до молдовското правителство, ОССЕ и международната общност, с молба за незабавно изтегляне на мироподдържащите сили от всичките им 15 поста в района на река Днестър. Междувременно инцидентът възроди десетилетния дебат за сигурността в Молдова. 
						Жертвата на стрелбата, Вадим Писари, пресичал моста с автомобил, когато войниците му сигнализирали да спре. Той не се вслушал в предупреждението. Чули се изстрели и момчето починало няколко часа по-късно. 
						"Не е било задължение на военните сили да спират цивилен гражданин. Те трябва да се занимават само с военни коли или с онези, които носят оръжие или подобни материали," каза Йон Маноле, ръководител на "Промо-Лекс", НПО, насърчаващо прилагането на международно признати стандарти в Молдова и района на Приднестровието. 
						"Момчето не е носело нищо опасно у себе си, нито в автомобила, просто се е прибирало у дома," каза той за SETimes. 
						Неправителствената организация е поискала от молдовските власти да вземат под внимание човешките права на много хиляди хора, живеещи в района на постовете на мироподдържащите сили. 
						"Не за първи път мироподдържащите сили извършват подобни престъпления," каза Маноле. "Ние сме заостряли вниманието върху много случаи на злоупотреба. По-добре би било да се махнат тези военни части от тук в името на човешките права." 
						След руско-молдовската война от 1992 г. бе подписано споразумение за запазване на смесена мисия от мироподдържащите сили в молдовския район на Приднестровието. Мироподдържащата мисия бе разположена в 15 пункта на мостове над река Днестър, която отделя района от останалата част на Молдова. 
						Днес Приднестровието остава сепаратистки анклав, който не е признат от нито една държава в света. 
						Докато постовете се поддържат от военни сили от Молдова, Русия и Приднестровието, силите се оглавяват от руски войници. 
						На следващия ден след убийството на момчето се проведоха протести пред руското посолство в Молдова, както и на моста, където бе простреляно момчето. 
						"Имахме спешно заседание на местния съвет, на което поканихме и представители на правителството," каза кметът на село Парата, Юрие Солтан, за SETimes. "Поискахме да премахнат... мироподдържащите сили в близост до нашето село, тъй като това вече не е мироподдържаща мисия, а по-скоро агресия към нашите граждани." 
						Ръководителят на молдовската мироподдържаща мисия Аурел Фондос обаче казва, че подобни искания са нереалистични. 
						"Правилата бяха установени през 1992 г. и сега не можем да ги променяме," каза той за SETimes. 
						Молдовските власти са поискали от руския посланик в Кишинеу да разследва престъплението поради факта, че войникът, който е застрелял младия молдовец, е бил подчинен на руското военно командване. 
						"Нищо не оправдава смъртта на човек. Ще предприемем всички стъпки за разследване на случая," каза във вторник премиерът на Молдова Влад Филат. 
						Междувременно представители на правителството, натоварени със задачата за подобряване на качеството на живот на гражданите, живеещи в района казват, че срещат големи препятствия. 
						"Всяка стъпка от наша страна трябва да бъде обсъдена и съгласувана между руснаците и приднестровците. Много често това става невъзможно," каза Георге Балан, чиято агенция се занимава основно с въпросите на Приднестровието.

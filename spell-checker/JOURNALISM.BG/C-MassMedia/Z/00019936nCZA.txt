Важен проект за строителство на път стартира във Вльора, Албания
					14/09/2006
					Албания започна строителството на изцяло обновения "Трансбалкански път", който се смята за важна връзка за развитието на търговията.
					От Ерлис Селимай за Southeast European Times от Тирана – 14/09/06
 
					 
						
Пътят свързва пристанището на Вльора с други инфраструктурни обекти. [АФП]
						В южния албански пристанищен град Вльора започна основен ремонт на т. нар. "Трансбалкански път". Пътят, който се смята за важна връзка за развитието на търговията, бе наречен така преди десетилетия, когато камиони от Албания и страни от бившия комунистически блок са пътували до и от пристанище Вльора. 
						През последните 20 години пътят е поддържан относително добре и е частично реконструиран. Но сега той ще стане съвсем нова магистрала с шест ленти, заобиколена със зеленина. 
						Новият път ще предостави на предприемачите по-лесен достъп до пристанището, каза премиерът Сали Бериша. Той каза също, че властите ще продължат да инвестират в подобряването на достъпа до пристанището. 
						"Този път е от изключителна важност," добави Бериша. "С тази инвестиция се надяваме, че Вльора и целият район около града ще се развият бързо." 
						Държавата е отделила 5,7 млн. евро за проекта, който ще се осъществи от три албански компании -- включително две от Вльора. 
						Този проект се смята за една от най-важните инвестиции във Вльора през последните няколко години. Градът, който се намира край Адриатическо море, се стреми да подобри инфраструктурата и туристическата индустрия и успя да се превърне във важна туристическа дестинация. 
						Вльора е и мястото на проекта за тръбопровода AMБO, който ще докара нефт от Каспийско море до западните страни, като свърже Черно море с Адриатика. Проектът стартира през 1994 г. 
						АМБО, базирана в САЩ фирма, смята да построи дълъг 913 км нефтопровод, който да свързва Вльора с българското черноморско пристанище Бургас. Тръбопроводът ще минава през Албания, Македония и България. Целта му е да пренася нефт от Русия, Азербайджан, Туркменистан и Казахстан до Западна Европа и ще има капацитет от 750000 барела на ден. 
						В същото време властите планират и по-нататъшно развитие на пристанището на Вльора. В момента те изготвят проект и търсят финансови средства за реализирането му. Очаква се проектът да е готов до три месеца.

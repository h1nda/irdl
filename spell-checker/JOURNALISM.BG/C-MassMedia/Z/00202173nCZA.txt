Запълват ли частните колежи в Косово празнината в образователната система?
					19/12/2011
					Множество учебни заведения се борят да завоюва позиции, но качеството на образованието, което предлагат, остава под въпрос.
					от Мухамет Брайшори за Southeast European Times от Прищина -- 19/12/11
 
					 
						
Един от основните въпроси е дали студентите са адекватно подготвени за пазара на труда. [Национална университетска библиотека]
						Когато Лиридона Хайдини решава да продължи образоването си, тя избира едно от многото частни учебни заведения в Косово в момента. Изборът ѝ обаче не оправдава нейните очакванията.
						"Изпитната система, лекциите и качеството всъщност не бяха толкова добри, колкото очаквах", споделя тя пред SETimes. 
						Нещо по-лошо -- тя твърди, че изборът ѝ се е оказал пречка за приема ѝ в Университета на Прищина, където са я уведомили, че няма необходимите документи. 
						"Кандидатствах... но постоянно ми отказваха", спомня си тя. "Казваха ми: "Завършили сте частен университет, което прави приема Ви невъзможен." 
						По данни на Косовската агенция за акредитация в момента в Косово функционират 23 частни учебни заведения, предлагащи бакалавърски или магистърски програми в различни области на науката. Експертите обаче продължават да повдигат въпроси за качеството на тези програми и на институциите, които ги предоставят.
						"Забелязал съм, че много частни учебни заведения приемат студенти без документ за положена матура, а приемът се осъществява целогодишно, [без да се спазват] крайни срокове", каза пред SETimes образователният експерт Блеранд Красничи.
						Той допълва, че правителството няма стратегия за удовлетворяване на нуждите на пазара на труда чрез висшето образование.
						"Косово няма концепция как дисциплините, преподавани в частните и държавните учебни заведения, да удовлетворяват нуждите на пазара на труда. Що се отнася до частните заведения, виждам някои общи дисциплини, които не отразяват реалните нужди, а това създава липса на квалифицирани хора в най-належащите сектори като селското стопанство и енергетиката", твърди Красничи.
						Авни Мазреку е основател и директор на ISPE College -- частно учебно заведение, което предлага степен по европейски въпроси и сигурност. Той е разтревожен, че някои институции използват наименованието "университет", независимо дали отговарят на условията за това отличие. 
						"Никое от [частните] висши учебни заведения в Косово няма титлата университет, а използването ѝ е маркетингов трик. Това не е хубаво нещо... тези институции трябва да работят за качество... не за брой студенти", споделя Мазреку пред SETimes. 
						Той е на мнение, че колежът му е направил всичко възможно, за да постигне високо академично ниво и да създаде области на обучение, съответстващи на нуждите на местния пазар на труда. 
						"ISPE College е продукт на Бременския университет в Германия. Програмите ни са създадени и утвърдени според изискванията на пазара на труда, за да предоставят достъп и качество за работата, която предстои пред Косово по пътя на страната към европейска интеграция", допълва Мазреку. 
						Според Красничи липсата на сътрудничество между обществените и частните учебни заведения създава пречки за много студенти, водейки до феномен, който той определя като нарушение на правата на човека. 
						"До тази година много поколения не можеха да получат магистърска или докторска степен в държавно учебно заведение, защото са учили в частна институция, дори и тя да е лицензирана от държавата", разказва той.
						В Косово има само два държавни университета, въпреки обещанията на правителството за откриване на повече през идните години. 
						Социологът Арберие Гаши е на мнение, че правилно или не, отношението на обществото към частните университети е разбираемо. 
						"Косово е посткомунистическо общество, където всичко, свързано с образованието, е било държавно, а не частно. Това играе роля при формирането на мнението за дадено социално явление. Много хора смятат частните университети за бизнес, а не за учебни заведения, които създават квалифицирани хора", споделя той пред SETimes.

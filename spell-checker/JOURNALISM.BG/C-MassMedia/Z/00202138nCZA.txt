Македонската диаспора се стреми да запази връзките с родината
					09/12/2011
					Македонската диаспора остава културно и политически свързана с републиката, а министерството на външните работи разширява реформите, за да води страната.
					От Горан Трайков за Southeast European Times от Скопие – 09/12/11
 
					 
						
Според министерството на външните работи македонската диаспора наброява 900 000 души. [Ройтерс]
						Бранко Бакрески и Зоран Бауловски са родом от Македония, но са се преместили в чужбина в търсене на по-добър живот. И двамата следят с внимание политическите, културните и икономическите събития у дома – най-вече чрез македонските медии. 
						Бакрески, който живее в Канада от 1989 г., напуска Македония в търсене на по-различен начин на мислене и живот. Бауловски, родом от Битоля, заминава от страната през април 2008 г. поради тежката финансова ситуация. Сега той живее със семейството си в американския щат Ню Джърси. 
						И двамата посещават родината си, но с различна честота: Бакрески се връща всяко лято, а Бауловски - когато има финансова възможност. 
						И двамата са се срещали с македонския депутат, представляващ САЩ и Канада, Павле Саздов и подчертават, че искат да останат свързани с родината си. 
						Саздов заяви за SETimes, че членовете на македонската диаспора продължават да се идентифицират с родния си език и култура, което личи от броя на македонските организации, които работят в Северна Америка. 
						„Църквата също играе голяма роля за свързването на македонците в САЩ и Канада“, посочи Саздов. „Тя организира различни събития, дори преподава македонски език на по-младото поколение.“ 
						Правителството на премиера Никола Груевски възприе изцяло нов подход в работата с македонците в чужбина. То се концентрира върху отношенията между Македония и нейната диаспора, включително чрез безпрецедентното включване на диаспората в изборите тази година. Според уебсайта на македонското министерство на външните работи диаспората се състои от малко под 900 000 души в цял свят, които имат повече от 50 регистрирани асоциации. 
						Говорителят на министерството на външните работи Борче Стамов заяви за SETimes, че повечето искания, които министерството получава, са свързани с правото на глас, споразуменията за социално осигуряване с държавите на пребиваване и издаването на документи за пътуване. 
						„Република Македония подписа споразумение за социално осигуряване с Канада и Австралия“, посочи Стамов. „В бъдеще диаспората ще имат пълни пенсионни права и права на обезщетение при неработоспособност. 
						За първи път в историята на Македония тази година диаспората може да упражнява правото си на глас в посолствата и консулствата на републиката и да участва в изграждането на демокрацията в родината.“ 
						Министерството на вътрешните работи обяви откриването на специално гише за обслужване на членове на диаспората, които прекарват лятната си отпуска в Македония. Там те могат да получат необходимите им документи, като справки за имущество, разрешения за строителство и свидетелства за раждане. По-рано тази година министерството откри специална телефонна линия, на която членовете на диаспората могат да си запишат час за получаване на документи за пътуване. 
						В системата обаче съществуват и някои проблеми, по-специално с егейските македонци, които живеят в чужбина. До 2005 г. за придобиването на гражданство се изискваше да бъде подадено заявление, което трябваше да бъде обработено от министерствата на външните и вътрешните работи. 
						Решението за одобрение или отказ по всяко искане се вземаше на отделно заседание на правителството. Бившият премиер Владо Бучковски промени този процес, за да могат албанците, турците и сърбите, родом от Македония, да получат гражданство. 
						През 2006 г. министерството на образованието и науката започна инициатива, която предлага университетски стипендии за студенти, принадлежащи към македонските малцинства. Министерството на външните работи също създаде специален сектор за изготвяне на документи и подпомагане на македонските национални малцинства в отношенията с международни институции и сключи двустранни споразумения за защита на националните малцинства. 
						Въпросът за инвестициите също е от значение. Бауловски се надява да спечели достатъчно в САЩ, за да инвестира в Македония, а Бакрески посочва, че вече инвестира в родината си, като харчи пари там всяко лято. 
						Саздов заяви за SETimes, че членовете на диаспората, които искат да инвестират, проявяват особен интерес в областта на телекомуникациите, енергетиката и металите. 
						Македонският генерален консул в Детройт Игор Дукоски каза за SETimes, че неговата служба обработва такива запитвания. 
						„Има специален интерес към последните мерки за реформи, чрез които се предлагат данъчни облекчения за инвестиции в републиката", заяви Дукоски. „Членовете на диаспората приветстваха и решението да избират свой представител в македонското народно събрание.“ 
						Други често поставяни въпроси са дългогодишният спор за името с Гърция, имуществени проблеми и новите биометрични паспорти.

Турският премиер Ердоган отхвърли обвиненията, че правителството оказва натиск върху медиите
					14/04/2011
					Нито един от 26-те журналисти, които бяха арестувани в Турция миналия месец, не е задържан заради професионалната си дейност, заяви министър-председателят.
					(Заман, Осведомителен център БИА - 14/04/11; Хюриет, Уърлд Булетин, РСЕ/РС, Dnevnik.bg, Съвет на Европа – 13/04/11)
 
					 
						
Турският премиер Реджеп Тайип Ердоган говори пред Съвета в сряда (13 април). [Ройтерс]
						В изказване пред Парламентарната асамблея на Съвета на Европа (ПАСЕ) в сряда (13 април) турският премиер Реджеп Тайип Ердоган отхвърли твърденията, че правителството му ограничава свободата на словото. 
						Той заяви, че управляващата Партия на справедливостта и развитието (ПСР) е премахнала ограниченията в тази област с извършените след идването й на власт през 2002 г. демократични реформи. 
						„През последните осем години и половина даваме най-висок приоритет на борбата с всички форми на забрани, както и на укрепването на основните права и свободи в най-широкия възможен смисъл”, заяви Ердоган в речта си пред базираната в Страсбург институция. 
						„Твърденията за натиск, ограничения или забрани върху медиите и свободата на словото в последно време не отразяват истината. Трябва да кажа, че някои медийни издания, които допреди осем години публикуваха материали по нареждане на антидемократични формации, по-специално престъпни групи и мафията, продължават свободно публикациите си и днес.” 
						По повод на неотдавнашните арести на 26 турски журналисти по продължаващото разследване на „Ергенекон”, тайна престъпна мрежа, обвинена в заговор за сваляне на правителството, Ердоган отбеляза, че никой от тях не е бил задържан заради професионалната си дейност. 
						„Наясно сме, че някои от последните арести се възприемат в Европа като посегателство върху свободата на печата. Във връзка с това бих искал да ви припомня, че в Европа просто няма журналисти и вестници, които аплодират и провокират преврати”, заяви турският лидер пред депутатите от ПАСЕ. 
						Той също така покани Съвета на Европа (СЕ) да изпрати свои представители в Турция, за да направят на място оценка на състоянието на свободата на медиите. 
						„Надяваме се, че Европа и европейските институции ще продължат да следят развитието в тази област не въз основа на новините, които се разпространяват от определени кръгове, а чрез по-обективни източници, и ще направят подходяща оценка на ситуацията”, каза Ердоган. 
						След разговори с Ердоган генералният секретар на Съвета на Европа Турбьорн Ягланд по-късно заяви, че е приел поканата и „възможно най-скоро” ще изпрати пратеник в Турция, който да оцени ситуацията. 
						„Това е конструктивен подход и крачка напред в дискусията за свободата на медиите в Турция”, заяви ръководителят на 47-членната правозащитна организация. 
						Един от 26-те арестувани през март е разследващият журналист Ахмет Шък, който беше задържан по подозрения за връзки с „Ергенекон”. Полицията претърси офисите на издателската къща, която планираше да публикува неговата книга „Армията на имама”. По заповед на истанбулски съд бяха конфискувани и всичките чернови на ръкописа на Шък. Въпреки това копие от книгата по-късно беше публикувано в интернет. 
						„Аз не съм човекът, който е наредил да бъде иззета тази книга”, заяви Ердоган в сряда.

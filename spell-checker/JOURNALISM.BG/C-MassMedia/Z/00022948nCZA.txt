Пушене на обществени места? Не и в Албания
					19/06/2007
					Албанците са сред най-страстните пушачи в Европа. Това обаче би могло да се промени сега, след влизането в сила на нови строги разпоредби.
					От Йонилда Кочи за Southeast European Times от Тирана -- 19/06/07
 
					 
						
Новият закон ограничава пушенето в барове, хотели и кафенета. [Гент Шкулаку]
						Албания наскоро се присъедини към групата на страните - общо 122 - въвели закони за ограничаване на тютюнопушенето на обществени места. Депутатите одобриха ограниченията миналата година, но те влязоха в сила на 26 май. Продажбата на цигари на непълнолетни и рекламирането на тютюневи изделия са също вече незаконни. Производителите на тютюневи изделия се задължават да поставят на опаковките текстове, предупреждаващи потребителите за потенциално вредните последици за тяхното здраве. 
						Хотели, барове, ресторанти и нощни клубове са обекти на новите разпоредби. Позволено им е да използват едва 35 % от търговската си площ за пушачи, които трябва да са навън. Собствениците, които не спазват изискванията, ще се наказват с глоби до 360 евро и санкции, включващи отнемане на лицензите им за упражняване на стопанска дейност.
						Държавната санитарна инспекция в сътрудничество с митниците и данъчна администрация ще отговарят за прилагането на закона. През първата седмица от влизането му в сила властите проведоха масови проверки, особено в столицата. 
						"Не мисля, че това е неприложимо, и работим усилено," заяви директорът по първични медицински услуги към министерството на здравеопазването Агим Шеху. 
						Много албанци обаче са скептично настроени. "Не мисля, че това ще има ефект в Албания ... хората пушат навсякъде," каза един потребител в чатборд в Интернет, където се разискваше въпросът. 
						Потребител с прозвището Sweet Vaize коментира, че е виждал полицаи да пушат по време на работа, посочвайки, че те няма да бъдат стимулирани да прилагат мярката. 
						"Аз бих забранил пушенето напълно," сподели друг участник във форума на име Xhevrija. "Рискът от пасивно пушене е достатъчен аргумент за мен да го обявя извън закона. Ако искаш да си задръстиш дробовете и да умреш от рак, защо трябва аз, невинният минувач, да бъда изложен на същия този голям риск? Това е несъмнено нарушение на човешките права." 
						Според албанския Институт за обществено здраве пушенето е масово явление в страната, особено сред младите хора. При население от 3,1 милиона има повече от 850 000 пушачи - около един на всеки четирима. Според института 20 % от младите пропушват, преди да навършат 15 години. Албания е страната с едно от най-високите равнища на пушачи в Европа, а хората харчат около 300 млн. евро годишно за тютюневи изделия.

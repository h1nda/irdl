Заместникът на върховния представител Грегорян каза, че семейството на Караджич лъже за контактите си с него
					12/12/2007
					 
						САРАЕВО, Босна и Херцеговина (БиХ) -- Рафи Грегорян, първият заместник на върховния представител в БиХ, каза в понеделник (10 декември), че многобройните претърсвания на домовете на роднините на Радован Караджич доказват, че те - обратно на твърденията им - са били в контакт с него и му помагат. Бившият босненски сръбски политически лидер, обвинен във военни престъпления от Трибунала на ООН в Хага, се укрива от 12 години. 
						Междувременно в сряда Трибуналът на ООН осъди бившия босненски сръбски генерал Драгомир Милошевич на 33 години затвор. Милошевич бе признат за виновен в извършването на военни престъпления и престъпления срещу човечеството заради командването на 44-месечната обсада на Сараево, която причини смъртта на над 10 000 души по време на конфликта от 1992-1995 г. 
						Също в Хага американски експерт по пропагандата даде във вторник показания като свидетел в процеса срещу сръбския националистически лидер Воислав Шешел. Антъни Обершал, който каза, че е анализирал 400 текста и речи на обвиняемия, свидетелства, че Шешел е провокирал ксенофобия и насилие срещу гражданите от несръбски произход. Шешел е обвинен във военни престъпления и престъпления срещу човечеството, включително убийство, изтезания, депортирания и жестоко отношение към не-сърби в БиХ, Хърватия и сръбската северна провинция Войводина. (Ройтерс, РТРС, Независне Новине - 12/12/07; РТРС, Танюг, Б92, Ройтерс, АП - 11/12/07)

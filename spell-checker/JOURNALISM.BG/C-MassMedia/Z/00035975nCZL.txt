Полицията в БиХ арестува двама заподозрени военнопрестъпници 
					10/09/2010
					 
						САРАЕВО, Босна и Херцеговина (БиХ) -- Полицията в Баня Лука съобщи в четвъртък (9 септември) за арестуването на двама заподозрени военнопрестъпници. Любиша Вранеш, на 42 г., и Младен Милич, на 45 г., бяха задържани във връзка с престъпления, извършени срещу цивилни в община Котор-Варош по време на конфликта от 1992-1995 г. 
						Други новини -- Институтът за изчезналите лица на БиХ съобщи в сряда, че от езерото Перучац в източната част на БиХ са били извадени тленните останки на около 250 души - по всяка вероятност мюсюлмани, изчезнали по време на конфликта. Експерти все още издирват 824 души, обявени за изчезнали в района на Вишеград, където се смята, че мюсюлмани са били избити по-рано от сръбските сили. Перучац, езеро на река Дрина, се намира на границата между Сърбия и БиХ. (СРНА, РТРС, Радио Свободна Европа, Независне Новине, Б92, Бета, Глас Явности, АФП, Антена M - 09/09/10)

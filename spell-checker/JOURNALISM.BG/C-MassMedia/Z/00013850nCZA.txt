Буш и Бъсеску обсъждат стратегическото партньорство между САЩ и Румъния 
					10/03/2005
					Румънският президент Траян Бъсеску се срещна с президента на САЩ Джордж У. Буш в сряда, за да се обсъдят начини за укрепване на политическото, военно и икономическо сътрудничество. 
					(Найн о'клок, Би Би Си, Ромпрес, Зиуа - 10/03/05; Гласът на Америка, РСЕ/РС, Белият дом, Ромпрес - 09/03/05)
 
					 
						
Президентът на САЩ Джордж У. Буш (вдясно) се срещна с румънския президент Траян Бъсеску в Овалния кабинет в сряда (9 март). [АФП]
						Румъния е сериозен партньор на САЩ и НАТО, каза президентът на САЩ Джордж У. Буш в сряда (9 март) след разговори в Белия дом с румънския президент Траян Бъсеску. 
						"Впечатлен съм от вашите качества на ръководител. Благодарен съм за приятелството ви. Румъния е наш непоколебим съюзник в борбата за свобода," каза Буш, до когото стоеше Бъсеску. Той поздрави румънските власти и лично Бъсеску за решимостта им в борбата срещу корупцията, като отбеляза колко важен е този въпрос за засилване на инвестициите на САЩ в балканската страна. 
						"Казах на президента, че съм много впечатлен от кампанията му за освобождаване на румънското правителство от корупцията -- един непоколебим, сериозен ангажимент," каза президентът на САЩ. "Той вярва в прозрачността и върховенството на закона и това е много важно за американските компании, които търсят къде да инвестират." 
						Целта на тридневното официално посещение на Бъсеску във Вашингтон, първото му посещение, след като стана президент през декември, е да се обсъдят начини за укрепване на политическото, военно и икономическо сътрудничество. Той ръководи делегация, в която участват министрите на външните работи и отбраната Михай-Разван Унгуряну и Теодор Атанасиу, управителят на националната банка на Румъния Мугур Исъреску, както и други съветници и официални лица. 
						"Щастлив съм да предам нашето послание за демокрация, за свобода, за развитие на нашето стратегическо партньорство," каза Бъсеску. Според съобщенията той е призовал и за облекчаване на визовия режим на САЩ за румънски граждани. 
						На срещата му с Буш присъстваха и вицепрезидентът на САЩ Ричард Чейни, държавният секретар Кондолиза Райс, съветникът по въпросите на националната сигурност Стивън Хадли и други официални лица. Разискваните въпроси включваха сигурността в Черноморския регион, положението в западната съседка на Румъния, Молдова, и Близкия Изток. По-късно в сряда Бъсеску се срещна с ръководителя на мнозинството в Сената на САЩ Бил Фрист, който каза, че той и други сенатори са изразили подкрепата си за създаването на военна база на САЩ в най-голямото румънско черноморско пристанище, Констанца. 
						По програма румънският президент трябва да се срещне и с министъра на отбраната Доналд Ръмсфелд. В четвъртък той ще говори за бъдещето на Черноморския регион пред Съвета по външни отношения. 
						В разговори с ръководителя на МВФ Родриго Рато в сряда Бъсеску поиска да бъде подкрепено искането на Румъния да й се разреши бюджетен дефицит, по-висок от 0,4 % от БВП, стойност, посочена като предварително условие за ново споразумение с Румъния. След срещата той каза, че експертите на МВФ ще анализират писмото за намерения на правителството, което той връчи, и ще обсъдят допълнително този въпрос по време на следващото посещение на мисията на МВФ в Букурещ.

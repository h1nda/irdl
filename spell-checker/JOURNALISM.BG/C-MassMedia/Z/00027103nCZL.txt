Докладчикът на ЕП каза, че Хърватия може да влезе в ЕС през 2012 г.
					17/07/2008
					 
						ЗАГРЕБ, Хърватия -- Ханес Свобода, докладчикът за Хърватия на Европейския парламент, каза в сряда (16 юли), че очаква страната да се присъедини към ЕС през 2012 г. въпреки проблемите на Съюза с ратифицирането на Лисабонския договор. Свобода е в Загреб за срещи в четвъртък с президента Стипе Месич, министър-председателя Иво Санадер и председателя на парламента Лука Бебич за обсъждане напредъка на Хърватия по пътя към членството.
						Междувременно във вторник Месич каза за парижкия всекидневник "Фигаро", че очаква Хърватия да е готова за ЕС през 2009 г., като добави, че не очаква продължаващата институционална криза на ЕС да окаже влияние върху кандидатурата на страната. Хърватия се надява да се присъедини към ЕС най-късно до 2011 г. "Ние ще ускорим необходимите реформи и вярваме, че ще сме в състояние да закрием всички [преговорни] глави до 2009 г.", каза Месич. 
						Други новини -- Най-малко двама души се смятат за загинали и осем са били ранени рано сутринта в сряда, когато сръбски автобус се е запалил на автомагистрала в Източна Хърватия в близост до Старо Петрово. Според съобщенията една от гумите на автобуса се е спукала, което е причинило отклоняването и сблъсъка му в предпазната мантинела и избухването му в пламъци. (РТС, Бета, АФП, Танюг, ХРТ, Вечерни Лист, ХИНА - 16/07/08; Фигаро, ЮПИ, Вечерни Лист, ХИНА, АФП, Фокус, АП - 15/07/08)

Шварц-Шилинг ще напусне поста в края на юни и ще предложи удължаване на мандата на СВП
					24/01/2007
					 
						САРАЕВО, Босна и Херцеговина (БиХ) -- Представителят на международната общност Кристиан Шварц-Шилинг каза във вторник (23 януари), че ще напусне поста си в края на юни, но смята да предложи удължаване на мандата на Службата на върховния представител (СВП). "Все повече се убеждавам, че ситуацията в региона и в БиХ изисква Бонските правомощия [да налага и отменя закони и взима решения по административни назначения и уволнения] и СВП трябва да продължат да съществуват в същата форма", каза пред репортери в Сараево германският дипломат. Съветът за прилагане на мира в БиХ ще заседава в края на февруари, за да вземе решение за бъдещето на СВП. 
						Председателят на парламента на Република Сръбска (РС) Игор Радойчич обаче изрази несъгласие относно удължаването на мандата. Той каза във вторник, че Баня Лука смята, че е крайно време институциите в БиХ да поемат всички отговорности по управлението на държавата. (Дневни Аваз - 24/01/07; Източници на СВП, ПБС БиХ, РТРС - 23/01/07)

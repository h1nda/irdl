Българските служби за сигурност ще бъдат преструктурирани с оглед на членството в НАТО
17/02/2003
 
СОФИЯ, България -- Българските служби за сигурност ще бъдат преструктурирани с оглед на бъдещото членство в НАТО, заяви Станимир Илчев, председател на парламентарната комисия по външна политика, отбрана и сигурност. В интервю в неделя (16 февруари) той обясни, че предстои смяна на функциите на някои от службите и на техните ръководства, включително Националната разузнавателна служба. Мерките за сигурност вътре в службите ще бъдат засилени чрез създаването на звена за вътрешен контрол.
Според други новини от неделя, властите евакуираха семействата на служителите от българското посолство в Багдад. В мисията ще остане само екип от седем души. Междувременно министърът по европейските въпроси Меглена Кунева потвърди в коментар по националното радио, че по отношение на иракската криза България ще се придържа към позицията на другите страни-кандидатки за ЕС. (БТА, Българско национално радио, бТВ, БНТ, Медиапул - 16/02/03)

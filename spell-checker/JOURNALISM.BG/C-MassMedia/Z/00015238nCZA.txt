Черногорска делегация участва в международен форум
		13/07/2005
		Черногорският премиер Мило Джуканович бе начело на делегация на своята страна на 16-ия форум "Кран Монтана" в Монако миналия месец. В обръщение към пленарната сесия той говори за значението на интегрирането на Балканския регион в Европа.
		От Антонела Кръстович за Southeast European Times от Подгорица - 13/07/05
 
		 
			
Черногорският премиер Мило Джуканович (вдясно) разговаря с хърватския си колега Иво Санадер на 16-ия форум "Кран Монтана", който се проведе в Монако от 23 до 25 юни. [СМФ]
			Черногорска делегация, предвождана от премиера Мило Джуканович, участва в 16-ия форум "Кран Монтана", който се проведе в Монако в края на юни. Тридневната среща привлече около 400 регионални лидери, дипломати, представители на ЕС и международни организации и ръководители на корпорации.
			Ежегодното събитие, което се счита за една от главните международни срещи на държавни ръководители от висок ранг и представители на частния сектор, е посветено на изграждането на "по-човечен свят" чрез устойчиво развитие, намаляване на бедността и насърчаване на хармоничните международни отношения. Първият форум бе проведен през 1989 г. в отговор на новата икономическа и политическа структура на Европа след края на Студената война с първоначална цел осигуряване на европейски форум, където Изтокът и Западът да могат да се срещат. 
			Форумът обсъди теми от глобално значение, в т. ч. възстановяването на Ирак, новата роля на Китай на международната сцена, глобалната борба срещу тероризма и предизвикателствата, свързани с околната среда. Редица сесии бяха посветени на проблеми в Югоизточна Европа (ЮИЕ). Заемащият длъжността председател на ОССЕ и министър на външните работи на Словения Димитрий Рупел председателства заседание за Косово, а македонският икономически министър Фатмир Бесими ръководи сесия, посветена на чуждите инвестиции в неговата страна. Специална сесия бе посветена на популяризирането на туристическия сектор в Черна гора. Хърватският премиер Иво Санадер бе междувременно награден с годишния приз на фондацията, както и словенският министър Рупел.
			Джуканович направи обръщение към пленарната сесия на форума, чиято основна тема бяха новите световни предизвикателства и промени. Като се спря на интеграцията на страните от региона на ЮИЕ в Европа, той каза, че Черна гора е поела ангажимент за партньорство с ЕС и евроатлантическите структури. Въпросът за държавния статут на Черна гора трябва да бъде решен по демократичен път, с което ще се даде тласък на процеса на рефоми и ще продължи отслабването на "националистическите структури", каза Джуканович.
			Само евроатлантическите ценности и принципите на справедливост могат да гарантират стабилността в региона, каза черногорският премиер, добавяйки, че те ще бъдат особено важни за решаването на "сложния проблем със сигурността" в Косово, според думите му.
			Дистанцията между Балканите и останалата част от Европа носи сериозни затруднения и рискове и подхранва популистките и националистически структури, каза Джуканович. Макар и да е постигнат голям напредък, районът продължава да стои на несигурен исторически кръстопът и трябва да бъде намерен активен, стратегически подход към дългосрочни решения, добави той. 
			Още няколко черногорски официални представители, сред които заместник-премиерът Мирослав Иванишевич, министърът на туризма Предраг Ненежич и директорът на Черногорската туристическа организация, Войн Влахович, придружаваха Джуканович на форума.

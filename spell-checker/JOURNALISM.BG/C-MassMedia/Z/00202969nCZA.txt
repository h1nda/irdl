Преходът от аналогово към цифрово излъчване закъснява
					09/07/2012
					Експертите препоръчват многото предизвикателства, пред които се изправят отделните държави през процеса на преход, да бъдат решавани чрез регионална координация, за да се спази крайният срок, който изтича през юни 2015 г.
					От Сафет Кабашай за Southeast European Times от Прищина – 09/07/12
 
					 
						
Според експерти преходът от аналогово към цифрово излъчване изисква правна и техническа инфраструктура и обикновено отнема две години и половина. [Ройтерс]
						Преходът от аналогово към цифрово излъчване е доста напреднал в региона, но поради различни практики, срокове и проблеми държавите полагат големи усилия, за да изпълнят крайния срок за спиране на аналоговото излъчване в Европа, който изтича през юни 2015 г. 
						Експертите смятат, че процесът на преход е сложен и скъп и може да отнеме няколко години. За това е необходима специална правна рамка, стратегия, инвестиции в технологии и обществена информационна кампания. 
						„Законът за цифровото излъчване [в Черна гора] беше изменен през юни и датата за окончателно спиране на аналоговото излъчване беше отложена за средата на юни 2015 г.“, каза за SETimes Ядранка Войводич, заместник-директор на Черногорската агенция за електронни медии. 
						Войводич обясни, че процесът на преразглеждане на цялостната законодателна рамка е съвпаднал с липсата на интерес и ангажираност от основните заинтересовани страни, което е често срещан проблем. 
						Процесът в Косово е в застой, защото Съветът на независимата медийна комисия (НМК) не е готов и поради това не може да приеме стратегия за цифровизация. 
						„От 18 месеца НМК няма съвет и въпреки поетия ангажимент от изпълнителната власт той да изпълнява предвидените в закона задължения не можем да завършим стратегията“, посочи главният изпълнителен директор на НМК Наиле Селимай-Красничи. 
						Селимай е категорична, че Косово ще завърши прехода навреме с външна подкрепа. Фактът, че страната не е член на базирания в Женева Международен съюз по далекосъобщения, обаче е пречка за спазването на срока. 
						Според Синиша Петрович, помощник-директор по радиочестотите в Агенцията за регулиране на съобщенията на БиХ, Босна и Херцеговина (БиХ) чака да бъде одобрен новият план за действие в областта на цифровизацията. 
						„Реалистичният ориентировъчен срок за започване на работа е в края на 2014 или в началото на 2015 г., но в никакъв случай след средата на юни 2015 г. – деня, в който сме длъжни да завършим прехода от аналогово към цифрово излъчване съгласно международните споразумения“, заяви Петрович. 
						Албания тепърва трябва да приеме стратегия за цифровизация и закон, за да започне процеса. 
						В Македония процесът на преход е в начален етап и резултатите там са обещаващи. Македония е първата държава от региона, която ще започне цифрово излъчване, но в кабелна система, според Селвер Айдини от Съвета по радиоразпръскване на Македония. 
						„Въз основа на информацията, с която разполагам, ще спрем аналоговото излъчване на 30 юни 2013 г.“, каза Айдини за SETimes. 
						Турция, която планира да завърши процеса до юни 2015 г., трябва да постави множество предаватели, за да обхване цялото население, но това е свързано със значителни разходи. 
						„Разходите за монтирането на толкова много предаватели стават твърде високи“, заяви за SETimes Ердем Чакмак, експерт от Висшия съвет по радио и телевизия на Турция. 
						Британският експерт по цифровизация Андрю Дъмбрек каза за SETimes, че като се имат предвид предизвикателствата пред страните от региона, сътрудничеството между тях е от решаващо значение. 
						„Би било много уместно, ако балканските държави работят съвместно по изготвянето на планове за преход, координирането на честотите, графика на преминаване от аналогов към цифров сигнал и спецификациите на предавателите и приемниците“, посочи Дъмбрек. 
						Дамир Хайдук от хърватския Съвет по медии към Агенцията за електронни медии е съгласен. 
						„Оптималният период за завършване на прехода е до 2015 г., ако всички заинтересовани страни постигнат консенсус за най-важните елементи от този процес“, посочи Хайдук за SETimes. 
						Хърватия е единствената страна от региона, която вече е завършила прехода. 
						„По-важни от датата са съставянето на добър план за изключване на аналоговото излъчване, съдържащ ясни цели и дати, и планирането на устойчива и добре управлявана система за телевизионно излъчване“, заяви Дъмбрек. 
					
				
			
					 
					
 
 

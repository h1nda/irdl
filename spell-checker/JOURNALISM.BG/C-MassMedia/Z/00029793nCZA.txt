Феновете на U2 очакват с нетърпение концертите им това лято
					01/04/2009
					U2 ще изнесе два концерта в Загреб това лято. Билетите за концерта на 10 август са разпродадоха за 12 часа.
					От Наташа Радич за Southeast European Times от Загреб -- 01/04/09 
 
					 
						
U2 ще изнесат концерти в Загреб това лято. [Гети Имиджис]
						След бързата разпродажба на билетите за концерта на 10 август, който ирландската рокгрупа U2 ще изнесе в Загреб в рамките на турнето си 360º, хърватските почитатели се готвят да купят билети петък (3 април) за новообявеното шоу на 9 август.
						Турнето включва обиколка на 14 града в цяла Европа през лятото, преди да се отправи към Северна Америка. 
						Билетите за концерта на 10 август, които бяха пуснати в продажба на 28 март, се изчерпаха за 12 часа. Хърватия не е била свидетел на подобна сцена от февруари 1996 г, когато в Загреб бе открит първият „Макдоналдс”.
						Въпреки студената нощ феновете се събраха по улиците на Загреб, натоварени със спални чували, бира и термоси с кафе. Те започнаха да се събират веднага след полунощ пред над 40 билетни центъра в страната в очакване на отварянето им в събота сутринта.
						Тъй като невероятният компютърен трафик предизвика сриване на онлайн продажбите, билетните центрове бяха последният източник за билети. До обяд почитателите на U2 бяха разграбили всичките 63 000 билета. 
						Включването на Загреб в програмата на турнето на U2 възроди статута на хърватската столица която бе посетена от „Ролинг Стоунс” през 1998 г., като дестинация на международни звезди. Бионсе и "Депеш Мод", които пристигат тук съответно през април и май, също са доказателство за това художествено възраждане.
						Четири месеца преди U2 да кацнат в Загреб, хуманистът и писател Бил Картър, който първи свърза групата с Балканите, ще получи почетно гражданство на БиХ на 6 април в Сараево.
						Картър остана в Сараево по време на конфликта от 90-те години на миналия век и апелира към U2 да помогнат на обсадените граждани на столицата на БиХ. 
						Групата съответно установи сателитна връзка със Сараево по време на концертите си през 1993 и 1994 г., така че западната публика да може да чуе разказите за конфликта от жителите на града. Картър хронологично описа този обмен в книгата си „Fools Rush In” . 
						През 1997 г. U2 задълбочи ангажимента си към Сараево със свой концерт там, който бе първият голям рокконцерт в града след този на Елтън Джон през 1992 г.

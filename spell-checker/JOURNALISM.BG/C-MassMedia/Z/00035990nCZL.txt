Гръцкият премиер Папандреу призова за единство в прокарването на реформи
					12/09/2010
					 
						СОЛУН, Гърция -- Премиерът Георгиос Папандреу заяви в годишната си реч за икономическата политика в събота (11 септември), че правителството се бори за оцеляването на Гърция. "Или ще спечелим или ще потънем заедно", каза Папандреу на търговско изложение в Солун. Папандреу подчерта, че правителството ще продължи с реформите и ще либерализира икономически сектори като производството на електроенергия и транспорта. По време на неговата реч разгневен мъж, по-късно идентифициран като уважаван онколог, хвърли обувката си по премиера. Той бе незабавно арестуван, но по-късно бе освободен.
						Междувременно около 20 000 души присъстваха на протестен поход, проведен в Солун срещу строгите икономически мерки на правителството. Няколкостотин младежи се опитаха да пробият кордона на полицията, която използва сълзотворен газ, за да ги разпръсне след сблъсъци, които продължиха няколко минути близо до изложението. Шофьори на камиони също се присъединиха към протеста и съобщиха за започване на нова стачка в понеделник срещу предложените промени в сектора на транспорта. 
						Други новини - МВФ одобри втория транш в петък от пакета от 110 милиарда евро помощ за Гърция. Този транш възлиза на 9 милиарда евро: 2,5 милиарда от МВФ и 6,5 милиарда от ЕС. (AФП, Ройтерс, AП, Би Би Си, Си Ен Ен, AНА-MПА - 11/09/10; AФП, РИА Новости, AНА-MПА - 10/09/10)

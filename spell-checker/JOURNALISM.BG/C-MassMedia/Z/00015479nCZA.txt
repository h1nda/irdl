ЕС не одобрява използването на системата за наблюдение на гръцката полиция за антитерористични цели
					04/08/2005
					Изправена пред заплахата от тероризъм, гръцката полиция иска да разшири използването на системата за наблюдение с камери от най-ново поколение, изградена за олимпиадата. Идеята не бе одобрена нито от Брюксел, нито вътре в страната.
					От Василис Василиу за Southeast European Times от Атина -- 04/08/05
 
					 
						
Плановете за използване на системата за наблюдение с камери за целите на сигурността в Гърция се сблъскаха с ограниченията на ЕС. [AФП]
						Предложението Гърция да използва съществуващата модерна система за полицейско наблюдение в борбата срещу заплахата от тероризъм бе отхвърлено от официални представители на ЕС с аргумента, че това би било нарушение на директивите на съюза. По време на неотдавнашното си посещение в Брюксел Питер Хъстинкс, европейски наблюдател по защита на данните, заяви пред отговорни представители на министерството на обществения ред и гръцката полиция, че предложените мерки "не са необходими."
						Системата за наблюдение "C41", изградена с охранителна цел за Олимпийските игри в Атина през 2004 г., се състои от 342 камери, монтирани по улиците на Атина. Сега тя се използва за контрол на трафика и уличното движение. След бомбените атентати в Лондон на 7 юли и продължаващите заплахи от терористи да атакуват европейски столици полицията поиска да използва системата и за целите на сигурността.
						Инсталирането на скъпоструващата система източи немалка част от бюджета на Гърция, като това стана в резултат на международния натиск над страната да осигури безпрецедентни мерки за сигурност за игрите в Атина. Но след като игрите вече отдавна са история, в страната продължават дебатите как да се извлече изгода от направените инвестиции в дългосрочен план. 
						 "Щом ги имаме, нека да ги използваме," заявяват от полицията. 
						Тази линия на разсъждения обаче не се възприема добре от групите за граждански права в Гърция, както и от значителна част от обществото. Припомняйки репресиите от страна на полицията и военните в бурното минало на страната и особено през периода на управление на хунтата от 1967 до 1974 г., те твърдят, че камерите биха могли да бъдат използвани срещу упражняването на демократичните права на гърците чрез протести и други публични прояви, както и за наблюдение на всеки, който представлява интерес за властите.
						Хъстинкс е на същото мнение. По време на разговорите в Брюксел с гръцката делегация той заяви, че оборудването е много повече от нужното за наблюдение на градското движение на хора и МПС, както и че предложеното използване за целите на сигурността противоречи на правилата на ЕС. За Гърция ще бъде по-добре да продаде системата, каза той.
						 "Не е нужно да използвате цялото оборудване само защото сте го купили. Още в началото трябваше да ви бъде ясно, че известна част от съоръженията няма да са ви нужни сега," е казал Хъстинкс.
						Усилията за повишаване на сигурността трябва да отчитат и правото на личен живот, каза неотдавна пред Euractiv официален представител на ЕС, като изтъкна, че европейците не трябва да бързат да се отказват от личните си свободи поради страх от тероризъм.
						Въпросът за баланса между сигурността и гражданските права е част от дневния ред на Европейския парламент. Разглежда се план от 150 точки, който предвижда обмен на информация между службите за сигурност, паспорти с биометрични данни и разширена система за регистриране на имигранти.

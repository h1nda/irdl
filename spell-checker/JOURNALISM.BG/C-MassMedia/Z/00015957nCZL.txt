Румънският министър на евроинтеграцията сподели впечатления от първото си посещение в Брюксел
					16/09/2005
					 
						БУКУРЕЩ, Румъния -- Новият министър на страната по въпросите на евроинтеграцията, Анка Боаджиу, разказа пред местни медии в четвъртък (15 септември) за първото си посещение в Брюксел. По време на срещите с еврокомисаря по разширяването Оли Рен и с генералния директор на Генерална дирекция "Разширяване" Фабрицио Барбасо на Боаджиу е било заявено, че за Румъния е започнал труден период, каза тя. Представителите на ЕС ясно са посочили, че ако страната не осъществи нужните реформи, ЕК може да препоръча да се забави процесът на присъединяване в доклада си за напредъка, който трябва да е готов през април 2006 г.
						Също в четвъртък премиерът Калин Попеску Търичану подписа решение за уволнението на осем държавни секретари, чиято работа във връзка с интеграцията в ЕС е била незадоволителна. Той посочи, че предстоят още персонални промени. 
						Други новини -- Букурещ е домакин на двудневен международен семинар по незаконния трафик на хора в Югоизточна Европа. Участват ОССЕ, както и представители на неправителствени организации и държавни институции от Албания, България, Босна и Херцеговина, Хърватия, Македония, Молдова, Румъния и Сърбия и Черна гора. (Ромпрес - 15/09/05)

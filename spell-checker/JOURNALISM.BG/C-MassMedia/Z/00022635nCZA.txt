ЕС и Русия ще проведат нови преговори, за да решат спора за забраната за внос на полско месо 
					22/05/2007
					ЕС и Русия ще проведат нови преговори в опит да решат спора за забраната на Москва за внос на полско месо.
					(AФП, ДПA, Би Би Си, AП, РТЕ, Euobserver, EurActiv, РИА Новости - 21/05/07; Интърнешънъл Хералд Трибюн - 19/05/07)
 
					 
						
Засега не е насрочена датата за преговорите, "но ние искаме спешно да разгледаме този въпрос", каза еврокомисарят по здравеопазването Маркос Киприану. [Гети Имиджис]
						Брюксел и Москва дадоха знак в понеделник (21 май), че са готови да ускорят действията за решаване на отдавнашния спор във връзка с износа на полско месо, един от въпросите от дневния ред на белязаната от спорове среща на върха между ЕС и Русия миналата седмица. 
						Според говорител на Европейската комисия (ЕК) еврокомисарят по здравеопазването Маркос Киприану е изпратил писмо до руския министър на земеделието Алексий Гордеев, в което е предложил "възможно най-скоро" да се проведат експертни разговори по въпроса. 
						"Искаме спешно да разгледаме този въпрос и да постигнем напредък," каза говорителят на ЕК по въпросите на здравеопазването Филип Тод пред репортери в понеделник. "Готови сме да се срещнем с руските власти при първа възможност, за да се опитаме да придвижим този въпрос напред." 
						Русия наложи забрана върху вноса на месо от Полша през ноември 2005 г., изтъквайки като причина опасения, свързани с контрола върху безопасността на храните в Полша, и отказа да вдигне ембаргото въпреки уверенията на ЕС, че подобни страхове са неоправдани. 
						Определяйки това действие като политически мотивирано, Варшава от своя страна блокира началото на преговорите за ново споразумение за партньорство и сътрудничество между ЕС и Русия. Срокът на сегашното споразумение, което е в сила от декември 1997 г., трябва да изтече през ноември. Новият пакт ще обхваща широк спектър от въпроси, включително енергийните доставки, икономическото сътрудничество и търговията. 
						Киприану и Гордеев се срещнаха в кипърския курортен град Лимасол миналия месец в опит да решат спора за месото преди срещата на върха между ЕС и Русия, но не успяха да постигне никакъв пробив. 
						По време на срещата си миналата седмица с германския канцлер Ангела Меркел, чиято страна в момента е председател на ЕС, и с председателя на ЕК Жозе Мануел Барозу близо до град Самара в Югозападна Русия, президентът Владимир Путин отказа да вдигне ембаргото върху вноса на полско месо. 
						Поставяйки под въпрос причините на Русия за продължаването на забраната, Барозу каза, че ако са налице основания за подобни действия, на Полша щеше да бъде забранено да продава месо в ЕС. "Ако искаш да имаш тясно сътрудничество, много е важно да разбереш, че ЕС се основава на принципите на солидарност," каза Барозу в края на срещата на върха в петък, като отбеляза, че Полша не може да бъде изолирана от останалата част на Съюза. 
						Три дни по-късно Путин нареди на правителството си да ускори преговорите по търговията със селскостопански стоки с ЕС, като така даде сигнал, че Москва е готова да работи за решаване на спора, който създаде допълнително напрежение в отношенията с 27-членния блок, основен пазар за Русия, най-вече за износа на енергия. 
						"Искам да засилите диалога," е казал руският лидер на Гордеев по време на заседание на кабинета в понеделник. "Трябва да направим това. Необходимо е да се деполитизират тези въпроси и да се реши проблемът на професионално, експертно ниво."

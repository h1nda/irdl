Македония обяви търг за трети мобилен оператор 
					30/11/2006
					Потребителите на мобилни телефони в Македония може да получат по-ниски цени и по-високо качество на услугите до следващото лято.
					От Зоран Николовски за Southeast European Times от Скопие – 30/11/06
 
					 
						
До юли 2007 г. се очаква да заработи трети мобилен оператор. [Гети Имиджис]
						Девет чуждестранни и четири местни телекомуникационни компании са проявили интерес да станат трети мобилен оператор в Македония. Търгът бе обявен в края на миналия месец, а оферти ще се приемат до 12 януари. До юли 2007 г. се очаква компанията да започне работа. 
						Едно от условията за навлизане на която и да е компания на македонския пазар е тя да заплати еднократно най-малко 5 милиона евро за ползване на честотите. Кандидатстващите фирми трябва да удостоверят изпълнението на това условие с банкова гаранция за сумата, която възнамеряват да платят. 
						Третият мобилен оператор ще има правото да използва честотите през следващите десет години, с възможност за продължаване на срока с още десет години. 
						Има още няколко условия, които печелившият кандидат трябва да изпълни. Компанията трябва да започне работа до шест месеца. Нейният сигнал трябва да покрива 30 % от страната през първата година, 50 % през втората и 90% до четвъртата година. Министерството на транспорта и съобщенията ще издаде строителни разрешения за базовите станции на новия мобилен оператор. 
						Друго ключово условие е кандидатите да имат към момента най-малко с 2 милиона потребители и да са реализирали годишни печалби от над 300 милиона евро през 2004 и 2005 г. Най-важният критерий за избора обаче ще бъде предложената цена. 
						"Правителството обеща, че ще направи тази голяма стъпка в рамките на 60 дни от идването си на власт," заяви премиерът Никола Груевски. "Правителството изпълни това свое обещание." 
						Двата съществуващи мобилни оператора в Македония - "Т-Мобайл" и "Космофон" - разполагат с 1,3 милиона потребители, които съставляват около 62 % от населението на страната. Сравнителните анализи сочат, че този брой е под средния за страните от региона и много по-малък от този в ЕС. Ако третият мобилен оператор допринесе за сваляне на цените и подобряване на услугите, се очаква потреблението да нарасне.

Папата настоява за опрощение и помирение в Хърватия
10/06/2003
Папа Йоан Павел Втори отбеляза своето 100-но пътуване зад граница с визита в Хърватия. Той посещава тази страна за трети път.
От Наташа Радич за Southeast European Times в Загреб - 10/06/03
 
 
Папа Йоан Павел Втори насърчи Хърватия да продължи усилията си за членство в ЕС. Той се завърна във Ватикана в понеделник (9 юни) след петдневно посещение, включващо пет града в Хърватия, която той посещава за трети път откакто страната получи независимост. Това бе неговото 100-но пътуване зад граница.
"Искам да вида Хърватия в ЕС", заяви главата на римокатолическата църква в началото на своята обиколка, обръщайки се към политици и свещеници, дошли да го посрещнат на летището в Риека. Той също така каза, че раните на войната трябва да зараснат, а последиците от комунистическата диктатура да бъдат изкоренени.
Повече от половин милион души присъстваха на молебените на папата, които той отслужи в Риека, Дубровник, Осиек, Даково и Задар. По време на службата в Задар, където той канонизира хърватска монахиня, папата говори за важната роля на жените в съвременния свят. Монахинята, сестра Мария Петкович, е живяла и работила в Хърватия и Латинска Америка.Тя почина през 1966 година, посветила живота си на грижи за болните и бедните.
Повече от 200,000 души слушаха словата на папата в Осиек по време на служба на открито. Папата говори за опрощение и призова своите следовници да прегърнат ценностите на помирението.
По време тържествената литургия в Риека по случай Петдесятница папата говори за католическите ценности и каза, че семейството е стълб на обществото. След литургията той проведе неофициална среща с хърватския премиер Ивица Рачан.
Папа Йоан Павел Втори посети Задар във вторник, последната спирка от неговото пътуване из Хърватия. Мерките за сигурност по време на обиколката му бяха строги, а пътищата по маршрута му - блокирани. Нямаше съобщения за инциденти.

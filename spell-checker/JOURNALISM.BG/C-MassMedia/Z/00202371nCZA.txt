Сърбия се опитва да намали битовите отпадъци
					20/02/2012
					Правителството ограничава употребата на полиетиленови торбички, за да опази околната среда.
					От Катица Джурович за Southeast European Times от Белград – 20/02/12
 
					 
						
След разграждането си повечето полиетиленови торбички се превръщат в замърсители на околната среда. [Катица Джурович/SETimes]
						Сърбия одобри някои ограничения по отношение на полиетиленовите торбички, за да насърчи използването на биоразградими продукти, които имат по-кратък период на разпадане и не представляват толкова голяма заплаха за околната среда. Защитниците на околната среда определиха решението като важна стъпка за опазване на природните ресурси. 
						Проектът на министерството на околната среда е нов за страната. През 2010 г. град Враня имаше планове да наложи използването на хартиени торби вместо полиетиленови, но мярката не беше приложена. 
						Около една четвърт от европейските държави са въвели забрана на полиетиленовите торбички, а други, включително Белгия, Ирландия и Хърватия, ги облагат с данък. Македония забрани полиетиленовите торбички през 2009 г. 
						В началото на февруари ЕС започна деветмесечна пробна програма, за да реши дали полиетиленовите торбички трябва да бъдат забранени в Европейския съюз. 
						Според направените оценки всеки сръбски гражданин използва най-малко 250 найлонови торбички годишно – най-малко една при всяка покупка в магазин. Повечето от тях накрая се оказват в депата за отпадъци като торби за боклук. Някои завършват своя жизнен цикъл по дърветата, улиците или във водата. 
						Служителите на министерството на околната среда посочват, че новият акт не може принудително да доведе до незабавното прекратяване на използването на полиетиленови торбички; целта е по-скоро да се санкционират онези, които ще използват торбички в бъдеще, и с течение на времето напълно да се спре тяхната употреба. 
						„Законът е част от приетата през 2007 г. Национална стратегия за околната среда, която трябва да реформира съществуващата политика в областта на околната среда: намаляване на замърсяването на въздуха, водата и почвата, рециклиране, екологично управление на отпадъците, както и повишаване на информираността по въпросите на околната среда“, каза за SETimes Боян Джурич, държавен секретар на министерството на околната среда. 
						„Производителите и вносителите на полиетиленови торбички ще трябва да заплащат такса от около 220 евро на тон. Производителите на полиетиленови торбички, които съдържат биоразградими добавки, ще заплащат около 10 евро/т, а за тези, които произвеждат напълно биоразградими торбички, няма да има такса“, заяви Джурич. 
						Правителството ще субсидира производството на компостируеми и биологично разградими торбички с около 70 евро на тон. 
						Според Джурич данъците ще намалят интереса на производителите на полиетиленови торбички, но няма да ги принудят да променят технологията на производство или да купят ново оборудване, за да започнат да произвеждат екологични торбички. 
						Технологичният университет в Нови Сад ще анализира предлаганите на пазара торбички, техният състав и количеството добавки, които позволяват разлагането им. 
						„Ако добавката е подходяща, основният синтетичен продукт, полиетилен или полипропилен, става бързоразградим и се абсорбира в природата, а при изхвърляне се превръща в храна за микроорганизмите“, каза за SETimes Вера Лазич, ръководител на лабораторията на университета. 
						Някои граждани на Сърбия подкрепят новата програма. 
						„Идеята е добра, но държавата трябва да се опита да направи повече, не само по отношение на полиетиленовите торбички, а и за пластмасите като цяло. Също така не е достатъчно да се приеме закон за забрана на продуктите от пластмаса, държавата трябва да направи повече, за да се повиши екологичното съзнание. Мисля, че в момента информираността е на много ниско ниво“, каза Душан Пурешич, жител на Шабац. 
						Добрица Веселинович, активист от белградска неправителствена организация и един от основателите на онлайн инициативата против полиетиленовите торбички „ЕКО-ЛОГ“, заяви за SETimes, че почти ежедневно му се предлага полиетиленова торбичка с направената покупка. 
						„В този случай най-тежка е ситуацията на пазара за хранителни продукти, тъй като там се предоставя найлонова торбичка с всеки закупен продукт. Крайно време беше държавата да реши да направи нещо“, каза Веселинович.

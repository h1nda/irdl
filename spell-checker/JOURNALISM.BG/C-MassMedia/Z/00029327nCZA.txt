Косово чества първата си годишнина в атмосфера на въодушевление и неудовлетвореност
					17/02/2009
					Гражданите на Косово отбелязват във вторник една година от независимостта си. Сърбия обаче твърди, че никога няма да признае страната.
					От Блерта Фоничи-Кабаши и Игор Йованович за Southeast European Times от Прищина и Белград -- 17/02/09
 
					 
						
Мнозина се присъединиха към тържествата на главния площад в Прищина, където се вееха знамената на страните, признали новата държава. [Лаура Хасани]
						Косово започна тържествата по случай първата си годишнина като независима държава в понеделник (16 февруари). Косовски и албански знамена се вееха из цялата столица на новата република, която спечели признание от 54 страни.
						Емоциите на много граждани обаче преминават от въодушевление заради независимостта на страната към неудовлетвореност поради продължаващото насилие на север, високата безработица и липсата на всеобщо дипломатическо признаване. 
						Премиерът Хашим Тачи обаче твърди, че първата пълна година на Косово като суверенна държава е била „абсолютен успех”. 
						"Ще бъдем признати от целия свят,” каза той за АП в понеделник. „Ние строим родина за целия косовски народ.” 
						Председателят на парламента Якуп Красничи поздрави гражданите и напомни за събитията през изминалата година. „Годишнината от независимостта заварва Косово с исторически постижения на местната и международната арена,” каза той. „Спомняме си с гордост за мъчениците, отдали живота си за свободата и независимостта на Косово.” 
						Много признали държавата страни са изпратили поздравления, обявиха в понеделник от канцеларията на президента Фатмир Сейдиу. 
						"Съединените щати ще продължат да подкрепят многоетническо, независимо и демократично Косово,” пише американският президент Барак Обама. 
						Не всички държави обаче отпразнуваха датата. Политиката на Сърбия спрямо Косово остава непроменена – основните сръбски партии заявяват, че никога няма да признаят "незаконната" независимост на Косово, дори и признаването да се окаже условие за членство в ЕС.
						Според медийни репортажи голям брой сръбски депутати са отпътували с автобус от Белград за Звечан, Северно Косово, където възнамеряват да покажат солидарността си, като присъстват на заседание на самопровъзгласилия се етнически сръбски парламент. 
						Сръбският президент Борис Тадич казва, че Косово е „най-деликатният проблем на Сърбия", както и за регионалната и европейската сигурност, проблем, който Сърбия ще се опита да реши по дипломатически път. 
						Тадич добави, че за Белград 17 февруари „е просто дата, на която бе извършен незаконен акт, с който Прищина незаконно направи от Косово самопровъзгласила се държава”. 
						Междувременно Белград обяви ред дипломатически инициативи, които имат за цел прилагането на плана от шест точки на ООН за Косово. 
						Сръбският външен министър Вук Йеремич има среща във вторник с генералния секретар на ООН Бан Ки Мун в Ню Йорк, а ръководителят на ЮНМИК Ламберто Заниер ще посети Белград в четвъртък. „Планът от шест точки не съществува за Косово,” каза заместник министър-председателят на Косово Раме Манай, потвърждавайки заеманата отдавна позиция на Прищина спрямо плана.

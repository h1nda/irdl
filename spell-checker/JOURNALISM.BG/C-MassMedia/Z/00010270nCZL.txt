Румъния обещава да ускори реформите
25/03/2004
Румъния ще се опита да убеди лидерите на ЕС по време на пролетната им среща в Брюксел, че все пак ще успее да постигне целите си за присъединяване, като ускори реформите. Посочвайки корупцията и други проблеми, Европейският парламент предупреди Букурещ, че плановете му за присъединяване към ЕС през 2007 г. могат и да се отложат.
(Блумбърг - 25/03/04; АП, ЮПИ, Ромпрес, Медиафакс - 24/03/04; Ромпрес - 23/03/04; АФП - 22/03/04; Медиафакс - 19/03/04)
 
 
"Няма да се откажем или да не успеем да изпълним това, което сме обещали, за да се присъединим към ЕС през 2007 г.", каза румънският президент Йон Илиеску в понеделник (22 март). [АФП]
Очаква се Румъния да увери лидерите на ЕС, които ще се съберат на двудневна среща в Брюксел в четвъртък (25 март), че все пак ще може да постигне целите си за присъединяване, като ускори някои важни реформи. Букурещ се надява да приключи преговорите по присъединяването към ЕС до края на 2004 г. и да стане член на съюза през 2007 г. Като посочи корупцията и други проблеми обаче, Европейският парламент наскоро предупреди, че датата за присъединяване на страната може и да се отложи.
"Няма да се откажем или да не успеем да изпълним това, което сме обещали, за да се присъединим към ЕС през 2007 г.", каза румънският президент Йон Илиеску в понеделник пред семинар в Букурещ, организиран от "Икономист". Приключването на преговорите по присъединяването до края на тази година е "решаваща цел" за Румъния, подчерта той, като обеща, че парламентарните избори през ноември няма да отклонят процеса на реформите.
"За нас не е толкова важно да знаем кой ще спечели изборите, а да сме сигурни, че победителят няма да оспорва програмата за евроатлантическа интеграция и принципите на върховенство на закона и пазарна икономика", каза Илиеску, който ще присъства на срещата в Брюксел заедно с премиера Адриан Нъстасе и министъра на външните работи Мирча Джоана.
Очаква се Нъстасе да обещае такива мерки, като намаляване на годишната инфлация от 13,7 % на 9 % и ускоряване на приватизационния процес. На страната все още й предстои да завърши продажбата на рафинерията "Петром" и на четири енерго и газоразпределителни компании, както и да преструктурира или да продаде други непечеливши държавни предприятия.
На конференцията в Букурещ Нъстасе обеща да предприеме законодателни мерки за намаляване на значителната сенчеста икономика на Румъния - генератор на недекларирани доходи, която според сведенията се занимава с пране на пари и укриване на данъци. Твърди се, че този сектор произвежда цели 40 % от БВП на страната.
Румъния трябва да бъде призната и за функционираща пазарна икономика - съществено изискване за членство в ЕС. През ноември Европейската комисия каза, че перспективите на страната за постигане на тази цел са се подобрили, но не й даде този статут.
Букурещ е затворил 22 от 30-те глави на преговорите с ЕС. Останалите осем глави се отнасят до такива чувствителни области, като околна среда, селско стопанство, съдебна система и вътрешна политика.
Тази седмица Съветът по общи въпроси на ЕС одобри финансов рамков пакет на стойност 15,4 милиарда евро за присъединяването на България и Румъния за периода 2007-2009 г. Този пакет ще бъде представен за одобрение от лидерите на ЕС по време на срещата им в Брюксел.
Други новини: Представителството на ЕС в Букурещ разкритикува в сряда румънското правителство, че е нарушило банковите закони, като е взело заем от 195 млн. долара от държавната "Спестовна банка", за да финансира правителствената програма за предоставяне на жилища на хората с ниски доходи и да ремонтира няколко спортни зали. Говорител на ЕС обвини правителството, че по свое усмотрение е пренебрегнало точно тези наредби, които страната е приела като част от процеса на интегрирането си в ЕС.

Регионалното сътрудничество има жизнено важно значение за страните от Югоизточна Европа
					15/08/2005
					Добросъседските отношения и регионалното сътрудничество са дълбоката същност на ЕС и катализатор за стабилност, помирение и нормализация на политическите отношения в Югоизточна Европа, каза комисарят на ЕС по разширяването Оли Рен. Стремежите за членство в НАТО и ЕС на страните на Балканите станаха мощна мотивираща сили за развитие на връзките, което се доказва от такива инициативи, като Адриатическата харта. През последните няколко години станаха значителни промени в подхода на страните, като политиците все повече мислят в регионални, отколкото в чисто национални измерения. Експертите, обаче, казват, че идва период, когато става все по-важно да се излезе извън заявленията на добра воля и да се решат специфичните проблеми.
					От Зоран Николовски за Southeast European Times от Скопие - 15/08/05
 
					 
						
[Архив]
						Очевиден е огромният напредък в регионалното сътрудничество през последните четири години след края на въоръжения конфликт. Чрез взаимните си стремежи да влязат в ЕС и НАТО страните в региона развиват нов климат на взаимоотношения във всяка област, подпомагани от международните институции. Допълнителни стимулатори на този процес са такива инициативи, като Пакта за стабилност на ЕС, Централноевропейската инициатива (ЦЕИ), ЦЕФТА, Процесът за сътрудничество в Югоизточна Европа (ПСЮИЕ), програмата на НАТО Партньорство за мир, Процесът на стабилизация и асоцииране на ЕС (ПСА), Адриатическата харта, и Инициативата за сътрудничество в Югоизточна Европа.
						"САЩ и ЕС имат общата цел да интегрират постепенно балканските страни в евро-атлантическите структури, както бе потвърдено на срещата на върха на НАТО през 2004 г. в Истанбул", се казва в бюлетин на Държавния департамент на САЩ, публикуван тази пролет. "Ценностите на демокрацията, върховенството на закона, уважението към правата на човека и малцинствата, както и пазарната икономика представляват основите на евро-атлантическата общност. Темпото на интеграцията е в ръцете на страните от региона."
						
Президентът на Хърватия Стипе Месич заяви, че членството в НАТО ще направи страните от региона участници в системата за сигурност и ще спомогне за развитието на ценности и стандарти, които ще подобрят техните шансове за влизане в ЕС. [AФП]
						Вашингтон даде подкрепата си за Адриатическата харта - инициатива, издигната от Албания, Хърватия и Македония с цел координиране на усилията им за членство в НАТО. Трите страни, подписали хартата, се ангажираха да си сътрудничат и обменят информация и опит с надеждата да се приближат към общата цел. Проведоха се много съвместни военни учения, обменен бе опит в подготовката на военни и бе установена система за по-добра комуникация. Представители на македонското министерство на отбраната споделиха, че в резултат на всичко това са се подобрили значително координацията и обменът на информация и са се повишили съществено шансовете за членство в НАТО. 
						ЕС междувременно провежда регионалната си политика на сътрудничество чрез конкретни програми за помощ. Регионалната програма КАРДС спонсорира трансграничното сътрудничество, т. е. проект, който е в интерес на всички страни. През октомври 2001 г. Европейската комисия прие "Регионален стратегически документ на КАРДС" - стратегия за отпускане на 197 млн. евро помощи за период от три години. Помощта е насочена към решаване на регионалните проблеми в Западните Балкани и издигане равнището на регионалното сътрудничество. Сред основните приоритети са управлението на международните граници, развитието на регионалната инфраструктура и подпомагането на страните да създадат силни национални институции. 
						"Регионалното сътрудничество е жизнено важен компонент на процеса на стабилизация и асоцииране, като съществено разширява философията на ЕС към Западните Балкани, че задълбочаването на сътрудничеството със съседните страни е път към национална и регионална стабилност и растеж и че това сътрудничество служи на общите интереси на страните в региона", се казва в заявление на ЕС. "Около 10% от бюджета на КАРДС ще бъде насочен към подпомагане на регионалното сътрудничество, което възлиза общо на 197 млн. евро за периода 2002-2004 г." се заявява по-нататък.
						
"Регионалната политика е едно от ключовите предварителни условия за влизане на Балканите в ЕС", каза македонският президент Бранко Цървенковски. [AФП]
						Регионалните лидери все по-често подчертават важността на сътрудничеството. Още преди три години хърватският президент Стипе Месич заяви на дискусия по РФЕ/РЛ на 21 ноември 2002 г., че членството в НАТО ще направи страните от региона участници в системата за сигурност и ще им помогне да развият ценности и стандарти, които ще подобрят шансовете им да влязат в ЕС. Той добави, че ЕС - особено чрез примера на френско-германското помирение - е доказал, че е възможно да се сложи край на вековния европейски проблем на чести войни за териториални и политически придобивки. 
						"Регионалната политика е едно от ключовите предварителни условия за влизането на Балканите в ЕС", заяви македонският президент Бранко Цървенковски на срещата на високо равнище в Мамая, Румъния миналата година. "Македония винаги е виждала своя интерес било то в подписването на споразумения за свободна търговия със съседите и създаването на условия за много по-либерална търговия на стоки и услуги, било то в т. нар. Адриатическа харта, в която ние дефинирахме заедно с Албания и Хърватия общите регионални приоритети за членството в НАТО." 
						Неотдавна румънският президент Траян Бъсеску подчерта същия въпрос в речта си пред 8-та среща на високо равнище на ПСЮИЕ в Букурещ на 11 май. "Нашите европейски партньори придават голямо значение на регионалните интеграционни процеси на Балканите, такива като общия енергиен пазар и регионалната мрежа на споразуменията за свободна търговия", каза той. "Ние твърдо вярваме, че регионалната стабилност и благоденствие не могат да бъдат постигнати без регионална солидарност."
						
"Ние твърдо вярваме, че регионалната стабилност и благоденствие не могат да бъдат постигнати без регионална солидарност," заяви румънският президент Траян Бъсеску. [AФП]
						Действително през последните четири години станахме свидетели на съществени промени в подходите на страните. Един пример за това е съвместното заявление, направено в Залцбург на 22 май 2003 г. от президентите на Сърбия-Черна гора и Хърватия - съответно Светозар Марович и Месич, заедно с босненския им колега Борислав Паравач. Тримата ръководители изразиха общото мнение, че техните страни, в опита си да преодолеят наследството от конфликта, ще увеличат усилията си за изясняване съдбата на изчезналите лица и ще правят всичко възможно, за да поощряват доброволното завърщане на бежанците и изселяните лица и възстановяване на собствеността им. Те също така подчертаха "привързаността си към продължаване и засилване на регионалното сътрудничество". 
						Въпреки всичко експертите смятат, че резултатите трябва да бъдат по-добри. Те казват, че регионът навлиза в стадий, когато политиката на регионално сътрудничество се приема от всички. В същото време настъпва период, в който трябва да бъдат решени специфичните проблеми - в това число завръщането на бежанците и гарантирането на тяхната сигурност, подписването на споразумения за свободна търговия, обменът на информация по сигурността и борбата с тероризма. Списъкът от въпроси е дълъг и трябва да се поддържа политическата воля, използвайки факта, че на власт са умерени политици. Трябва да се постигнат резултати, които ще бъдат проверени от НАТО и ЕС. В противен случай набраната скорост ще бъде пропусната, смятат експертите. 
						В речта си на сесия на европейския парламент в Страсбург на 13 април комисарят на ЕС по разширяването Оли Рен заяви, че 2005 и 2006 г. ще бъдат решаващи за Западните Балкани по отношение на ЕС. Сред приоритетните задачи пред международната общност са борбата срещу незаконната търговия и организираната престъпност, подобряването на граничния контрол, засилването на прозрачността, регулирането на околната среда, регионалната стратегия за растеж и стабилност, икономическото развитие, създаването на взаимно доверие в областта на сигурността и отбраната. 
						"Въпреки, че съществуват трудности и проблеми по пътя на Западните Балкани към Европа, повечето страни в момента напредват стабилно в този процес. Тези страни се борят да реформират остарелите си икономики и да построят модерни общества, основаващи се на уважението към човешките права и върховенството на закона, като същевременно решават проблемите на наследството от войната", каза Рен. "Добросъседските отношения и регионалното икономическо сътрудничество са дълбоката същност на ЕС... те са катализатор за стабилност, помирение и нормализиране на политическите отношения", заяви той.

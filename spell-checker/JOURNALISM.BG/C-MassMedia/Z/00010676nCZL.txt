Български творец иска да опакова света
04/05/2004
Следващата година ексцентричният Кристо планира да инсталира 7 500 врати в Сентрал Парк на Ню Йорк. Това е най-новият от серията колоритни и противоречиви проекти.
От Емил Ценков за Southeast European Times в София - 04/05/04
 
 
Една от подготвителните скици на Кристо, публикувана миналия месец от Музея на изкуствата "Метрополитан", показва "Портите, Сентрал Парк, Ню Йорк". Проектът на открито ще бъде разположен в Сентрал Парк в продължение на 16 дни през февруари 2005 г. [АФП]
След като опакова Понт Ньоф в Париж, украси островите във Флорида, засади 1 760 жълти дъги в Калифорния и 1 340 сини дъги в Япония и след като неотдавна превърна Райхстага в Берлин във футуристичен бял силует, известното дуо на Кристо и съпругата му Жан-Клод са готви да покорят Ню Йорк следващия февруари.
Те планират да инсталират 7 500 врати по алеи с обща дължина 36,8 км в Сентрал парк. Ще бъдат необходими около 550 работника за монтирането на вратите на стойност 20 млн. щ.д. в експозиция, която ще продължи 16 дни. Това ще бъде първият творчески проект в Ню Йорк сити, където те живеят. Идеята се е зародила през 1979 г., но едва тази година кметът Майкъл Блумбърг даде зелена светлина. Списанието Ню Йоркър публикува статия за проекта, който се очаква да привлече тълпи от жители на града и туристи.
Как човек на изкуството, дошъл от тогава слабо развитата България, се е превърнал в най-блестящия постмодерен творец, е личен разказ, който е подобен на житието на няколко талантливи младежи, избягали от комунизма в годините на Студената война.
"Когато Кристо отиде във Виена през 1956 г., той имаше една писалка и 300 щ.д. в случай че граничната полиция му поиска подкуп," спомня си неговият брат. През следващата година Кристо заминава за Париж, където рисува портрети и среща Жан-Клод.
Още през 1962 г. той има идея да опакова обекти и да ги аранжира в градското пространство. Първият му проект е изграждането на желязна ограда от варели на улица "Висконти" в Париж. По-късно семейството му се премества в Ню Йорк, където Кристо се сприятелява с драматурга Артър Милър и среща други знаменитости.
Французойката Жан-Клод е неговата съпруга и финансов мениджър. Разликата между двойката и много други творци е техният твърд отказ да получават помощ от когото и да било. Нюйоркчани няма да похарчат нито един долар за най-новия проект на Кристо. Единствените пари, които ще се изразходват, са техни собствени. Освен тези необичайни проекти, Кристо продължава да рисува, печелейки между 200 000 и 500 000 щ.д. на платно.
Българската общественост е донякъде разочарована от факта, че в течение на дългата му и успешна кариера Кристо никога не се е завръщал в родината си, за да опакова някои от важните сгради. Според брат му Кристо работи по 19 часа на ден и няма асистенти и по тази причина е твърде зает, за да преговаря с българските власти за евентуален проект. Независимо от това неговите роднини в България се надяват, че някой ден Кристо ще се завърне в страната, където той открива таланта си преди половин век.

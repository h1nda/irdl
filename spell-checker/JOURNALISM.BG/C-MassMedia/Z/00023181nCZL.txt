Иракският външен министър: "Турция съсредоточава войски по границата между двете страни"
					10/07/2007
					 
						БАГДАД, Ирак -- Външният министър на Ирак Хошиар Зебари каза пред репортери в понеделник (9 юли), че Турция е дислоцирала 140 000 войници по границата между двете държави. Според Зебари съсредоточаването е част от "голяма мобилизация", която според него е свързана със заплахите на Турция за провеждане на едностранна трансгранична операция срещу лагери на терористичната Кюрдска работническа партия (ПКК) в Северен Ирак. Въпреки че иракските власти разбират турските "оправдани опасения във връзка с дейността на ПКК", каза Зебари, въпросът трябва да бъде решен чрез диалог и съвместните усилия на Ирак, Турция и Съединените щати.
						Според международната преса представители на Държавния департамент на САЩ и Пентагона не са били в състояние да потвърдят думите на Зебари. Представители на САЩ отново призоваха Анкара да се въздържа от едностранни военни ходове в Ирак. (Заман, Хюриет - 10/07/07; АП, АФП, Би Би Си Нюз, Анадолска агенция, Файненшъл Таймс, ЮПИ - 09/07/07)

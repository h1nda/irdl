Малайзия отрича да е замразила процеса на признаване на Косово
					15/08/2008
					 
						ПРИЩИНА, Косово -- Малайзия не е спряла процеса на признаване на независимостта на Косово, каза в четвъртък (14 август) Мустафа Мансор, началник на службата за връзки на Малайзия в Прищина. Мансор информира президента Фатмир Сейдиу, че неговото правителство не е променило позицията си по статута на Косово независимо от твърдението в този смисъл на сръбското външно министерство в началото на седмицата. Малко след като Косово обяви независимостта си през февруари, Малайзия обяви, че приветства решението.
						Също в четвъртък говорителят на ЮНМИК Ръсел Гийки каза, че ЮНМИК и ЮЛЕКС ще подпишат този месец меморандум за разбирателство по техническите аспекти на преструктурирането на ЮНМИК и новите отговорности на мисията на ЕС. ЮЛЕКС трябва да бъде разположена и да работи в съответствие с Резолюция 1244 на Съвета за сигурност.
						Други новини -- В четвъртък лекарите в цяло Косово обявиха стачка с настояване за по-добро заплащане и условия на работа. Профсъюзът на здравните работници съобщи, че стачката има за цел да напомни на правителството за неговите задължения към здравния сектор. (Телеграфи, Kosovapress, Kosovalive, TВ 21, РTK, Кохавижън - 14/08/08)

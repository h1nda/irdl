Експерти отбелязват слаб напредък в изпълнението на критериите в областта на правосъдието в Румъния 
					07/07/2010
					В изследването се заключава, че постигнатият напредък в областта на правосъдието е незначителен и механизмът за проверка от ЕС трябва да бъде запазен.
					От Паул Чокою за Southeast European Times от Букурещ - 07/07/10
 
					 
						
Министерство на правосъдието на Румъния. [Виктор Барбу/SETimes]
						Нито една от четирите основни цели, поети от Румъния чрез надзорния механизъм на ЕС – механизма за сътрудничество и проверка (МСП) – в областта на правосъдието и вътрешните работи, не е изпълнена до този момент, се казва в заключенията на проучване, проведено от две румънски неправителствени организации. В него се препоръчва запазване на МСП. 
						В изследването, публикувано миналия месец от Румънското академично общество и Румънския център за европейски политики, са участвали общо 84 експерти -- 60 журналисти и 24 представители на неправителствени организации, специализирани в областта на правосъдието и борбата с корупцията. 
						В рамките на създадения за Румъния и България МСП Европейската комисия изготвя два пъти годишно отчети, в които оценява напредъка на най-новите държави членки в областта на правосъдието. За Румъния са изготвени пет такива доклада от присъединяването на страната към ЕС през 2007 г. 
						По отношение на Румъния са установени четири референтни критерия, като за България те са шест. Мнозинството от анкетираните, 91 %, са съгласни, че най-слабо е изпълнението на първата цел, която предвижда „повишаване на прозрачността и ефективността на на съдебните актове, по-специално чрез подобряване на капацитета и отговорностите на Висшия съдебен съвет”. 
						Съветът, който е с 19-членен състав, 14 от които са магистрати, наблюдава съдебната система и е гарант за нейната независимост. 
						Най-малко 65 % от 84-те експерти заключават, че втората цел – създаване на Национална агенция за прозрачност, която да проверява имотното състояние на политици и високопоставени държавни служители за евентуален конфликт на интереси -- не е изпълнена. 
						Около 60 % са дали същия отговор на въпрос за третата цел -- продължаване на постигнатия напредък в безпристрастното разследване на тежки случаи на корупция. Що се отнася до четвъртата цел – продължаване на изпълнението на мерките за предотвратяване и борба с корупцията в местната администрация – почти 71 % от анкетираните заявяват, че тя не е изпълнена. 
						Вследствие от това две трети от анкетираните посочват, че МСП трябва да бъде запазен, като дори бъдат засилени санкциите, в случай че четирите референтни критерия не бъдат изпълнени по задоволителен начин. Около 86 % заявяват, че МСП е запазил или е подобрил присъствието на темата за корупцията в обществения дневния ред, а 85 % от тях смятат, че механизмът е довел и до промяна в политическите изказвания по отношение на корупцията. 
						Експертите критикуват и ролята на парламента в борбата с корупцията, като 80 % от тях твърдят, че институцията злоупотребява с правомощието си да одобрява наказателни разследвания срещу свои членове. Само Националната служба за борба с корупцията (НСБК) е получила положителна оценка, като 56 % от експертите са съгласни, че тя изпълнява своите задачи. 
						"Резултатите от изследването до известна степен можеше да се очакват, тъй като се полагат минимални, да не кажа никакви усилия за постигането на тези показатели”, каза за SETimes Ан-Мари Блажан, журналист от уебсайта Hotnews. 
						"Не е изненадващо и заключението, че МСП трябва да бъде запазен. Затова единодушното становище е, че ако ЕС не оказва минимален натиск, реформите ще изчезнат напълно”, добави тя. 
						Тя обаче не приема някои от направените в изследването заключения. "Може да се спори до каква степен МСП води до промяна в политическите изказвания в Румъния. Може би цялата политическа класа беше възприела темите за борбата с корупцията и реформата в своите изказвания преди или непосредствено след присъединяването към ЕС, но последните парламентарни избори през 2008 г. и президентските избори през 2009 г. показаха, че те вече не привличат основния интерес”, казва тя. 
						"Тези теми обаче отново излизат на повърхността малко преди да бъде оповестен докладът на ЕК”, заключава Блажан, която е специализирана в отразяването на отношенията с ЕС.

Ердоган се съмнява, че Ал-Каида е свързана с бомбените атентати в Турция
24/11/2003
 
ИСТАНБУЛ, Турция -- Премиерът Реджеп Тайип Ердоган заяви пред Би Би Си в неделя (23 ноември), че не е сигурно дали Ал-Каида е отговорна за неотдавнашните нападения срещу британски обекти и две синагоги в Истанбул. Той обаче отбеляза, че терористичните актове са били с религиозна мотивация и призова за по-мащабна глобална война срещу терора. Ердоган също така посочи, че предвид най-новите развития членството на Турция в ЕС е станало още по-важно, тъй като то може да изгради модел на съвместно съществуване между исляма и демокрацията. В Англиканската църква на Истанбул около 100 християни и мюсюлмани се събраха в неделя, за да отдадат почит на британски и турски жертви на терористичните нападения от четвъртък.
Междувременно в понеделник вестник &lt;I&gt; Таймз&lt;/I&gt; съобщи, че турски и британски следователи са се фокусирали върху отдалечения град Бингьол в търсене на организаторите на атентатите. Най-малко двама от извършителите и още един заподозрян произхождат от този град. Съобщава се, че турската полиция е конфискувала компютри и е разпитала заподозрени в неделя. Общо 18 души са задържани във връзка с нападенията. (АФП -24/11/03; АП, АФП, Ройтърс, Анадолска агенция, Би Би Си - 23/11/03)

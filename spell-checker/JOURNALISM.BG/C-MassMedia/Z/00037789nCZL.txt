Ердоган обвини чуждестранната преса в „клеветническа кампания” срещу Турция 
					15/03/2011
					 
						АНКАРА, Турция -- В понеделник (14 март) министър-председателят Реджеп Тайип Ердоган обвини чуждестранната преса в принос към „клеветническа кампания” срещу Турция във връзка с определяното от него като неточно отразяване на неотдавнашен дебат за свободата на медиите. Говорейки при откриването на срещата на високо равнище „Лидери на промяната” в Истанбул, Ердоган каза, че тази кампания се провежда чрез „нереалистични новини и коментари”. Той призова чуждестранните журналисти да анализират правилно събитията и да отразяват тези анализи в своите статии. Той заклейми и доклада за напредъка на Турция към ЕС, приет от Комисията по външни отношения на Европейския парламент миналата седмица, който включва критики относно свободата на пресата в Турция. Дебатът за свободата на медиите в Турция се разрасна, откакто седем журналисти бяха арестувани неотдавна по подозрения в съпричастност към така наречения заговор "Ергенекон" за свалянето на правителството. (Ватан, Сабах - 15/03/11; Хюриет - 14/03/11)

Според доклад свободата на медиите в повечето страни от ЮИЕ намалява
					26/01/2012
					Кипър е страната от Югоизточна Европа, класирана най-високо в последния Индекс за свобода на пресата на "Репортери без граници", публикуван в сряда; Турция е на последното място в региона. 
					От Светла Димитрова за Southeast European Times от София -- 26/01/12
 
					 
						
Журналисти демонстрират на 19 март 2011 г. в центъра на Анкара с призиви за свобода на пресата. В неотдавнашен доклад на РБГ за Индекса на свобода на пресата Турция е посочена като най-зле представящата се страна в региона. [Ройтерс]
						"Репортери без граници" (РБГ) публикува в сряда (25 януари) последната си оценка за свободата на печата в света, избирайки думата "смазване" като дума на годината за 2011 г. 
						"Никога свободата на информацията не е била свързвана толкова тясно с демокрацията," отбелязва в свое изявление организацията за защита на свободата на медиите със седалище в Париж. "Никога журналистите, чрез своите репортажи, не са дразнели враговете на свободата до такава степен. Никога актовете на цензура и физическите нападения срещу журналисти не са изглеждали толкова многобройни." 
						В изявлението се подчертава още, че в страните, където гражданските свободи са потискани или са просто думи, резултатът винаги ще бъде потискане на свободата на медиите. 
						"Диктатурите се страхуват от информацията и я забраняват, особено ако тя може да ги подкопае," казват от РБГ. 
						През октомври 2002 г., когато организацията публикува първата си глобална оценка за свободата на медиите, пет от седемте страни от Югоизточна Европа (ЮИЕ), включени в изследването, бяха наредени сред челните 45 на най-добре представящите се страни в света. 
						Девет години по-късно нито една от тези седем - Босна и Херцеговина (БиХ), България, Хърватия, Гърция, Румъния, Турция и тогавашна Югославия, не е достигнала до тази група в Световния индекс за свобода на пресата за 2011-2012 г. на РБГ. 
						Кипър е на 16-о място в тазгодишното проучване на 179 държави и територии в света, по-високо в сравнение с 45-ото си място от предишното проучване, публикувано през октомври 2010 г. Кипър е много по-напред от северната част на острова под турско управление, която е слязла с 41 места надолу до 102-ро. 
						Втората най-високо класирана страна от региона, Румъния, се е изкачила с пет позиции от миналата година и се е завърнала на 47-ото място, което заемаше в през 2008 г. 
						Останалите страни от ЮИЕ, които също са подобрили класирането си през последните 15 месеца, са БиХ (58-о), Косово (86-о) и особено Молдова, която е скочила нагоре с 22 места, до 53-то място тази година. През 2009 г. бившата съветска република бе класирана на 114-о място от 175 страни в света. 
						От другите осем страни от ЮИЕ, включени в новия Индекс, Гърция е запазила 70-ото си място, а другите, като северната част на Кипър под турско управление, са класирани по-ниско от края на 2010 г. На най-високо място сред тях е Хърватия (68-о), следвана от България и Сърбия, които си поделят 80-ото място с Чили и Парагвай. Македония сега е на 94-то място в света, пред Албания (96-о), Черна гора (107-о) и Турция (148-о). 
						България и Гърция са запазили статута си на най-зле представящите се страни от ЕС, се казва в изявлението на РБГ от сряда относно констатациите им за свободата на печата в Европа. 
						"Целенасочени нападения и заплахи за живота на журналисти белязаха миналата година в България, където безпокойството относно плурализма на печатните медии нарасна," отбеляза организацията. "В Гърция икономическата криза открои крехкостта на медиите, докато фотографи и оператори, отразяващи демонстрациите, бяха изложени на условия, напомнящи военни зони." 
						Техните бележки за Турция, която е слязла с десет места надолу от миналата година и общо с 46 от Индекса за 2008 г., бяха още по-критични. 
						"Във време, в което се представя за регионален модел, Турция отстъпи с голяма крачка назад и загуби десет места," пишат от РБГ. "Съдебната система не само не осъществи обещаните реформи, а и отприщи вълна от арести на журналисти, която е без прецедент от времето на военната диктатура." 
						Най-добре представилите се в света страни тази година са Финландия, Норвегия и Естония, а Туркменистан, Северна Корея и Еритрея заемат последните места.

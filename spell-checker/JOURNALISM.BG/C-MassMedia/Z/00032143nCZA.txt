Плавшич се завърна в Сърбия
					28/10/2009
					След близо десет години зад решетките бившата президентка бе освободена за добро поведение.
					(АФП, АП, Ройтерс, ДПА, АКИ, Би Би Си, Си Ен Ен, Гардиън, Дойче Веле, Евронюз, Javno.hr, Бета, Б92, Фена - 27/10/09)
 
					 
						
Бившият президент на Република Сръбска, Биляна Плавшич, бе придружена до самолета на летище "Арланда" в Стокхолм. [AFP]
						Бившият президент на Република Сръбска (РС), Биляна Плавшич, пристигна във вторник (27 октомври) в Белград, след като бе предсрочно освободена от затвора в Швеция, където излежаваше 11-годишна присъда за военни престъпления. 
						Плавшич, на 79 г., отпътува за сръбската столица с правителствен самолет на РС, който я качи на борда си от летище "Арланда" в Стокхолм. При пристигането й очакващ я на пистата автомобил отведе бившата лидерка на босненските сърби, наричана някога "Желязната лейди" на Балканите, направо в апартамент в Белград, собственост на семейството й. Плавшич, която има двойно гражданство, босненско и сръбско, бе придружена до дома й от премиера на РС Милорад Додик. 
						"Щастлива съм, че съм тук ... но, след девет години затвор, не знам какво ще се случи," каза тя накратко пред репортерите на влизане в жилищната сграда, добавяйки, че й е нужно време да си почине, и обеща да разговаря с медиите "скоро". 
						Плавшич, която ще ползва полицейска охрана в Белград, каза, че иска да прекара известно време със семейството на брат си, и според съобщенията смята да стои настрана от политиката. 
						"Не вярвам да се завърне на политическата сцена," каза снаха й Василия Плавшич пред белградското радио Б92, цитирана от АФП по-рано във вторник. "Тя иска да прекара последните си години в мир и спокойствие." 
						Плавшич бе един от двамата заместници на бившия босненски сръбски лидер Радован Караджич по време на конфликта в БиХ през 1992-1995 г., в който загинаха около 100 000 души, а други 2 милиона бяха принудени да напуснат домовете си. Тя го наследи на поста президент на РС през 1996 г., след като нейният военновременен началник напусна публичния живот под натиска на Запада. Плавшич, бивш професор по биология, служи на поста до 1998 г. 
						Тя се предаде на Международния трибунал за бивша Югославия (МТБЮ) през януари 2001 г., за да отговаря по обвинения в геноцид, изтребление, убийства, преследване, депортиране и нехуманни действия. След споразумение с прокурорите през 2002 г. Плавшич се съгласи да се признае за виновна по една точка от обвинението - в преследване на босненски мюсюлмани и хървати. В замяна на това останалите обвинения бяха оттеглени. 
						Плавшич е най-високопоставеното длъжностно лице от бивша Югославия, признало вината си за зверствата, извършени по време на балканските конфликти през 90-те години на миналия век. Тя бе осъдена за престъпления срещу човечеството през февруари 2003 г. и получи присъда от 11 години лишаване от свобода. След около четири месеца тя бе прехвърлена в женския затвор в Хинсеберг, на около 200 км западно от Стокхолм. Тя бе единствената жена от общо 161 лица, съдени от МНСБЮ. 
						Позовавайки се на доброто й поведение и "съществени доказателства за превъзпитаване", МНСБЮ реши миналия месец, че тя може да бъде освободена. По шведския закон Плавшич имаше право на освобождаване след излежаване на две трети от срока на присъдата си. 
						Решението на Хагския трибунал разгневи много бошнаци и хървати в БиХ, докато повечето босненски сърби го приветстваха. 
						В знак на протест срещу освобождаването на Плавшич във вторник Желко Комшич, настоящият председател на тристранното председателство на БиХ, отмени официалното си посещение в Швеция следващата седмица. 
						"Шведското правителство освободи Плавшич, защото искаше, а не защото бе длъжно," каза в изявление Комшич, който е етнически хърватин. Той нарече решението "особено неприемливо и смущаващо".

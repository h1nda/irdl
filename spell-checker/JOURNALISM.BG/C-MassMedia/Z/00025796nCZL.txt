Цървенковски призова управляващата коалиция в Македония да остави настрана различията си
					14/03/2008
					 
						СКОПИЕ, Македония -- Президентът Бранко Цървенковски призна в четвъртък (13 март), че страната е обхваната от сериозна политическа криза във важен момент от историята си. „Само 20 дни ни делят от срещата на върха на НАТО в Букурещ, на която очакваме да получим покана за членство, и междувременно сме в най-деликатния етап от преговорите за името с Гърция,” каза той, призовавайки партиите от управляващата коалиция да потърсят компромис. В сряда Демократичната партия на албанците обяви плановете си да напусне управляващата коалиция с аргумент, че нейните искания се игнорират. (Дневник - 14/03/08; MИA, Макфакс, А1 TВ, MРT - 13/03/08)

Комисия на ЕП прие резолюции за Албания и Косово 
					24/06/2010
					 
						БРЮКСЕЛ, Белгия -- В сряда (23 юни) Комисията по външни отношения на Европейския парламент (ЕП) прие две резолюции за Албания и Косово и техните процеси на интеграция. Резолюцията за Албания беше приета почти единодушно. В нея се приветства напредъкът на страната, но се призовава и за повече усилия за ограничаване на корупцията, която продължава да е „широко разпространен проблем”. Резолюцията призовава и за намиране на решение на продължаващата политическа криза в Тирана. Министър-председателят Сали Бериша я определи като „исторически” документ в процеса на либерализиране на визовия режим на страната с ЕС. 
						Другата резолюция отправя призив към страните, членки на ЕС, които не са признали независимостта на Косово, да направят това. В нея се призовават и местните власти и ЮЛЕКС да покажат конкретни резултати в борбата с корупцията и организираната престъпност, включително и по делата, засягащи високите етажи на властта. Документът изразява също така подкрепа за включването на Косово в процеса на либерализиране на визите за ЕС. (Кохавижън, Телеграфи, Топ Ченъл, Гласът на Америка, Лаймифундит, Balkan Web, Алсат - 23/06/10)

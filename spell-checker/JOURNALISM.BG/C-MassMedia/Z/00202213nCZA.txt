Румъния наваксва с изграждането на магистрали
					03/01/2012
					Пътната инфраструктура преживя бум през 2011 г., като се очаква тенденцията да продължи и тази година.
					От Пол Чокою за Southeast European Times от Букурещ -- 03/01/12
 
					 
						
Румъния модернизира 500 км от националните си пътища и 230 км от железопътните си линии през 2011 година. [Reuters]
						След години на застой Румъния ускори изграждането на магистрали на фона на увеличения интерес към тях от страна на чуждестранни инвеститори и туристи. По-големите инвестиции в инфраструктурни проекти създадоха и нови работни места, което помогна на страната да понесе ударите на глобалната икономическа криза. 
						През 2011 г. бяха пуснати в експлоатация около 60 км магистрални отсечки, което разшири използваната в момента национална мрежа до 370 км. Други 440 км се доизграждат в момента, а за договори за около 140 км се очакват публични търгове. 
						"2011 г. беше най-добрата за транспорта", каза неотдавна транспортният министър Анка Боаджиу. Този бум се дължи отчасти на решението на румънското правителство да анулира или да предоговори поредица от споразумения с чужди компании, които сериозно изоставаха от съвместно договорения краен срок. 
						Същевременно властите решиха отсега нататък да наказват изпълнители по договори, които не спазват крайния срок за изграждане. Това решение ускори дейностите. 
						"Това е победа на 'да, възможно е' над негативизма. Победа на 'да, нещо добро и трайно може да бъде свършено навреме", заяви в началото на декември премиерът Емил Бок по време на откриването на 30-километрова магистрала, свързваща градовете Тимишоара и Арад в западната част на страната. 
						Пътят е част от Паневропейски коридор IV, който свързва граничния пункт Надлак и черноморското пристанище Констанца. 
						"Ако инвестираме повече в инфраструктура, ефектите са видими", добави той. 
						Анализаторите потвърждават подема на инфраструктурното строителство, отбелязан през годината. "Освен 58-те км завършени магистрали отчитаме и 500-те км национални пътища и 230-те км железопътните линии, които бяха модернизирани през 2011 г.; беше открит и нов терминал на международното летище 'Хенри Коанда', както и две нови метростанции в Букурещ", каза за SETimes Кристина Сбирн, редактор в икономическия всекидневник "Капитал". 
						"Инвестициите, направени от министерството на транспорта през 2011 г., са значителни: 1,8 милиарда евро, идващи основно от фондове на ЕС", добави Сбирн. "Бюджетът за следващата година също е ориентиран към инвестициите, като повече от 2,5 милиарда евро, тоест 74% oт бюджета на министерството, ще отидат за магистрали и модернизиране на национални пътища и железопътната мрежа." 
						Тя отбеляза, че до края на 2013 г. се очаква да бъдат завършени още 550 км магистрали. 
						Магистралите са от жизненоважно значение за икономическото развитие на една страна. "Ако бяхме изградили подобна инфраструктура по-рано, големи инвеститори като европейските производители на автомобили нямаше да ни избягват", каза за SETimes Пол Барбу, икономически редактор в "Прима 
ТВ".
						Той имаше предвид решението на немския производител "Мерцедес" от 2008 г. да отвори завод за производство на автомобили в Унгария, а не в Румъния. Чуждестранните инвеститори многократно са посочвали този проблем, когато са били питани какви са недостатъците на това да се прави бизнес в Румъния. 
						"Същевременно износът, който в момента движи румънската икономика, щеше да ускори темпото си, което щеше да означава по-висок икономически растеж. При една по-разширена система от магистрали Румъния би могла да се възползва и от такси за ползването ѝ, което не може да стане при настоящите обстоятелства", допълни Барбу. 
						Ускоряването на темпа на строителство е добра новина и за обикновените румънци, които отдавна се оплакват от задръствания по пътищата към морето и планинската долина Прахова -- две от основните туристически дестинации в страната, като проблемите се дължат на незавършените магистрали в тези райони. 
						"Ако пътуваш с кола, рискуваш да останеш там, където магистралата свършва. Ако се качиш на влака, пътуването е твърде дълго поради старата железопътна мрежа, която не позволява да се развиват високи скорости", каза за SETimes Андрей Рупчеа, инженер, който редовно пътува между Букурещ и Констанца. 
						През юли, след като дългогодишният процес на модернизация на железопътните линии приключи, пътуването с влак между двата града бе сведено до два и половина часа, като преди това отнемаше шест. Сега влакът предлага алтернатива за онези, които искат да стигнат до морето през лятото, преди да бъде завършено изграждането на магистралата Букурещ-Констанца през 2012 година. В момента се използват почти три четвърти от нея. 
						"Това е някакво начало. С нетърпение очаквам деня, когато ще мога да карам през Румъния без изнервящото постоянно губене на време в дълги задръствания. В крайна сметка живеем в Европа", заключи Рупчеа.

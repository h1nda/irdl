Бивши противници ще сфомират следващото правителство на Косово
					08/01/2008
					 
						ПРИЩИНА, Косово, Сърбия -- Демократическата партия на Косово (ДПК) на Хашим Тачи и Демократичната лига на Косово (ДЛК) на президента Фатмир Сейдиу - в миналото отявлени противници - се договориха да сформират следващия коалиционен кабинет на Косово. ДПК победи в изборите на 17 ноември и сега има 37 от 120-те депутатски места в парламента на провинцията. ДЛК бе втора с 25 места. Лидерите на двете партии подписаха споразумение в понеделник (7 януари). "Ангажимент номер едно на това правителство и на всички граждани на Косово е да се постигне официално признаване на Косово като независима и демократична държава", заяви номинираният за министър-председател Тачи по време на церемонията по подписването. Неговата ДПК ще получи министър-председателския пост и седем министерски портфейла. ДЛК ще получи президентството, ще номинира заместник министър-председател и петима министри. Представители на етническите малцинства ще получат останалите три министерски поста. Парламентът ще гласува новото правителство в сряда. (ДПА, Синхуа, Данас - 08/01/08; АП, РТК, Kosovalive, Телеграфи, РСЕ, Ройтерс - 07/01/08)

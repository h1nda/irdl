Жените все още се сблъскват с трудности при намирането на работа в Сърбия 
					22/05/2007
					В момента само около две трети от жените в трудоспособна възраст в Сърбия имат работа. Ако не бъдат предприети мерки срещу това неравноправие между половете, икономическата структура няма да може да отговори на стандартите на ЕС. 
					От Давор Коникушич за Southeast European Times от Белград - 22/05/07
 
					 
						
Жените в Сърбия се сблъскват с трудности на пазара на труда. [АФП]
						Един от основните въпроси, който определя положението на сръбските жени в обществото, е икономиката. За съжаление ситуацията в страната в момента е такава, че почти една трета от квалифицираните жени са безработни. От всичките 1,4 милиона жени в трудоспособна възраст в страната едва 900 000 имат работа, според министерството на труда и заетостта. 
						Жените в Сърбия са по-малко активни на пазара на труда от мъжете и се издигат до управленски позиции в компаниите много по-бавно. Въпреки факта, че нормативната уредба е коригирана, прилагането й в практиката се бави. Безработицата сред жените е почти 20 % по-висока, отколкото сред мъжете, смята ПРООН. 
						"57 % от тези 900 000 жени, които имат работа, са наети в частния сектор. Има над половин милион безработни жени, 20 000 от които са завършили университет, а 32,6 % са без квалификация," казва заместник-министърът на труда и заетостта Радмила Букумирич-Катич. 
						Тази година започна кампания под надслов "Цветето на успеха за жената дракон", която включва избор на най-добрата компания за жени в Сърбия. Инициативата е на Женския бизнесклуб към Асоциацията на бизнесдамите. Председателят на асоциацията Саня Попович-Пантич казва, че целта на кампанията е да покаже, че жените могат да имат успех в бизнеса. 
						Представителки на неправителствената организация "Женско правителство на Сърбия" твърдят, че са обект на дискриминация, защото в заявленията за работа трябва да отговарят на въпроси за възрастта и външния си вид, които са забранени от сръбския Закон за работната сила от 2001 г. 
						Обикновено жените не знаят, че подобни въпроси са забранени и че имат право да подават жалба срещу работодателите, които ги задават. По време на интервю за работа работодателите задават на жените неуместни въпроси за семейното им положение, плановете им за женитба и за раждане на деца. 
						Съминистърът на отбраната от "женското правителство" и депутат от Демократическата партия, Гордана Чомич, каза, че в бъдеще трябва да се засили борбата срещу подобна дискриминация на работното място. 
						Според Женския център за правата на човека жените първи губят работата си -- особено ако е на по-високо управленско ниво -- в резултат на приватизацията. Все повече жени работят в нископлатени сектори в промишлеността и услугите, като разликите в заплащането се увеличават. 
						Според неправителствената организация пречките пред жените включват липсата на национални стратегии за напредъка на жените, съществуващото полово разделение в образователната система, неприлагането на практика на законите, защитаващи правата на жените, както и политики за развитие, които не взимат предвид равенството между половете. 
						С цел да се преодолеят тези бариери международната общност увеличи натиска върху Сърбия и други страни в региона за предприемане на мерки за насърчаване на равенството между половете, за прекратяване на дискриминацията по полов признак и определяне на квоти за участие на жените в политиката.

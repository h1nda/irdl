Бизнес: “Нокиа” откри производство в Румъния
					05/06/2009
					Румъния ще има завод за производство на аксесоари на “Нокиа”. Още в новините: шведското дружество “Ериксон” закупи турската компания за интегриране на системи "Бизитек"; китайско и корейско дружество учредяват съвместно предприятие в Македония.
					 
						
В Румъния ще бъде открит нов завод на “Нокиа”. [Гети Имиджис]
						“Нокиа” започна в понеделник (1 юни) производство на аксесоари в Румъния. Главният изпълнителен директор на дружеството за Румъния Джон Гъри заяви, че фабриката в Жуку ще бъде единственият доставчик на аксесоари “Нокиа” в Европа. Инвестицията е в размер на 60 млн. евро. В завода ще бъдат наети още 400 души, с което общият персонал ще достигне приблизително 1800-2000 души. 
						*** 
						Шведското дружество “Ериксон” съобщи на 28 май, че планира да закупи турската компания за интегриране на системи "Бизитек" за неоповестена сума. “Бизитек” е специализирана в спомагателни системи за търговска дейност. От “Ериксон” са заявили, че придобиването ще им даде конкурентно предимство при предлагането на спомагателни системи за търговска дейност, които се използват за таксуване, фактуриране и управление на връзките с клиенти. 
						*** 
						Ислямската банка за развитие е подписала договор с турските държавни железници за заем в размер на 155 млн. евро, съобщи в сряда (3 юни) турското министерство на финансите. Заемът е предназначен за финансиране на производството на 80 електрически локомотива за “Турски държавни железници”. 
						*** 
						Китайското дружество “Хайер Къмпютърс” и южнокорейското “Тривю” са учредили съвместно предприятие в Македония с предмет на дейност производство на компютри и монитори с течни кристали. Новото дружество ще осъществява дейността си в свободната икономическа зона в Бунарджик. В проекта, който се очаква да създаде 100 нови работни места, ще бъдат инвестирани общо 4 млн. евро. 
						*** 
						Основните износители в Босна и Херцеговина (БиХ), стоманодобивното дружество “АрселорМитал Зеница” и производителят на алуминий “Алуминий Мостар”, обявиха в сряда (3 юни) големи загуби и поискаха държавна помощ. Председателят на Външнотърговската палата Милан Ловрич заяви, че през първото тримесечие износът на металургичният отрасъл е спаднал с почти 50 % поради рязкото понижение на цените на металите и отслабналото търсене. 
						 *** 
						Летищата в Прищина и Тирана ще започнат да предлагат преки полети до Ню Йорк по-късно този месец. Албанската “Бел-Еър” и нюйоркската “Скендербег Еър” извършиха пробен полет във вторник (2 юни). Новата линия е предназначена основно за албанската диаспора в САЩ и предлага билети на ниски цени, достигащи до 250 евро. 
						
						(Различни източници – 29/05/09-05/06/09)

Турция арестува полковник по подозрения в участие в заговор
					01/07/2009
					 
						АНКАРА, Турция -- В сряда (1 юли) съд разпореди арестуването на полковника от военноморските сили Дурсун Чичек, който е заподозрян в изготвянето на план за дестабилизиране на правителството на Партията на справедливостта и развитието (ПСР). Той беше задържан по обвинения в членство в незаконна организация и в заговор за дискредитиране на правителството. Понастоящем Чичек е задържан във военен затвор в Истанбул.
						Във вторник наблюдаващите прокурори по друго спорно разследване - делото "Ергенекон" - разпитаха девет военни офицери, а след това поискаха арестуването на Чичек. Според твърденията той е авторът на документ, изтекъл неофициално и публикуван в либералния всекидневник "Тараф" през юни. В него се очертава тактиката, насочена към понижаване на обществената подкрепа за ПСР и един от нейните влиятелни поддръжници, религиозното движение на мюсюлманския проповедник Фетула Гюлен. (Хюриет, Милиет, Ватан - 01/07/09)

Председателят на ЕК заяви, че средствата за спасителни програми в еврозоната трябва да бъдат преоценени
					05/08/2011
					"Вече не управляваме криза само по периферията на еврозоната," предупреждава председателят на Европейската комисия Жозе Мануел Барозу в писмо до лидерите в еврозоната.
					(EurActiv, Ройтерс, Блумбърг, Дау Джоунс Нюзуайърс - 05/08/11; ФT, Ройтерс, АФП, Euobserver, EurActiv, Би Би Си, Дойче Веле, Европейска комисия - 04/08/11)
 
					 
						
Председателят на Европейската комисия Жозе Мануел Барозу предупреди за възможна криза на еврото. [Ройтерс]
						Предупреждавайки, че кризата с дълга в еврозоната се разпространява извън нейната периферия, председателят на Европейската комисия (ЕК) Жозе Мануел Барозу призова в четвъртък (4 август) за бързи стъпки към осигуряване на финансовата стабилност на 17-членния клуб. 
						Мерките за подсилване на способността на зоната да реагира при кризи, които бяха съгласувани преди две седмици от държавните или правителствени лидери на страните от ЕС, използващи еврото като национална валута, не успяват да успокоят пазарите, твърди той. 
						"Събитията на пазарите за държавни облигации в Италия, Испания и други страни, членки на еврозоната, са причина за дълбоко безпокойство," писа Барозу в писмо до лидерите на страните от еврозоната в сряда, което ЕК публикува на следващия ден. 
						Подчертавайки необходимостта да се убедят пазарите, че се предприемат адекватни мерки за решаване на кризата, той призова за "бърза преоценка" на всички аспекти на спасителния фонд на еврозоната. Известен като Европейски инструмент за финансова стабилност (ЕИФС), понастоящем той разполага с максимален капацитет от 440 милиарда евро. 
						Той трябва да бъде заменен в средата на 2013 г. от нов механизъм, Европейски механизъм за стабилност (ЕМС) в размер на 750 милиарда евро, с кредитен капацитет от 500 милиарда евро. 
						По време на извънредна среща на върха на 21 юли лидерите от еврозоната се договориха за спасителен пакет в размер на 109 милиарда евро за Гърция. Те решиха също да приемат пакет от други мерки, предназначени да убедят пазарите, че 17-членната зона може да се справи с настоящата криза, включително чрез повишаване на ефикасността на ЕИФС, който вече е осигурил спасителни заеми за Ирландия и Португалия и ще управлява новия спасителен пакет за Гърция. 
						Експерти обаче предупредиха, че капацитетът на спасителния фонд трябва да се увеличи поне два пъти от сегашното си равнище, за да се предотвратят атаките срещу по-големите членки, като Италия и Испания, съответно третата и четвърта по големина икономики в зоната. 
						Центърът за икономически и бизнес изследвания, британски мозъчен тръст, съобщи в доклад от четвъртък, че е вероятно Италия да изпадне в неплатежоспособност, а Испания би могла да я избегне, макар и трудно. 
						Барозу пише в своето писмо, че настоящите събития "отразяват нарастващия скептицизъм сред инвеститорите относно системния капацитет на еврозоната да реагира на развиващата се криза" и че мерките, съгласувани миналия месец, "не упражняват желания ефект върху пазарите". 
						"Каквито и да са факторите, допринасящи за липсата на успех, ясно е, че вече не управляваме криза само в периферията на еврозоната," подчерта той. "Финансовата стабилност на еврозоната трябва да се съхрани, като всички институции в ЕС изиграят своят роля с пълната подкрепа на страните, членки на еврозоната." 
						Изявлението на Барозу не бе посрещнато добре от влиятелната членка на еврозоната Германия, чиито представители нарекоха писмото на председателя на ЕК нежелано и излишно, според съобщение на "Айриш Таймс" от петък.
						Вестникът цитира говорител на германското финансово министерство, който е заявил, че "не му е ясно как подновяването на дебата две седмици след срещата на върха ще успокои пазарите". 
						Еврокомисарят по валутните въпроси Оли Рен обяви, че планира пресконференция в петък. 
						Запитан преди събитието дали има необходимост от съществено увеличаване на капацитета на ЕИФС, комисарят каза, че за да бъде ефикасен, фондът "трябва да бъде надежден и уважаван от пазарите," добавяйки, че следователно той трябва да бъде обект на непрекъсната преоценка.

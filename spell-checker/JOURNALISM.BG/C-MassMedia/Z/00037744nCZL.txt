Гърция поиска от ЕС да предприеме действия срещу рейтинговите агенции 
					11/03/2011
					 
						БРЮКСЕЛ, Белгия -- В четвъртък (10 март) финансовият министър Георгиос Папаконстантину призова ЕС и страните, членки на еврозоната, да предприемат мерки срещу рейтинговите агенции, обвинявайки ги в „подкопаване на стабилността на страните, използващи еврото”. Това негово искане беше отправено в Брюксел преди среща на лидерите на страните от еврозоната за обсъждане на начините за укрепване на общата европейска валута. В понеделник рейтинговата агенция "Муудис" понижи кредитния рейтинг на Гърция, позовавайки се на широко разпространеното укриване на данъци, огромната работа, стояща пред властите, за прилагане на мерките за строги икономии и възможно решение на ЕС за преструктуриране на дълга на страната след 2013 г. Атина определи решението на "Муудис" като „непонятно”. (Катимерини, Та Неа, Нафтемборики, Вима - 10/03/11)

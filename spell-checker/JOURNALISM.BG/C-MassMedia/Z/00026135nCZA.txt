Доклад: „Селското стопанство става все по-голям приоритет за БиХ"
					15/04/2008
					Босна и Херцеговина трябва да постави селското стопанство сред своите първостепенни приоритети, заяви министърът на земеделието, управлението на водите и горското стопанство на Федерация БиХ Дамир Любич.
					От Юсуф Рамаданович за Southeast European Times – 15/04/08
 
					 
						
Селскостопанският сектор отбеляза постоянен ръст през последните пет години. [АФП]
						От всички 144 общини в Босна и Херцеговина (БиХ) 114 могат да се определят като селски – области, където живее близо 61 % от населението. „Тези показатели са достатъчно свидетелство, че БиХ трябва да вземе стратегическо и политическо решение да постави селскостопанското развитие сред първостепенните си приоритети. Ако не го направим, не можем да очакваме по-добри дни за селското стопанство в БиХ,” заяви Дамир Любич, министър на земеделието, управлението на водите и горското стопанство на Федерация БиХ. 
						При представянето на доклада за селскостопанския сектор за 2007 г. в Сараево миналия месец Любич отбеляза, че на този етап селското развитие не е сред първите три основни приоритета в БиХ. 
						Докладът, разработен от Министерството на външната търговия и икономическите отношения (МВТИО), съдържа преглед на дейностите в селскостопанския сектор, включително основните тенденции през 2005 и 2006 г. и прогнозите и политическите приоритети за 2008 г. 
						МВТИО е понастоящем единствената институция на държавно ниво, отговаряща за селското стопанство, в сътрудничество с представителите на земеделските министерства и отдели на ниво автономни области и с експертите, осигурени по проекта СЕСМАРД на Европейската комисия. 
						Според заместник-министъра на Министерството на външната търговия и икономическите отношения Вилим Приморац селското стопанство се радва на постоянен ръст през последните пет години и дефицитът му видимо се стопява през последните две години. 
						"Ние смятаме, че тази година ще бъде повратна точка, защото БиХ е готова да стане член на Световната търговска организация; тя вече подписа ЦЕФТА и се надяваме да подпише Споразумението за стабилизация асоцииране с ЕС. Ще бъдем изправени пред разкриващ се пазар от близо 6 милиона души, където износителите от БиХ ще имат многобройни нови възможности. Сега обаче трябва да направим нашите земеделци по-ефективни и способни да се справят с конкуренцията,” каза Приморац. 
						БиХ е предимно земеделска страна, като 15 % от земата се обработва, основно от частния сектор. Най-плодородните почви са на север, в долината на р. Сава. В по-хълмистите райони земята се използва както за обработка, така и за пасища. Основните култури са пшеница, царевица, ечемик, соя и картофи. В Херцеговина и по-закътаните райони на Босна се отглежда тютюн. Овцевъдството е водещ подотрасъл, макар че се отглеждат също едър рогат добитък и свине. 
						По време на конфликта от 1992–1995 г. в страната пострадаха около 10 % от селскостопанския сектор. Едно от главните препятствия пред възстановяването е оставащото изобилие от противопехотни мини и други неизбухнали артилерийски боеприпаси в цялата страна. В оценка на Световната банка се посочва, че премахването на мините може да струва 10 милиарда евро.

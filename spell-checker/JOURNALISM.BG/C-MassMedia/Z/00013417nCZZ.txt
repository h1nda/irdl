Делова хроника 
					28/01/2005
					Преглед на деловите и икономическите новини от Балканите след 21 януари. 
					(Различни източници – 21/01/05 - 28/01/05)
 
					 
						
34,78 % от акциите на Българската телекомуникационна компания бяха продадени на Българската фондова борса на 27 януари. Тези акции се продадоха срещу компенсаторни инструменти с номинална стойност 319 млн. евро. [БТК]
						
Гръцката частна банка "Алфа" обяви, че е закупила 88,6 % от сръбската държавна "Юбанка" за 152 млн. евро. "Юбанка" е седмата по големина банка в страната с пазарен дял от около 4 %. Гръцката финансова институция съобщи, че ще се опита да закупи и останалите акции на банката от приблизително 1 600 дребни акционера. Закупуването на акциите е част от стратегия за разширяване в Югоизточна Европа. 
						*** 
						Безработицата в България е била 12,2 % през декември, като за една година е намаляла с 1,36 %. Според данни, представени от министерството на труда и социалната политика в сряда (26 януари), средната безработица през 2004 г. е била 12,7 %. Правителството възнамерява да намали този размер до 12,5 % през 2005 г. 
						*** 
						Парламентът на Босна и Херцеговина прие плоска ставка за ДДС от 17 %. Преди това всяка от областите имаше свои собствени данъчни правила. Новият данък бе въведен като начин за борба със сивата икономика. Върховният представител Пади Ашдаун каза, че този данък "разчиства пътя на БиХ за решително движение напред към осигуряване на модерна и ефикасна система на непреки данъци, която да отговаря на изискванията на ЕС". 
						*** 
						
Гръцката "Пиреус банк" приключи преговорите за закупуване на 99,7 % от българската "Евробанк". Не бяха съобщени официални подробности за цената, но според местната преса тя е между 40 и 50 млн. евро. 
						*** 
						
Хърватската компания ИНА е една от деветте кандидатки за закупуване на албанската държавна нефтопреработвателна компания АРМО. Според съобщенията списъкът на потенциалните кандидати включва също италианската ЕНИ, гръцката "Мотор ойл" и консорциум между "Самсунг" и южнокорейската държавна нефтена корпорация. Очаква се приватизационната сделка за АРМО да достигне 58 млн. долара. 
						*** 
						Мисия на МВФ пристигна в Черна гора за провеждане на тридневни разговори, които са част от петия преглед по стендбай споразумението между Сърбия и Черна гора и фонда. МВФ, който разглежда развитието на републиките поотделно, вече проведе подобна мисия в Сърбия. 
						*** 
						
Maкедонското правителство реши на 26 януари да приватизира електроенергийната компания ЕСМ като единна структура, без да я разделя на две отделни предприятия преди продажбата. Търгът се очаква да бъде проведен тази година, като целта е да се избере предпочетеният кандидат-купувач до края на декември.

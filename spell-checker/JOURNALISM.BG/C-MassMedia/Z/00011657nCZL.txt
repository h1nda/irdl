Австрийският канцлер заявява, че страните от Югоизточна Европа може да се присъединят към ЕС до 2014 г.
30/07/2004
 
ЗАЛЦБУРГ, Австрия -- Канцлерът Волфганг Шусел изрази мнение, че страните от Югоизточна Европа може да се присъединят към ЕС в рамките на десет години. Коментарът му, публикуван в изданието от четвъртък (29 юли) на ИЮ обзървър, бе направен след срещи в Залцбург с премиери от седем балкански държави. Предвиждането на Шусел бе подкрепено от Ерхард Бусек, специалният координатор на Пакта за стабилност, който заяви, че съюзът няма друга алтернатива, освен да се разширява към Югоизточна Европа. Докато за Румъния и България срокът за присъединяване към ЕС е определен за 2007 г., перспективите на останалите кандидати за членство в ЕС от региона са по-неясни. (ИЮ Обзървър - 29/07/04)

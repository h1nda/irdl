ЮИЕ върви към единен въздушен пазар
					31/05/2006
					Ново споразумение между ЕС и страните от Югоизточна Европа полага основите за премахване на ограниченията, контролиране на въздушния трафик и задръстванията и установяване на общ авиационен пазар. Икономическите ползи от това могат да бъдат значителни.
					От Антонела Архин за Southeast European Times – 31/05/06
 
					 
						
Въздушният трафик между страните от ЕС и ЮИЕ е нараснал със 121 % от 2001 г. насам. [Архив]
						Въздушният транспорт играе основна роля в европейската икономика и международна търговия. Въздухоплавателната индустрия на ЕС създава годишни приходи на стойност 120 милиарда евро, има 3 милиона служители и осъществява над 30 % от световните въздушни превози. Създаването на единен въздушен транспортен пазар в ЕС осигури на потребителите значителни ползи и повиши конкурентоспособността на въздушния транспорт. 
						Сега, съгласно споразумение, подписано по-рано този месец, блокът се съюзява с осем страни от Югоизточна Европа за създаването на разширен единен авиационен пазар, който ще обхваща 35 страни. Споразумението за Обща европейска авиационна зона (ОЕАЗ) има за цел да поощрява нови възможности за сектора, да гарантира еднакво високи стандарти за безопасност в цяла Европа и да внесе последователност в прилагането на правилата за конкуренция и потребителските права. 
						Споразумението бе подписано в Залцбург от транспортните министри на Албания, Босна и Херцеговина, България, Хърватия, Македония, Румъния, Сърбия и Черна гора и Косово, както от техните колеги от Исландия и Норвегия. Това е първото цялостно авиационно споразумение след приемането от Съвета на министрите на ЕС през юни 2005 г. на пътната карта за развитие на външната авиационна политика на Съюза. Основната цел на тази политика е да се създаде по-широка Обща авиационна зона със съседните страни до 2010 г. 
						Въздушният трафик между страните от ЕС и ЮИЕ нараства непрекъснато и се е увеличил със 121 % от 2001 г. насам. Полетите обаче продължават да бъдат спъвани от различни огранчения, някои от които водят началото си от времето на балканските конфликти. Съгласно ОЕАЗ тези правила ще бъдат облекчени, създавайки повече маршрути за европейските превозвачи и увеличавайки възможностите за туризъм и инвестиции в ЮИЕ. 
						Същевременно споразумението изгражда рамката за контролиране на бъдещите потоци на въздушния трафик, като по този начин ще облекчи задръстванията във въздушното пространство -- една от основните цели на инициативата на ЕС за Единно европейско небе, приета от Парламентарната асамблея през март 2004 г. 
						Макар че политическото споразумение за ОЕАЗ е подписано и многостранните споразумения са готови, те трябва да бъдат ратифицирани от парламентите на страните, за да влязат в сила. 
						Според съобщенията ЕС е отделил финансови средства за над 30 проекта, проучвателни посещения и експертни съвети за страните от ЮИЕ, отнасящи се до сигурността на въздушния трафик и обучението на местен персонал за изпълнение на необходимите стандарти. 
						На 8 юни споразумението за Единно европейско въздушно простанство ще бъде подписано от всички страни членки на ЕС по време на среща на Съвета на транспортните министри в Люксембург.

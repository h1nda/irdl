Лайчак и Додик проведоха частни разговори във връзка с новите мерки за кворума
					07/11/2007
					 
						САРАЕВО, Босна и Херцеговина (БиХ) -- Върховният представител Мирослав Лайчак и премиерът на Република Сръбска Милорад Додик проведоха частни разговори във вторник (6 ноември) в опит да решат спора около пакета от мерки на Лайчак. Решението му да премахне изискванията за кворум за гласуването в парламента, за да се притъпи значението на гласовете на отсъстващите, накара премиерът на БиХ Никола Спирич да подаде оставка миналата седмица, заявявайки, че тези мерки нарушават Дейтънското мирно споразумение. Сърбите заплашват с масови оставки от държавните институции и твърдят, че според мерките на Лайчак гласовете на мюсюлманското мнозинство винаги ще преобладават. 
						След срещата обаче Додик заяви, че "вярва, че е възможно... всички страхове и проблеми да бъдат отстранени". Лайчак не направи коментар след срещата и по-късно замина за Брюксел, за да докладва за последните събития в БиХ на представители на ЕС и НАТО. (Независне Новине, Дневни Аваз - 07/11/07; РТРС, Фена, НТВ Хаят - 06/11/07)

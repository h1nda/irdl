ЕС призовава румънските политици да подкрепят борбата срещу корупцията
					24/07/2008
					Европейската комисия призова в сряда (23 юли) румънските политици да покажат „недвусмислена воля” за изкореняване на корупцията, но се въздържа от прилагане на санкциите, наложени на България.
					От Валентина Поп за Southeast European Times от Букурещ -- 24/07/08
 
					 
						
Румънският министър на правосъдието Каталин Предою направи обръщение пред медиите в Букурещ, след като ЕК публикува своя доклад. [Гети Имиджис] 
						"Комисията силно насърчава Румъния да положи по-големи усилия в борбата с корупцията,” каза Йоханес Лайтенбергер, говорител на Европейската комисия (ЕК) в Брюксел, който представи отрицателен доклад за съдебната реформа и борбата срещу корупцията в Румъния. Той посочи, че Румъния е „положила основните елементи на една функционираща система. Но основите са все още крехки.” 
						Макар че ЕК не наложи на Румъния нито една от санкциите, наложени на България, като замразяване на европейски фондове в размер на 500 млн. евро, тя смята за необходимо да продължи да наблюдава съдебната система и борбата срещу корупцията в Румъния. Някои румънски политици, като лидера на Социалдемократическата партия Мирча Джоана, разглеждат решението на ЕК като доказателство, че Румъния продължава да не бъде пълноправен член на европейския клуб. „Това е чист провал и недостоен статут за Румъния, която продължава да бъде страна от периферията на ЕС,” каза Джоана в сряда (23 юли). 
						Румънският еврокомисар Леонард Орбан, отговарящ за езиковото многообразие в ЕС, окачестви доклада като „сериозен сигнал”, добавяйки, че санкциите срещу България трябва да бъдат индикатор за „огромните рискове”, пред които е изправена Румъния, ако не се бори по-енергично с корупцията. 
						Докладът на ЕК критикува румънския парламент за това, че е блокирал редица разследвания за корупция на високо равнище и че се опитва да отслаби наказателно-процесуалния кодекс в степен, която би застрашила всяко значимо разследване на всякакъв вид престъпления. 
						 "Не е постигнат никакъв реален напредък по десет основни дела срещу бивши министри ... Усилията на Националната дирекция за борба с корупцията да продължи разследванията по някои важни дела са замерели, тъй като парламентът не е препоръчал започване на съдебни процедури,” се казва в доклада. 
						В предварителна версия на доклада, изтекла в медиите, ЕК дори е обмисляла да отложи влизането на Румъния и България в безвизовата Шенгенска зона без вътрешни граници и в единната валутна система, ако техните съдебни системи останат нефункциониращи. 
						В окончателния доклад се прави завоалиран намек за ангажиментите на Румъния в сферите на „правосъдието и вътрешните работи” към други страни членки и се предупреждава също, че фондовете на ЕС могат да бъдат разходвани само ако системата е свободна от измами и конфликти на интереси. 
						"Румъния има отговорности спрямо другите страни членки, например като част от политиката на правосъдие и вътрешни работи, както и в общото управление на европейските фондове. Адекватният административен капацитет и ефективният контрол на конфликтите на интереси, измамите и финансовите нередности са необходимо условие за Румъния да се възползва напълно от предприсъединителните и структурни фондове на ЕС,” се казва в доклада.

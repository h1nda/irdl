ЕС предупреждава Турция относно забавянето на Наказателния кодекс
					21/09/2004
					 
						БРЮКСЕЛ, Белгия -- Европейската комисия (ЕК) предупреди Турция в понеделник (20 септември), че ще блокира началото на преговорите за присъединяване, докато страната не приеме нов наказателен кодекс. Парламентът почти прие новото законодателство миналата седмица, когато инициативата бе осуетена чрез опита на правителството да обяви изневярата за наказателно деяние. ЕК ще публикува доклад за напредъка на Турция на 6 октомври. Лидерите на ЕС ще проучат доклада и ще решат дали да стартират присъединителните преговори на срещата на върха през декември. Министърът на правосъдието Джемил Чичек омаловажи това изявление, посочвайки, че Турция ще продължи с реформите дори и да не получи дата за начало на преговорите. Премиерът Реджеп Тайип Ердоган ще посети Брюксел в четвъртък, за да обсъди въпроса. (АП, АФП, НТВ, Ройтърс, ФТ - 20/09/04)

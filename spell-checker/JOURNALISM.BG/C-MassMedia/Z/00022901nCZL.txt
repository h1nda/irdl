Италианският външен министър обеща подкрепата за кандидатурата на Турция за ЕС да продължи
					14/06/2007
					 
						АНКАРА, Турция -- По време на посещение в Анкара за разговори със своя турски колега Абдула Гюл в сряда (13 юни) италианският външен министър Масимо Д’Алема потвърди, че неговата страна ще продължи да подкрепя кандидатурата на Турция за членство в ЕС. Д’Алема каза, че Италия ще се стреми към започване на преговори с Турция по повече глави от европейското законодателство още преди Португалия да поеме ротационното председателство на ЕС от Германия идния месец. Д’Алема призова Турция да се въздържа от всякакви действия, които могат да увеличат напрежението, като трансгранична операция срещу бази на Кюрдската работническа партия (ПКК) в Северен Ирак. Той призова също така иракските власти да работят със своите съседи в борбата срещу тероризма. 
						Други новини -- Бомба, заложена край пътя, уби майор от турската армия близо до град Юксекова в провинция Хакари в сряда. Двама войници са били ранени при взрива, който избухна само ден, след като ПКК обяви едностранно прекратяване на огъня. (Заман - 14/06/07; НТВ, ЕПА, АФП, АП - 13/06/07)

Косовското председателство на ЦЕФТА може да бъде осеяно с препятствия
					02/02/2011
					Косово поема управлението на ключово регионално споразумение, но политическата нестабилност бави неговото прилагане в страната.
					От Мухамет Брайшори за Southeast European Times от Прищина – 02/02/11
 
					 
						
Косово обмисля реципрочна забрана на продукти на Сърбия и Босна и Херцеговина в рамките на ЦЕФТА. [Ройтерс]
						В началото на годината Косово пое от Сърбия председателството на Централноевропейското споразумение за свободна търговия (ЦЕФТА). Според Ахмет Шала, министър на икономиката, Косово ще следва модела „Гимних”, според който по време на заседанията не се показват държавни символи. 
						Това ще позволи на Сърбия и Босна и Херцеговина да участват, въпреки че не са признали Косово. 
						Длъжностните лица в Косово приветстваха тази дейност като принос за международната легитимност на страната, още повече че Косово ще председателства сесиите независимо от ЮНМИК. 
						 „Изпълнявайки функциите на председател на ЦЕФТА, Косово ще покаже професионални способности за управление на междурегионални проекти”, заяви Фалмур Кеча, оглавяващ търговския отдел на министерството на търговията и индустрията. Според местните фирми обаче се прави малко за прилагането на ЦЕФТА в Косово. 
						 „Косовската търговска камара (КТК) неколкократно изразява своето неудовлетворение от неприлагането на ЦЕФТА, но за съжаление до момента не е направено нищо конкретно”, посочи председателят на КТК Сафет Герджалиу. 
						Според Агим Шахини, председател на Косовския бизнес алианс, политическите сътресения на върха са изострили проблема. „Министерството на търговията и промишлеността, което от месеци е без министър, отслаби авторитета на Косово да приеме и ръководи тази важна институция”, заяви той. 
						През последните месеци се разпадна бившата правителствена коалиция и се проведоха избори, които бяха опорочени заради нередности. Кеча признава, че това се е отразило отрицателно на прилагането на ЦЕФТА. 
						Целта на регионалното споразумение е „либерализиране свободното движение на стоки, хора и услуги, но на практика това не се случва в Косово”, посочва той. 
						 Други смятат, че спорът със Сърбия не може да не помрачи председателството на ЦЕФТА от Косово. 
						„Те ни блокираха и мисля, че Косово трябва да приложи принципа на реципрочност. Ако Сърбия обяви [икономическа] блокада на Косово, ние трябва да направим същото по отношение на Сърбия”, заяви преподавателят по икономика Муса Лимами, като призова за реципрочни мерки. „В този случай губеща ще бъде Сърбия, защото Косово внася 60 % от продуктите от Сърбия.” 
						Друг икономист, Мухамет Садику, е съгласен, че Косово има проблем с други членове на ЦЕФТА, но предупреждава, че страната не може да наложи реципрочни мерки, тъй като нейната северна граница се контролира от ЮЛЕКС, а не от държавните институции. 
						Въпреки усложненията косовските лидери настояват, че поемането на председателството на ЦЕФТА е важна стъпка. „Ако то е успешно, това ще създаде положителен имидж на Косово в Европа и света”, заяви Кеча. „Това може да помогне за преодоляването на някои важни въпроси, които все още представляват пречка, като например признаването на печата на косовската митница и други технически и практически проблеми.”

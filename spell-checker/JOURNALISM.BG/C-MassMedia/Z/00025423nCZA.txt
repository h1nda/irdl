Турция разреши ислямските забрадки в университетите 
					11/02/2008
					Премиерът Реджеп Тайип Ердоган приветства решението на парламента като победа на демокрацията, но турските секуларисти виждат в него заплаха за разделението между религия и държава.
					От Айхан Шимшек за Southeast European Times – 11/02/08 
 
					 
						
Забрадки, изложени в магазин в Истанбул. [Гети Имиджис]
						Парламентът одобри в събота (9 февруари) носенето на ислямски забрадки в университетите, отбелязвайки с това победа за свързаната с политическия ислям управляваща Партия на справедливостта и развитието (ПСР). В понеделник жени, носещи забрадки, бяха допуснати в университетите в градовете Коджаели, Адана и Диарбекир, въпреки че законодателството, за което се изисква подписът на президента Абдула Гюл, все още не е влязло в сила. 
						Междувременно десетки хиляди хора се събраха в Анкара, за да протестират срещу решението на парламента. Турските секуларисти - между които са все още силната армия, съдебната власт и учените - смятат, че забрадката е символ на политически ислям, засилващо се движение в Турция, което се противопоставя на разделението между държава и религия. 
						Опонентите твърдят, че премахването на забраната ще повиши социалния натиск върху жените да носят забрадки, особено в по-малките градове. Те предупреждават, че турското общество ще стане по-поляризирано, а университетите ще се превърнат в места на сериозни идеологически сблъсъци. 
						Армията не взе участие в последните дебати, но високопоставени съдии и университетски ректори заклеймиха измененията като "противоконституционни". Главната опозиционна Републиканска народна партия (РНП) обеща да внесе жалба в Конституционния съд с искане решението да бъде отменено. 
						Според лидера на ПСР, премиера Реджеп Тайип Ердоган, обаче решението на парламента е победа за демокрацията и справедливостта. В изказване в неделя пред около 15 000 турски емигранти в Кьолн, Германия, той настоя, че "реформите за по-големи свободи в Турция" ще продължат. Същевременно той отправи критики срещу турското общество, че губи своите морални устои. 
						"Турция не успя да внесе наука от Западния свят, а вместо това внесе неморално поведение от Запада," каза Ердоган пред консервативната в по-голямата си част аудитория от турски имигранти в Германия. Неговите забележки бяха посрещнати с одобрителни аплодисменти. 
						 ЕС не коментира решението от събота. Докладчикът на Европейския парламент за Турция обаче изрази безпокойство. 
						"Загрижена съм, че продължаващият разгорещен дебат в Турция може да доведе от премахване на забраната до морален натиск върху жените да носят забрадки в университетите," каза Риа Оомен-Руйтен. Тя обаче добави, че Европа не взема участие в този въпрос и няма да му дава оценка. 
						Съседният на Турция Иран, който е под строго ислямско управление, приветства решението на турския парламент. Хоятолеслам Бирия, старши съветник на иранския президент Махмуд Ахмадинеджад, каза пред представители на пресата, че това е показателно за разпространението на исляма в Турция. 
						Всички жени в Иран, включително чужденките, са задължени да носят забрадки на обществени места, напомни пред репортерите Бирия. 
						Забраната върху забрадките в турските университети води началото си от 80-те години на ХХ век. Тя бе значително затегната през 1997 г., когато генерали от армията, с обществена подкрепа, свалиха правителството, което според тях бе твърде ислямистко. 
						През последните години няколко турски студентки внесоха жалби в Европейския съд за правата на човека (ЕСПЧ), аргументирайки се, че държавната забрана нарушава тяхното право на образование и представлява дискриминация. 
						През 2005 г. обаче ЕСПЧ подкрепи забраната в казуса на Лейла Сахин. Съдът постанови, че тя е основателна, тъй като Турция се стреми да не изразява предпочитания към никоя религия на обществената сцена и властите се опитват да поддържат обществения ред. 
						"Съдът не е пропуснал да отбележи факта, че в Турция има политически движения, които се стремят да наложат върху обществото като цяло своите религиозни символи и концепция за общество, основаващо се на религиозни виждания," заяви съдът. 
						Ердоган изрази недоумение. "Изумен съм от това решение," каза той. "Европейският съд няма право да се изказва по въпроса за забрадките. Това право принадлежи на ислямските улеми (учени)."

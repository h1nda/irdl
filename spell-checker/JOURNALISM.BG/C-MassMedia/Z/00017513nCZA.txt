Ръководителят на МОК очаква "чудесна" зимна олимпиада
					08/02/2006
					Докато Италия е ангажирана с последните приготовления по откриването на Зимните олимпийски игри в Торино в петък, президентът на МОК Жак Рог похвали усилията на страната за организиране на събитието. Макар че балканските страни изпращат по-малко от 100 спортисти, някои от тях -- най-вече хърватката Яница Костелич -- имат сериозни шансове да се завърнат с медали.
					(Айриш Таймс - 08/02/06; Ройтерс, АФП, БиБиСи, Гласът на Америка, ЮПИ, Агенция София Нюз, НетИнфо - 07/02/06; AП, AФП - 05/02/06; АГИ, ХИНА - 04/02/06; Официален уеб сайт на Торино 2006; Международен олимпийски комитет; Национални олимпийски комитети)
 
					 
						
Българката Ирина Никулчина участва в свободни тренировки по биатлон за Зимната олимпиада в Сан Сикарио, Италия във вторник (7 февруари). [AФП]
						Три дни преди откриването на Зимните олимпийски игри 2006 в Торино във вторник (7 февруари) президентът на Международния олимпийски комитет (МОК) Жак Рог похвали Италия за усилията й по организирането на събитието. 
						"През последните седем години италианците направиха всичко възможно да осигурят физическите и човешки структури, които да гарантират най-добри условия за спортистите," е казал Рог, цитиран от ЮПИ. 
						17-дневните игри, които ще бъдат закрити на 26 февруари, ще съберат 2500 спортисти от 85 страни и на тях ще бъдат раздадени 84 комплекта златни, сребърни и бронзови медали в 15 спортни дисциплини. Макар че балканските страни изпращат по-малко от 100 спортисти, поне някои от тях -- най-вече хърватката Яница Костелич -- имат сериозни шансове да се завърнат с медали. 
						Състезанията ще се проведат на седем места, включително Торино, Бардонекия и Сестриере, където ще се намират и трите олимпийски села. 
						На церемонията по откриването на игрите на Олимпийския стадион в Торино в петък ще присъстват 35000 зрители. Това е една малка част от очакваните от организаторите 1 милион туристи и 2300 представители на МОК и национални олимпийски комитети и федерации, които ще пристигнат в Италия за олимпиадата. 
						"Церемонията по откриването в петък със запалването на олимпийския огън, символ на братството между хората, ще бъде изпълнен с емоции момент за нас, италианците, и за спортистите в целия свят," каза във вторник италианският президент Карло Адзелио Чампи. "Убеден съм, че всички -- граждани и институции -- ще работят заедно за постигане на най-добра организация на тези Зимни олимпийски игри." 
						На церемонията по откриването ще присъстват 15 държавни и правителствени ръководители, 46 министри на спорта, първи дами, сред които Лора Буш и Чери Блеър, както и кралски особи, включително кралят на Испания Хуан Карлос, на Норвегия -- Харалд и принцът на Монако Албер. 
						За да се гарантира безопасността на спортистите, гостите и зрителите, италианските власти са засилили мерките за сигурност. Около 15000 полицаи и войници ще отговарят за сигурността на земята, а разузнавателни самолети на НАТО ще наблюдават небето. Триста снайперисти на ски ще патрулират по планинските склонове, а кучета, обучени да откриват експлозиви, ще проверяват зрителите. 
						"Разбираме, че е налице допълнителна опасност, и вниманието ни ще бъде съответно заострено," каза италианският премиер Силвио Берлускони в интервю във вторник, като имаше предвид мюсюлманските бунтове, последвали публикуването на карикатури на пророка Мохамед. 
						Италианският министър на вътрешните работи Джузепе Писану също предупреждава през последните месеци, че Торино може да се превърне в потенциална цел на терористични атентати по време на олимпиадата. 
						Въпреки протестите по време на преминаването на олимпийския факел Рог е убеден, че олимпиадата ще бъде "чудесна" и "спокойна". 
						На тези Олимпийски игри ще бъдат засилени мерките за допингов контрол. Шефът на МОК каза, че със 72 % ще се увеличи броят на допинг тестовете по време на игрите в Торино в сравнение с олимпиадата през 2000 г. в Солт Лейк Сити. Очакват се общо около 1200 теста. Освен това за първи път системно ще се правят изследвания на кръв и всички проби ще се пазят осем години, съобщи БиБиСи. 
						"Хиляди спортисти ще се състезават чисто и честно," каза Рог. "Наш дълг е да приложим най-строги мерки, за да заловим малцината, които мамят."

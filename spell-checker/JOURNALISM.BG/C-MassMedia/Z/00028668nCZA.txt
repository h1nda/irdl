Енергийна сделка с Русия разцепи сръбското правителство
					12/12/2008
					Министърът на икономиката на Сърбия Младжан Динкич и неговият екип напуснаха в четвъртък работната група за преговори по енергийния договор с Русия, след като правителството отхвърли неговите предложения, които имат за цел да гарантират, че интересите на Сърбия ще бъдат защитени.
					(Блиц 12/12/08; АП, РИА Новости, Бета, Б92, Правителство на Сърбия - 11/12/08; АФП, Ройтерс - 05/12/08)
 
					 
						
Министърът на икономиката Младжан Динкич предложи в четвъртък (11 декември) да се оттегли от екипа за преговори между Сърбия и Русия в знак на протест срещу предложената сделка. [Гети Имиджис]
						Министърът на икономиката на Сърбия Младжан Динкич се оттегли в четвъртък (11 декември) като ръководител на екипа за преговори по енергийния договор с Русия, след като правителството отхвърли някои от неговите предложения. 
						Според предварителния договор, който парламентът ратифицира през септември, Сърбия се съгласява да продаде 51 % от своята петролна рафинерия монополист “Нафтне Индустрие Сърбие” (НИС) на руското дружество “Газпром”. В замяна Русия ще изгради преминаващата през Сърбия отсечка от газопровода “Южен поток”, както и подземно газохранилище в Банатски Двор. 
						Динкич, който оглавява участващата в трипартийното коалиционно правителство партия “Г17 Плюс”, заяви, че напуска работната група, тъй като включването на Сърбия в проекта “Южен поток” не е гарантирано. Причината е, че Русия е готова да подпише незабавно само договора за продажбата на НИС. Трима от неговите сътрудници също напуснаха групата, след като правителството отхвърли неговото предложение Сърбия да настоява за подписването на три обвързващи договора: за НИС, за “Южен поток” и за Банатски Двор. 
						"Руснаците приемат да подпишат само един обвързващ договор, този за НИС," се казва в отворено писмо на Динкич, цитирано в петък от белградския всекидневник “Блиц”. "Те казват, че до две години ще се разбере дали газопроводът въобще ще се изгражда ... Така, ако подпише договора за продажба на НИС, Сърбия не получава гаранции, че останалите два проекта ще бъдат реализирани ... Припомням, че цялата енергийна сделка беше подписана, за да може Сърбия да получи газопровода." 
						Друго предложение, което Динкич направи в четвъртък, предвиждаше първоначално на “Газпром” да бъдат продадени само 25 % от акциите на монополиста, а останалите 26 % -- след подписването на обвързващ договор за изграждането на "Южен поток". 
						Мнозинството от присъстващите министри от кабинета са го отхвърлили, "настоявайки НИС да бъде продадена на "Газпром" без никакви гаранции," съобщи белградското радио Б92. 
						Динкич е един от най-ожесточените критици на частта от предварителното всестранно споразумение за енергийно сътрудничество с Русия, която засяга НИС, тъй като смята, че тя е неизгодна за неговата страна. 
						“Газпром” ще получи мажоритарно участие в сръбското петролно дружество срещу 400 млн. евро. Според предварителния договор руснаците трябва да инвестират още 500 млн. евро до 2012 г. 
						
“Блиц” обаче съобщава, че в края на краищата ангажиментът за инвестиции е бил заменен с предложение НИС да получи руски заем при годишна лихва от 6 %, която обаче ще е променлива и ще важи само през първата година от изплащането. Според предишно предложение Сърбия трябваше да изплати кредита при 9 % годишна лихва. 
						Динкич твърди, че руснаците настояват също монополът върху продажбата на петролни продукти в Сърбия да бъде запазен до 2014 г. въпреки поетия от Белград ангажимент към ЕС той да отпадне до края на 2010 г. Според министъра няма и гаранции, че ще бъдат изпълнени мерките в областта на околната среда, които се изискват от ЕС. 
						Правителството обаче прие предложението на Динкич договорът за продажбата на НИС да бъде ратифициран от парламента, ако бъде подписан преди договорите за “Южен Поток” и Банатски Двор. 
						Работната група за преговорите с Русия вече ще бъде ръководена от премиера Мирко Цветкович.

Ученици загинаха в катастрофа с автобус в северна Гърция
14/04/2003
Камион, натоварен с шперплат, се блъсна в неделя в училищен автобус, като уби 24 деца и рани други 31. Учениците са се връщали от екскурзия до Атина.
(Ройтерс, Индипендънт, Таймс онлайн, АНА, МПА, News.bg - 14/04/03; АП, АФП - 13/04/03)
 
 
Двадесет и четирима тийнейджъри загинаха и други тридесет и един бяха ранени късно в неделя (13 април) в Гърция, когато натоварен с шперплат камион се блъсна в училищен автобус. Катастрофата е станала на тесен пътен участък с много завои в долината Темпи, на около 350 км северно от Атина. Това е най-тежкият пътно-транспортен инцидент в страната през последните 30 години.
Водачът на камиона, който е получил леки наранявания, е задържан до приключване на следствието.
'Загубих контрол над камиона и след навлизане в насрещното платно се блъснах в автобуса'', призна шофьорът пред телевизионните репортери. ''След удара плоскостите шперплат просто полетяха към автобуса''.
"Независимо от причината - а тя ще бъде разследвана - това е трагедия", заяви гръцкият премиер Костас Симитис, който се очаква да посети мястото на инцидента.
Според оцелелите и полицията камионът се е спускал по хълма с висока скорост, когато натовареното ремарке внезапно се е насочило към насрещното платно, където е приближавал автобуса. То ударило лявата страна на автобуса, като го отхвърлило към канарите край пътя.
В автобуса са пътували 48 ученици между 14 и 16 години, които са се връщали в родното си село Макрохори, на 70 км северно от мястото на инцидента, след тридневна екскурзия до Атина. Те са се намирали на по-малко от един час път от дома.
"Видях как плоскостите летят към нас и викнах към учениците да си скрият главите. Но беше твърде късно", каза Панайота Зиога, една от тримата учители в автобуса. Всички учители и шофьорът на автобуса са оцелели.
От сблъсъка дървеният материал е изхвърчал от камиона. ''Той е бил като бръснач, отсичайки половината автобус'', предаде Ройтерс, цитирайки член от спасителния екип.
Плоскостите са разкъсали подпорите на покрива и той е паднал върху главите на учениците. Удряйки се в разпръснатия по пътя шперплат, три коли, движили се зад автобуса, са избухнали в пламъци, но според сведенията няма пострадали пътници.
"Един приятел ме издърпа, но навсякъде имаше само трупове", каза пред гръцката телевизия един от оцелелите ученици. ''Навсякъде имаше кръв''. Телевизионните репортажи показаха спасителния екип, който изтегля обезобразени тела от останките от автобуса, а неговите седалки са разпръснати по пътя. Автобусът е бил почти сплескан от удара. Телевизията показа как изплашените оцелели с окървавени лица ридаят край пътя.
Десетина линейки отнесоха пострадалите в болниците в Лариса и Катерини. Според лекарите повечето са починали на място от наранявания по главите. Броят на починалите може да се увеличи, тъй като някои от нараняванията са сериозни.

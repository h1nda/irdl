Словения предлага арбитраж за границата с Хърватия 
					09/03/2007
					 
						ЗАГРЕБ, Хърватия -- Словенският външен министър Димитрий Рупел заяви в четвъртък (8 март), че ако Словения се съгласи на арбитражна процедура за границата си с Хърватия, делото трябва да обхваща цялата граница, а не само морската й част. Двете страни не могат да се споразумеят за правата на риболов в Адриатическо море след разпадането на Югославия. Неотдавна хърватският премиер Иво Санадер посочи, че Хърватия може да поиска делото да се разгледа от международен арбитражен съд, но Словения остро се противопостави на такъв ход. 
						Санадер заяви, че е склонен да приеме словенското предложение, като каза, че ако арбитражът за цялата граница е "условие за отнасянето на въпроса към международна съдебна институция, където най-после ще приключим с въпроса за залива Савудрия, тогава защо не?" (Вечерни Лист - 09/03/07; Хина - 08/03/07)

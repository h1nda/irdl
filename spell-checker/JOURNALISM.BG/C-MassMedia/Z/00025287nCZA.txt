Тревога в Турция във връзка с насилието срещу християни
					29/01/2008
					Зачестилите напоследък нападения открояват заплахата, на която са изложени религиозните малцинства, най-вече от страна на маргинални ултранационалистически групи.
					От Айхан Шимшек за Southeast European Times -- 29/01/08
 
					 
						
ЕС обвини Турция, че не осигурява адекватна защита на християните и другите малцинства. [Снимка: SETimes]
						Адриано Франкини, 65-годишен католически свещеник, току-що бил отлужил неделната литургия в църквата "Св. Антоний" в Измир, когато към него се приближил мадеж и изразил интерес да се покръсти. Когато свещеникът му заговорил, младежът -- всъщност краен националист -- изпаднал в ярост и го пробол с нож в стомаха. 
						Франкини оцеля, но трима протестантски мисионери, станали жертва на нападение по-рано тази година, нямаха този късмет. Те били измъчвани часове наред, преди да бъдат убити от група младежи в източния град Малатия. През 2006 г. друг католически свещеник -- Андреа Санторо -- бе застрелян от 16-годишен младеж, докато бил коленичил за молитва. 
						Християните в Турция са изложени на враждебност не само от страна на ислямските екстремисти, но и от ултранационалистите, които разглеждат тяхното присъствие като заплаха за националната сигурност. Популярни телевизионни сериали като "Долината на вълците" представят мисионерите като агенти на заговор на великите сили за подкопаване на исляма и турската държава. Според съобщенията именно телевизионно предаване е вдъхновило нападателя на Франкини. 
						Вълната от нападения -- и особено убийствата в Малатия -- шокираха много турци. Предимно мюсюлманска, но светска държава, Турция се гордее с религиозната си толерантност. Правителството и почти всички политически групи остро осъдиха бруталното убийство на мисионерите. 
						За критиците обаче насилието е знак за твърде ограничената религиозна свобода в Турция в сравнение със стандартите на ЕС. Брюксел отдавна протестира, че страната не съумява да защити напълно немюсюлманските си малцинства. 
						Според адвокат, представляващ семействата на убитите мисионери, единият от убийците е имал връзки с местната полиция. Вътрешното министерство на Турция започна разследване по въпроса. 
						Адвокатът Мехмет Али Коджак се оплака още, че в обвинителния акт са изброени всички членове на протестантската общност в Турция, което разкрива подробна информация за тях. С това цялата група се превръща в мишена, твърди той, добавяйки, че властите изглеждат по-заинтересовани от това да осветлят дейността на християнските мисонери, отколкото да изобличат истинските виновници за убийствата. 
						Друг адвокат, представляващ семействата на жертвите, Орхан Кемал Ченгиз, обвини местната преса в Малатия, че е водела антимисионерска кампания, която може да е спомогнала за провокирането на нападението. 
						Сред мисионерите бяха двама турски граждани -- Неджати Айдън и Угур Юксел -- както и един германски гражданиин, Тилман Геске. Съпругата на Геске не вини турците като цяло за екстремизма, отнел живота на съпруга й. Тя казва, че обича Малатия и иска да остане да живее там с децата си. 
						"След това убийство хората от квартала дойдоха да изкажат своята почит. Местният имам ни посети, за да поднесе съболезнованията си. Аз имам вяра в турската светска система и правосъдие," казва Геске. 
						Зафер Юскюл, председател на парламентарната комисия по човешки права, е участвал в два съдебни процеса, свързани със случая в Малатия, вторият от които е започнал на 14 януари. 
						"Турция е светска държава," каза Юскюл. "Една от съществените потребности на държавния секуларизъм е да гарантира свободата на вероизповеданията. Държавата трябва да стои на еднакво разстояние от всички вероизповедания. Тези хора обаче бяха убити заради своята вяра. Това е неприемливо."

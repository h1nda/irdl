Случаите на заболявания от свински грип в региона се увеличават
					15/07/2009
					 
						НИКОЗИЯ, Кипър -- Румъния временно затвори консулството си в Никозия, след като седем служители в него, включително консулът Андреа Пастарнак, дадоха положителни резултати при теста за грипния вирус H1N1, според съобщение, публикувано във вторник (14 юли). Букурещ заяви, че не желае да изложи на риск от заразяване търсещите консулски услуги хора и иска да даде на своите служители време да получат лечение и да се възстановят. Плановете са учреждението да бъде отворено отново на 20 юли. 
						Други новини от вторник -- Турция съобщи, че броят на случаите на свински грип в страната се е увеличил над два пъти за по-малко от две седмици, достигайки 95. Всички пациенти са в добро състояние, съобщи здравното министерство. (- 14/07/09) 
						Също във вторник три нови случая на свински грип бяха регистрирани в Хърватия, с което общият брой на пациентите стана десет, съобщи Националният институт по здравеопазването. Всички са се заразили, докато са били в чужбина. Първият случай на заболяването в Хърватия беше открит на 3 юли в град Сплит. (Фамагуста Газет, Агерпрес, Хотнюз, АП, АФП, Хюриет, Явно, Индекс, ХИНА, Пословни, АФП - 14/07/09)

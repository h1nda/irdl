Албания модернизира най-голямото си морско пристанище 
					
				
					19/08/2004
				
				
						Най-голямото пристанище на Албания Дуръс обработва почти 50 % от вноса и износа на страната и също така бе избрано за начална точка на паневропейския транспортен коридор № 8. Европейската инвестиционна банка финансира амбициозната програма за основен ремонт на пристанището на стойност 17 млн. евро.
					
				
						От Арди Пулай за Southeast European Times от Тирана - 19/08/04
 
					
				 
					
Копенхагенската фирма “Роде Нилсен” бе избрана измежду девет участника да увеличи капацитета на най-голямото морско пристанище на Албания. [Архив]
					
							Датска компания бе избрана за проекта на стойност 3 млн. евро, целящ увеличаване на капацитета на най-голямото морско пристанище на Албания. Проектът представлява третата и финална фаза на по-мащабните усилия за реконструкция на пристанище Дуръс, което обработва почти 50 % от албанския внос и износ. 
						
					
							Компанията със седалище в Копенхаген “Роде Нилсен” бе избрана измежду девет участника в търга. Фирмата, която е специализирана в драгажни работи и култивиране на земи, ще увеличи дълбочината на кейовите места в терминалите за обработка на товари на пристанището и ще отстрани три потънали кораба. На терминалите също така ще бъдат инсталирани камери за наблюдение. 
						
					
							"Проектът е изключително важен, тъй като без увеличаване на дълбочината на кейовите места е невъзможно останалите извършени в пристанището ремонти да бъдат ефективни", каза албанският министър на транспорта Спартак Почи след подписването на договора през юли. 
						
					
							Като цяло ремонтът на пристанище Дуръс се очаква да струва 17 млн. евро. Най-голямата част от тази сума ще се насочи за инсталиране на дренажни системи. Изпълнението на този проект е възложено на хърватската фирма “Монтмонтаза”. Останалите дейности по реконструкцията на Дуръс включват разширяване на входа на пристанището, монтиране на ново осветление и закупуване на 120-тонен кран. 
						
					
							Според официални източници ремонтът е необходим, за да може пристанището да обработва значителен поток от хора и товари и да се увеличат ефективността и приходите от дейността. 
						
					
							Финансирането се осигурява чрез кредит от Европейската инвестиционна банка. Междувременно Световната банка помага за финансирането на проект, целящ приватизация и модернизация на дейността. Пристанище Дуръс се счита за важно, тъй като ще представлява “входната врата” на паневропейския транспортен коридор № 8, свързващ Източна и Западна Европа.

Законодателите на ЕС приеха нови енергийни правила
					23/04/2009
					Европейският парламент одобри в сряда пакет от закони, даващи зелена светлина за по-нататъшно либерализиране на енергийния пазар на ЕС и увеличаване на правата на потребителите.
					(EurActiv - 23/04/09; АФП, Ройтерс, Блумбърг, Euobserver, Европейски парламент, Европейска комисия - 22/04/09)
 
					 
						
ЕС одобри нови правила за отваряне на газопроводите и електрическите мрежи за конкуренцията. [Гети Имиджис] 
						Европейският парламент (ЕП) одобри в сряда (22 април) нови правила с широко поле на приложение, които ще увеличат конкуренцията на енергийния пазар на ЕС и същевременно ще гарантират по-добра защита на потребителските права и ще предоставят повече права на националните регулатори. Законодателните мерки, които бяха подкрепени от голямо мнозинство в парламента, подкрепят също енергийната ефективност, както и регионалната солидарност по време на газови кризи.
						Европейската комисия (ЕК) предложи пакета за по-нататъшно либерализиране на газовия и енергийния пазар в ЕС през 2007 г. Официални представители на Брюксел приветстваха приемането на реформите, които наблюдателите очакват да получат окончателно одобрение от правителствата на 27-те страни, членки на ЕС, през идните седмици. 
						"Това е голяма стъпка към истински интегриран европейски енергиен пазар и правилният отговор на Европейския съюз на структурните предизвикателства, пред които сме изправени,” каза в сряда председателят на ЕК Жозе Мануел Барозу. 
						Първоначалните предложения бяха за пълно отделяне на експлоатацията на електрическите и газови мрежи от дейностите по снабдяване и производство на енергия. Идеята срещна силна опозиция от някои от най-големите енергийни компании в Европа. 
						Компромисът, постигнат впоследствие и подкрепен от законодателите на ЕС, позволява на страните членки да избират между три възможности. Едната – да заставят електрическите и газови компании да разделят своите производствени и преносни дейности. Но ако държавите не желаят да направят това, те ще могат или да изискат от енергийните компании да предадат управлението на мрежите си на независим оператор, или да ги задължат да спазват подробни правила за автономия, независимост и инвестиции. 
						Новите мерки също така ще предоставят на националните регулатори правото да отказват сертифициране на оператори на преносни системи, контролирани от компании от страни извън ЕС, ако те не се съобразяват с правилата за разделяне на собствеността или ако навлизането им на пазара би могло да застраши сигурността на доставките за дадена държава или ЕС като цяло.
						Новото законодателство поставя основите на по-добра защита на правата на потребителите, които ще имат възможността да променят безплатно своите доставчици на газ и електроенергия в рамките на три седмици. Те също така ще упражняват по-голям контрол върху сметките си за електричество, тъй като ще имат достъп до всички съществени данни, засягащи тяхната консумация на газ и електроенергия. Новите правила предвиждат още създаването на независими механизми за обработване на жалбите и водене на извънсъдебните спорове. 
						По инициатива на ЕП новата нормативна уредба включва специални мерки за гарантиране на по-добра защита на уязвимите потребители на енергия. Тя също така задължава страните от ЕС да вземат мерки срещу енергийната бедност посредством стъпки като предоставяне на социални помощи за гарантиране на доставката на електроенергия на уязвими потребители или подобряване на енергийната ефективност. 
						 Еврокомисарят по енергетиката Андрис Пиебалгс приветства договореността, заявявайки, че тя ще облагодетелства както потребителите, така и компаниите. 
						"Пакетът ще предостави на ЕС ясна регулаторна рамка, необходима за гарантиране на добре функциониращ вътрешен пазар и за насърчаване на така необходимите инвестиции,” каза еврокомисарят.

Сърбия се заема с проблема за насилието срещу жени
					26/01/2006
					Приемането през 2005 г. на закон, даващ възможност за издаване на ограничителни заповеди срещу съпрузи, упражняващи тормоз, бе приветствано от мнозина като важна стъпка към намаляване на битовото насилие в Сърбия. Някои обаче твърдят, че резултатите не отговарят на очакванията.
					От Давор Коникушич за Southeast European Times от Белград -- 26/01/06
 
					 
						
От Службата за консултации срещу семейното насилие посочват, че всяка трета жена прикрива от семейството и приятелите си факта, че е жертва на психологически, физически или сексуален тормоз. [AФП]
						През 2005 г. Сърбия предприе мерки срещу продължаващия проблем с насилието срещу жени и деца, особено в дома. Тя прие и започна да прилага нов Закон за семейството, който за първи път дава възможност за издаване на ограничителни заповеди срещу насилниците или нареждане да се изнесат от дадено домакинство. 
						Медийното отразяване, свързано със закона, вероятно е също толкова важно, колкото и самия закон, тъй като създаде условия за обществена дискусия по проблема, който твърде често остава скрит за обществото. Според доклад на "Спрете насилието срещу жените" то сигнализира, че насилието в семейството вече няма да се разглежда като "частен проблем". 
						Макар и да е стъпка в правилната посока, според някои Законът за семейството досега няма голям реален ефект.
						 "Жените, които са жертви на насилие и които идват в нашия дом за пострадали от домашно насилие, ще ви кажат, че очакват много повече от този закон," казва Весна Станоевич, координатор на Службата за консултации срещу семейното насилие. "Според текста на закона от тях се очаква просто да си останат в семейния дом, докато упражняващият тормоз съпруг бъде принуден да се изнесе. [Но] нито законът се прилага както трябва, нито съдебните заповеди се изпълняват. Ние и досега нямаме случай съпруг, упражняващ насилие, да е напуснал дома, а жертвата да остане в него," добавя тя. 
						В същото време съществуващите домове за жени и деца, жертви на побой, са пълни, а в Сърбия има нужда от подобни места във всеки голям град. Наличните домове за пострадали от домашно насилие не получават достатъчно финансиране. Те успяват да продължат работата си само благодарение на помощта на чужди компании и организации. 
						Наред с новите домове за жените, жертви на побой, и прилагането на съществуващите закони е необходима по-основна промяна в обществените нагласи, твърдят защитниците на борбата срещу насилието. В частност, казват те, нещата биха се променили съществено, ако жертвите започнат да говорят открито. Според Службата за консултации срещу семейното насилие всяка трета жена в Сърбия прикрива от семейството и приятелите си факта, че е жертва на психологически, физически или сексуален тормоз. Тормозените жени обикновено мълчат от срам. Те се притесняват от идеята да споделят това, което преживяват в личния си живот. 
						Изследващите проблема твърдят, че това мълчание само задълбочава проблема. "Насилниците са такива най-вече поради тази невидимост и анонимност," казва Драган Попадич, социален психолог. "Проучванията сочат, че не само насилниците, но и обикновените хора в ежедневни ситуации са много по-малко склонни да действат агресивно и да използват насилие срещу другите в ситуации, когато вече не са невидими или защитени от анонимност."

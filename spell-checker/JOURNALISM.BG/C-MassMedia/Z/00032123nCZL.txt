Албанският кабинет подкрепя разследванията срещу депутати и министри
					26/10/2009
					 
						ТИРАНА, Албания -- Правителството изрази готовност да свали имунитета на всеки депутат или министър, ако срещу някого от тях бъде започнато съдебно производство. "Всяко искане от правни институции за премахване на имунитета на даден депутат ще бъде приемано, каза премиерът Сали Бериша в събота (24 октомври) в отговор на призивите от посолствата на САЩ и Великобритания в Тирана да направи повече в тази сфера. Парламентарното мнозинство, оглавявано от управляващата Демократическа партия на Бериша, настояваше, че е невъзможно да приеме подобен закон поради отсъствието на опозицията. Социалистическата партия бойкотира парламента в знак на протест срещу т.нар. от нея "манипулация" на общите избори през юни. Същевременно СП и други опозиционни партии критикуват правителството за възпрепятстване на правните процедури срещу членове на кабинета, обвинени в корупция. (Топ Чанъл, Телеграфи, Balkan Web - 24/10/09)

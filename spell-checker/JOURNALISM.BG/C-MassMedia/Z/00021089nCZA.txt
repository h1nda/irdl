Български и румънски работници ще имат свободен достъп до повечето нови страни-членки на ЕС
					27/12/2006
					От 1 януари български и румънски работници ще имат неограничен достъп до трудовите пазари на повечето бивши социалистически страни, които се присъединиха към ЕС през 2004 г., но само ограничен достъп до старите страни-членки. 
					(ФТ - 27/12/06; AФП - 25/12/06; Файнаншъл Мирър - 22/12/06; EЮобзървър - 21/12/06; AФП, AП, Агенция София Нюз - 20/12/06; Агенция София Нюз - 18/12/06; AП, Ирландия онлайн, CTK - 30/11/06)
 
					 
						
Румъния и България ще се присъединят към ЕС в понеделник (1 януари). [Гети Имиджис]
						България и Румъния ще се присъединят към ЕС в понеделник (1 януари),увеличавайки броя на страните-членки на блока до 27. Въпреки стабилното икономическо развитие през последните години, доходите в двете черноморски страни остават доста под тези в другите 25 държави, което ги прави най-бедните в клуба. 
						Присъединяването им в понеделник ще позволи на българи и румънци да търсят по-добре платена работа в други страни от блока, но не навсякъде. Повече от 15-те "стари" страни-членки на ЕС (ЕС 15) вече обявиха ограничения. Те ще бъдат в сила между 12 и 24 месеца, след което ще бъдат преразгледани. 
						Опасявайки се от нов голям приток на работници след влизането на двете балкански страни в Съюза, Великобритания обяви комплекс от мерки през октомври, ограничавайки достъпа на български и румънски работници до своя трудов пазар. Скоро след това Ирландия я последва с подобни ограничения. Заедно с Швеция, Великобритания и Ирландия бяха единствените страни-членки на ЕС, които напълно отвориха вратите на своите пазари на труда за работници от десетте повечето бивши комунистически страни, които се присъединиха към Съюза през май 2004 г.. 
						Австрия, Белгия, Германия, Гърция, Дания, Испания, Португалия, Франция и Холандия също заявиха, че ще въведат квоти или други системи за ограничаване на разрешенията за работа. От ЕС15 само Финландия и Швеция потвърдиха, че няма да налагат ограничения. 
						"Ние няма да налагаме никакви ограничения за работници от България и Румъния", заяви говорителят на шведското Министерство на правосъдието Маркус Фриберг по-рано този месец, цитиран от АФП. "Последиците от разширяването бяха много позитивни, макар и доста малко", добави той. 
						Миналата седмица Унгария стана първата от десетте страни, присъединили се към ЕС през 2004 г., която наложи временни ограничения за български и румънски граждани, търсещи работа, заявявайки, че ще отвори трудовия си пазар за работници от двете страни "на етапи". 
						И макар че свободното движение на работници е един от фундаменталните принципи на ЕС, страните-членки имат право да налагат временни ограничения, за да защитят своите трудови пазари. Всички подобни мерки трябва да отпаднат до януари 2014 най-късно, макар че те ще бъдат преразгледани много преди това. 
						С присъединяването на България и Румъния населението на ЕС ще се увеличи почти с 30 милиона и ще достигне около 490 милиона души. Омаловажавайки страховете в Съюза, София и Букурещ заявиха, че не очакват приемането на техните страни в блока да бъде последвано от голям поток търсещи работа в други страни. 
						"Файнаншъл Таймс" съобщава в сряда (27 декември), че българският министър на труда Емилия Масларова е цитирала проучване от август, според което не повече от 46 000 българи сериозно обмислят да търсят работа в чужбина след 1 януари.

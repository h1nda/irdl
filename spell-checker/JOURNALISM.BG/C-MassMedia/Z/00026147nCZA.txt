Още един мост в БиХ бе добавен към Списъка на световното наследство на ЮНЕСКО
					16/04/2008
					Смятаният за архитектурен шедьовър мост "Мехмед паша Соколович" бе включен в списъка миналия месец. 
					От Антонио Пърленда за Southeast European Times от Сараево – 16/04/08
 
					 
						
Мостът "Мехмед паша Соколович". [ЮНЕСКО]
						След добавянето на "Стария мост" в Мостар към списъка на световното наследство през 2005 г. ЮНЕСКО добави наскоро друг мост от отоманската епоха в Босна и Херцеговина (БиХ) към групата на известните световни паметници. 
						Смятан за шедьовър на отоманската архитектура, мостът "Мехмед паша Соколович" е построен в края на XVI в. в гр. Вишеград, Източна БиХ, където минава над р. Дрина, историческата граница със Сърбия. 
						Каменният мост е дълъг 179,5 м и има 11 свода. Изграден е по поръчка на родения в Босна велик везир на султана, Мехмед паша Соколович. Проектиран от Мимар Коча Синан (1489-1588 г.), всепризнат за най-добрия архитект на Отоманската империя, мостът е един от шестте, построени от него, които са се запазили до днес. 
						В края на март директорът на ЮНЕСКО Коичиро Мацуура представи на властите в БиХ в Сараево удостоверение за добавянето на моста в регистъра на ЮНЕСКО. 
						"Неговата културна стойност преминава националните и културни граници,” каза Мацуура. 
						Историята е превърнала моста в балканска икона. Той е най-известният „герой” в книгата „Мостът на Дрина” на автора Иво Андрич, носител на Нобелова награда, написана през 1945 г. Романът описва отношенията между православните сърби и мюсюлманите във Вишеград по време на османското владичество. В книгата мостът свързва не само двата бряга на реката, но и пропастта между двете религии, макар и да постига втората си цел само донякъде. 
						Спорове с корени в по-близката история принудиха Мацуура да отложи заплануваното си посещение във Вишеград по причини, свързани със сигурността. По време на посещението му в БиХ Асоциацията на жените - жертви на войната, преобладаващо босненска група, поставиха плакат върху моста в памет на жертвите от конфликта в БиХ. Местните босненски сръбски власти свалиха плаката ден по-късно. 
						През 1992 г. твърдолинейните босненски сърби извършиха зверства във Вишеград срещу босненското население на града. Три хиляди бошнаци, между които 121 деца, бяха убити, много от тях на самия мост. След Дейтънското мирно споразумение градът остана в границите на Република Сръбска под управлението на босненските сърби. 
						На церемонията по случай включването на моста като обект на Световното наследство председателят на председателството на БиХ Харис Силайджич заяви, че онези, които са преживели конфликта, „заслужават нашето уважение”. 
						Мостът "Мехмед паша Соколович" остава забележителна туристическа атракция, след като е бил свидетел на толкова много исторически превратности. Той е запазил в голяма степен оригиналния си вид, въпреки че е бил ремонтиран няколко пъти. Организацията „Уърлд Монюмънтс Уоч” постави моста в своя списък на 100-те най-застрашени обекта в света през 2006 г.

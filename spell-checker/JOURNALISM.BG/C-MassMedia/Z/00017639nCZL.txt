Първи случаи на птичи грип са потвърдени в БиХ
					19/02/2006
					 
						САРАЕВО, Босна и Херцеговина (БиХ) -- Първите два случая на птичи грип в БиХ бяха потвърдени в петък (17 февруари). Според ръководителя на държавния ветеринарен институт Йозо Багарич, двата мъртви лебеда, намерени в Яйче в началото на този месец, са се оказали носители на вируса. Той не уточни дали птиците са били заразени със силно патогенния щам на вируса H5N1. 
						Босненските ветеринарни власти също съобщиха за временна забрана на вноса на всякакви живи животни или говеждо месо от съседна Хърватия, след като бе съобщено за подозрения за случай на болестта "луда крава". Проба от болното животно е била изпратена във Великобритания за подробни изследвания. 
						Междувременно СЗО предупреди в петък, че птичият грип може да се разпространи и сред хората в Румъния. Служители на Организацията цитираха липсата на чиста вода и канализация в селските райони като фактори, които може да улеснят появата на болестта сред хората. (Независне новине, ПБС БиХ - 18/02/06; ХИНА, Ройтерс - 17/02/06)

Видения за бъдещето на Вселенската патриаршия 
					21/07/2011
					Изправена пред остър демографски срив, гръцката православна църква в Турция се бори за бъдещето си. 
					От Хенри Шапиро за Southeast European Times от Истанбул - 21.07.2011 г. 
 
					 
						
Отец Калиникос служи в манастира "Свети Георги" на о. Буюк Ада. [Хенри Шапиро]
						Въпреки че населението на Турция е над 99 % мюсюлманско, нейната богата история осигурява на страната място в сърцата на християните по света, особено за православните християни. 
						Дом на някои от най-старите християнски църкви в света - както и родно място на св. Павел и седалище на Вселенската (Цариградската) патриаршия, най-почитаната православна патриаршия - Турция привлича православни християни поклонници и туристи от цял свят. 
						Днес обаче са останали само 2 500 гърци, православни турски граждани. 
						Турските закони изискват православните християнски свещеници и учители да бъдат турски граждани, правило, което е причина за безбройни проблеми за православната църква в Турция и което в края на краищата може да постави под заплаха институционалното й оцеляване. 
						Въпреки че Вселенската патриаршия се грижи за 60 църкви в Истанбул и околностите, тя разполага само с 28 свещеници, квалифицирани да отслужват литургии. Тя страда и от недостиг на учители и монаси. 
						Един от истанбулските православни манастири, „Св. Георги” на о. Буюк Ада, полага големи усилия за привличането на монаси. От 1997 г. трима гръцки монаси от Атон пътуват между Истанбул и Солун, пребивавайки в Турция за периоди от по три месеца с туристически визи. 
						Попитан защо той и братята му са дошли в Турция, отец Калиникос отговаря, че са дошли „по Божия воля, защото обичат тази земя”. 
						Вселенската патриаршия би предпочела по-стабилно решение на своите проблеми с персонала - такова, което би позволило на повече хора като отец Калиникос да следват призванието си. 
						Отец Доситеос Анагностопулос, ръководител на бюрото за връзки с пресата и обществеността на вселенския патриарх, каза за SETimes , че най-големите надежди на Патриаршията са сегашното турско правителство да открие отново Духовната семинария на о. Халки, която беше затворена от правителството през 1971 г. 
						Понастоящем в Турция няма училище за подготовка на православни християнски свещеници. Отец Анагностопулос смята отварянето отново на семинарията на о. Халки за „наложително” за подобряването на религиозните свободи в страната. 
						Той отбелязва също, че през 1960 г. в Истанбул е имало около 200 000 гръцки православни християни, почти 100 пъти повече, отколкото днес. 
						Според отец Анагностопулос „натискът, оказван от предишните турски правителства”, е принудил тези хора да напуснат. „В последните години този натиск изчезна, но напусналите не могат да се завърнат”, добавя той. 
						Патриаршията се надява, че на желаещите ще им бъде позволено да се завърнат и с изготвянето на съответните документи те ще станат свещеници или учители. Той би желал също така турското правителство да предостави разрешителни за работа на чуждестранни православни християни, които желаят да дойдат и работят като свещеници или учители. 
						Отец Анагностопулос вижда бъдещето на Турция като най-голяма „мултикултурна” нация в региона. „Различни имигранти идват в Турция от цял свят, за да намерят работа, и мнозина от тях са християни”, казва той. 
						Когато това време дойде, той се надява християните да бъдат свободни да изповядват вярата си свободно.

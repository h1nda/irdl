ЕБВР ще отпусне 41 млн. евро за българските МСП
19/04/2004
ЕБВР ще отпусне 41 млн. евро на няколко български банки до края на годината. Финансирането е предназначено за заеми, които да се отпускат на малки и средни предприятия.
(Новините, Дневник, Медиапул, Дау Джоунс -- 18/04/04; EБВР - 16/03/04)
 
 
ЕБВР ще отпусне 41 млн. евро в подкрепа на българския сектор на малките и средни предприятия, изтъкна вицепремиерът и министър на икономиката Лидия Шулева в Лондон в неделя (18 април). [www.government.bg]
ЕБВР ще отпусне 41 млн. евро в подкрепа на българския сектор на малките и средни предприятия (МСП), каза вицепремиерът и министър на икономиката Лидия Шулева в Лондон в неделя (18 април). Парите ще бъдат разпределени между няколко български търговски банки до края на годината, за да отворят те кредитни линии за МСП.
Шулева е част от българската делегация, ръководена от финансовия министър Милен Велчев, която участва в двудневната годишна среща на ЕБВР.
След разговори с президента на ЕБВР Жан Льомиер през първия ден Шулева заяви, че 10 млн. евро ще бъдат използвани целево за финансиране на проекти в сферата на агробизнеса през Обединена българска банка. Две други банки Постбанк и ДСК ще получат съответно по 10 млн. евро, а Хеброс банк - 6 млн. евро. Останалите 5 млн. евро ще се разпределят между две лизингови компании. Според министъра вече са подписани договори по проекти на обща стойност 26 млн. евро.
ЕБВР разглежда частния сектор и развитието на инфраструктурата като ключови приоритети за своята дейност в България. Миналия месец тя обяви инвестиция от 50 млн. евро в нов пакет, който се очаква да подпомогне увеличаването на енергийната ефективност и реализацията на проекти за енергийна регенерация в сектори на частния бизнес из цяла България.
Съгласно проекта, който е първи по рода си в ЦИЕ, участващите български банки ще получат средства, които те след това могат да заемат на промишлени предприятия в частния сектор за проекти, целящи подобряване на енергийната ефективност.
ЕБВР е най-големият единичен инвеститор в България, вложил досега повече от 848 млн. евро в над 46 проекта, посочва банката в свое съобщение от миналия месец, допълвайки, че по този начин е съдействала за мобилизирането на общо 3,2 млрд. евро за страната.
Състоянието на приватизацията в България бе друга тема, обсъждана по време на разговорите в неделя. Отбелязвайки напредъка към приключване на продажбата на българския телекомуникационен монополист, представители на ЕБВР са изразили надежда, че процедурата ще завърши в най-скоро време.

Посланикът на ОССЕ Семнеби: Завръщането на бежанците и свободата на медиите са ключови въпроси за Хърватия
29/07/2003
 
СПЛИТ, Хърватия -- Ръководителят на мисията на ОССЕ в Хърватия посланик Петер Семнеби заяви в понеделник (28 юли), че завръщането на бежанците и свободата на медиите остават ключови въпроси за страната, както от гледна точка на политическата стабилност, така и за интеграцията на страната в ЕС. След среща с хърватски представители в крайбрежния град Сплит Семнеби каза пред репортери, че успехът на реформите изисква повишени усилия и политическа ангажираност на властите на всички равнища. Семнеби също така призова местните власти да предприемат мерки, за да дадат възможност на бежанците или да се завърнат по домовете си, на които са били собственици, или да бъдат справедливо компенсирани. По повод на предложената поправка, според която клеветата ще подлежи на съдебно наказание, Семнеби повтори възражението на ОССЕ и искането към правителството да отмени решението. (ХИНА, Би Би Си - 28/07/03)

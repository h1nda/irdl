Папата призова хърватите да излекуват раните от войната
06/06/2003
 
ОМИШАЛ, Хърватска -- Папа Йоан Павел Втори пристигна в Хърватска в четвъртък (5 юни) и призова ръководителите на страната да положат по-големи усилия за преодоляване на враждебността от миналото. "Нека тези, които упражняват гражданската и религиозната власт, никога да не изпитват умора в усилията си да излекуват раните, нанесени от жестоката война, и да премахнат последиците от тоталитарната система, която твърде дълго се опитваше да наложи идеология в ущърб на човека и неговото достойнство", заяви той. Светият отец потвърди силната си подкрепа за стремежите на страната да влезе в ЕС. Хърватският президент Стипе Месич каза, че посещението на папата е историческо и подчерта, че Хърватска напредва по пътя на демократизацията. Светият отец ще посети 5 града по време на визитата си. (Ройтерс, АП, ХИНА, Би Би Си - 05/06/03)

Алкалай предрече, че реформите в полицията на БиХ ще бъдат завършени през тази година 
					13/06/2007
					 
						САРАЕВО, Босна и Херцеговина (БиХ) -- Външният министър Свен Алкалай каза във вторник (12 юни), че техническите преговори по реформите в полицията са приключили и процесът е завършил на 95 %. В края на посещението си в Лисабон Алкалай е казал на своя португалски колега Луиш Амаду, че оставащите пречки ще бъдат преодолени по време на португалското председателство на ЕС, което започва през юли. Застоят на реформите в полицията възпрепятства подписването на Споразумение за стабилизация и асоцииране с ЕС. 
						Върховният представител Кристиан Шварц-Шилинг, посланикът на САЩ в БиХ Дъглас Макелхъни и германският посланик в БиХ Михаел Шмунк се срещнаха във вторник с министър-председателя на Република Сръбска Милорад Додик в опит да се намери компромис по полицейските и конституционните реформи. Междувременно основните хърватски партии ще се срещнат в четвъртък, за да дискутират единната хърватска позиция по конституционните реформи. (Независне Новине - 13/06/07; Фена, РТРС, Форбс - 12/06/07)

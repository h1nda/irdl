Приближен на министър загина при бомбен атентат в гръцкото министерство на сигурността
					25/06/2010
					Ръководителят на отдела за сигурност на гръцкия министър на обществения ред Михалис Хрисохоидис загина в четвъртък вечерта при опит да отвори предназначен за министъра пакет, който е съдържал бомба.
					(АФП, ДПА, Гардиън, Скотсман, АНА-МПА - 25/06/10; АП, АФП, Ройтерс, ДПА, Би Би Си, Си Ен Ен, ФТ, Уол Стрийт Джърнъл, Телеграф, Дойче Веле, АНА-МПА - 24/10/06)
 
					 
						
Лекар влиза в централата на полицията и министерство на гражданската защита в Атина, след като бомбена експлозия там уби един човек в четвъртък (24 юни). [Гети Имиджис]
						Колет бомба, опакован като подарък, експлодира в сградата на гръцкото министерство на гражданската защита в четвъртък вечерта (24 юни), като уби приближен на министъра служител. 
						Експлозията е станала малко след 8 ч. вечерта на няколко метра от кабинета на министъра на обществения ред Михалис Хрисохоидис, намиращ се на седмия етаж на строго охраняваната сграда в Атина. 
						Полицията съобщи, че устройството се е задействало, когато началникът на личната охрана на министъра, Йоргос Василакис, 50-годишен полицейски служител, се опитал да отвори пакет, приличащ на кутия с бонбони. 
						„Пакетът е бил опакован и явно се е взривил в ръцете на помощника на министъра, когато той го е взел и се е опитал да го отвори”, обясни говорителят на полицията Танасис Кокалакис. „Чухме силен взрив, имаше много на дим и поражения.” 
						Служителите на министерството са били евакуирани незабавно и полицията е изолирала сградата. 
						Хрисохоидис, който не е пострадал, заяви, че пакетът е бил предназначен за него. Видимо помрачен и разтърсен от смъртта на Василакис, той обеща, че планиралите атентата лица ще бъдат изправени пред съда. 
						„Загубих приятел, ценен сътрудник и баща на две деца”, каза Хрисохоидис пред репортери пред сградата на министерството минути след експлозията. „Тези страхливи убийци ще бъдат изправени пред съда”, добави той, като подчерта, че подобни инциденти няма да попречат на усилията на полицията „да запази безопасността на нашите граждани, квартали и градове”. 
						Никой не е поел пряка отговорност за инцидента. 
						В коментар за Би Би Си гръцкият експерт по тероризма Атанасиос Другас посочи, че вероятно зад бомбения атентат стои „Революционна борба”, най-опасната екстремистка групировка в страната, включена в списъците на терористични организации на ЕС и САЩ. По-рано тази година полицията арестува предполагаем водач на групата и още петима членове на организацията. 
						Според Другас целта на нападението в четвъртък е била да покаже, че групата не е победена. 
						Осъждайки инцидента като „терористичен удар”, министър-председателят Георгиос Папандреу изрази съболезнования на семейството на Василакис, като обещава, че неговото правителство няма да позволи на радикални въоръжени групировки да постигнат своите цели или да тероризират гърците. 
						"В период, когато страната и нашият народ всеки ден водят битка за излизане от кризата, страхливи убийци искат да нанесат удар върху реда и нашата демокрация”, заяви той в изявление в четвъртък вечерта. 
						Разследващите бомбения атентат органи работят, за да установят дали бомбата е била доставена в министерството лично, или по пощата.

Бизнес: Турската “Чалък Енержи” ще строи газова електроцентрала в Туркменистан
					25/07/2008
					Турско енергийно дружество спечели обществената поръчка за изграждането на електроцентрала в Туркменистан. Още в новините: кипърската CYTA ще инвестира 50 млн. евро в дейността на дружеството в Гърция; албанските туристически агенции и туроператори предупреждават, че тяхната индустрия не е регламентирана. 
					 
						
						
Турското енергийно дружество “Чалък Енержи” спечели обществена поръчка на министерството на енергетиката на Туркменистан за изграждането на газова електроцентрала. Съоръжението, което ще бъде с капацитет от 254 MW, ще се намира в провинция Балканабад. Строителните дейности започват през август, като завършването на проекта на стойност 137 млн. евро се планира за март 2010 г. 
						*** 
						
Кипърският държавен телеком CYTA ще инвестира около 50 млн. евро, за да разшири дейността си в Гърция, съобщи дружеството в петък (18 юли). Телекомът обслужва 13 общини в Северна Гърция, които обхващат 1 млн. души. CYTA планира да започне да разработва нови услуги в Гърция този октомври. 
						*** 
						
Туристическите агенции в Албания предупреждават, че туристическата индустрия продължава да бъде до голяма степен нерегламентирана. Туроператорите се оплакват, че занемарената инфраструктура и слабата реклама правят албанския пазар неконкурентен. Едва 36 от 627 хотела имат лицензи, а по албанското крайбрежие има още 908 бази. 
						*** 
						Най-голямото на дружество в Сърбия, “Делта Макси”, закупи албанската верига супермаркети “Евромакс”. Освен закупуването на съществуващи дружества “Делта Макси” възнамерява да изгради и собствена база в Aлбания. 
						*** 
						
Сърбия и Maкедония са били основните търговски партньори на Koсово през 2007 г., според доклад на Централната банка на Косово, отразен от местните медии в неделя (20 юли). Централноевропейското споразумение за свободна търговия посочва, че Македония, Сърбия и Aлбания са получили 38,9 % от общия износ на Косово, а 41,3 % от вноса на страната е бил от тези държави. *** 
						“Стандард енд Пуърс” запази негативната си прогноза за държавния рейтинг на Сърбия въпреки арестуването на бившия босненски сръбски лидер Радован Караджич. “Стандард енд Пуърс” продължават да бъдат предпазливи заради фискалните политики на новото правителство. Новото правителство все още няма политика за намаляване на инфлацията, което води до допълнително покачване на ефективния валутен курс. 
						*** 
						Световната банка ще предостави на Maкедония заем от 70 млн. евро за инфраструктурни проекти. Кредитът ще бъде изплатен през следващите 20 години след петгодишен гратисен период, съобщи министърът на финансите Трайко Славевски в понеделник (21 юли). Македония ще получи също заем от 50 млн. евро от Европейската банка за възстановяване и развитие за възстановяване на регионалните и местните пътища, което ще започне тази есен. 
						
(Различни източници – 18/07/08-25/07/08)

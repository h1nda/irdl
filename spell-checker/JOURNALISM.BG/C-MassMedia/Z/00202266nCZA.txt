Според проучване проблемите между Сърбия и БиХ все още не са решени
					19/01/2012
					Европейското движение в Сърбия препоръчва Белград да установи по-добро сътрудничество с централното правителство на Босна и Херцеговина, за да превъзмогне нерешените проблеми.
					От Биляна Пекушич за Southeast European Times от Белград -- 19/01/12 
 
					 
						
Железопътната линия, свързваща Сърбия и Черна гора, преминава през Източна Босна, където пътниците минават през две паспортни проверки. [Ройтерс]
						Според изследване на Европейското движение в Сърбия, публикувано миналата седмица, остават много нерешени проблеми, даващи негативно отражение върху отношенията между Сърбия и Босна и Херцеговина (БиХ) 16 години след като двете страни подписаха Дейтънското мирно споразумение. 
						"Определянето на границата между двете страни още не е завършено, не е уреден статутът на активите на фирмите отпреди войната, правото на наследяване е в застой и съдопроизводството по [делата] за военни престъпления е изправено пред големи проблеми," каза за SETimes съавторът на изследването и член на Европейското движение Драган Джуканович.
						Незавършеното демаркиране на границата в частност пречи на свободното движение на хора и стоки и усложнява допълнително ежедневния живот на гражданите в двете страни. 
						Онези, които живеят в босненския анклав Медюречие - 400 акра на територията на Западна Сърбия - изглежда страдат най-много от последиците. 
						"Понякога ми се налага по два пъти на ден да ходя до сръбската община Прибой, за да отида на лекар или да купя нещо, и всеки път ми проверяват документите за самоличност и ме третират като чужденец, въпреки че живея тук вече повече от половин век," казва жителят на Медюречие Махмут Фейзич за SETimes. 
						Фейзич обясни, че части от неговата обработваема земя се намират и на сръбска територия, но от 15 години той не може да се сдобие с документи в Сърбия, показващи собствеността му. Той се опасява, че наследниците му ще загубят правото да наследят земята. 
						Подобно на това важна жп артерия, която свързва Белград с гр. Бар в Черна гора, пресича територията на БиХ. При това кратко пътуване на пътниците се налага да минават паспортна проверка два пъти. 
						"Сърбия се отнася благосклонно към една област в БиХ - Република Сръбска (РС) - с която е подписала Споразумение за специални отношения през 2006 г., а това поставя гражданите, живеещи в [другата област] Федерация Босна и Херцеговина, в дискриминирано положение," каза Джуканович. 
						Привилегированите отношения на Белград с Баня Лука са създали също и трудности за студентите в региона, които искат да учат в сръбски университети. Мнозина казват, че искат да учат при същите условия като сръбските граждани, но това е единствено възможно, ако потвърдят сръбската си националност с писмена декларация. 
						Сръбското министерство на образованието и науката отрича да има дискриминация на студенти от други националности. 
						"Те могат да се образоват в Сърбия при същите условия като студентите от сръбска националност, с тази разлика, че като чуждестранни граждани те заплащат за това образование," каза държавният секретар на министерството на образованието и науката Радивое Митрович. 
						Говорителят на Белградския университет Мариян Николич каза за SETimes, че държавната финансова подкрепа не е гарантирана за сърбите от диаспората или живеещи в страни като БиХ, от която РС е част, а само правото да кандидатстват. 
						"Всички чуждестранни студенти, независимо дали са от региона или от други европейски държави, се смятат за чужденци и попадат под различна политика на кандидатстване," каза Николич. 
						Друг основен проблем е неуреденият статут на бежанците. В Сърбия все още живеят около 25 000 от тях, защото многобройни административни пречки не им позволяват да се завърнат във ФБиХ. 
						Докато почти всички молби за връщане на имуществото на бежанците от БиХ отпреди войната са получили решение, около 2 000 апартамента - собственост на бивши служители на Югославската народна армия (ЮНА), които са работили там до април 1992 г. - не са върнати на собствениците им или на техните наследници. 
						Отношенията на Сърбия с БиХ са по-сложни, отколкото с всяка друга страна от региона. Лидерите в двете страни не са показали достатъчно интерес към установяване на добросъседски отношения в миналото, доказателство за което е фактът, че Съветът за междуправителствено сътрудничество не е заседавал от 2005 г. насам. 
						"Сръбските политици се срещат почти изключително с политици от РС, като на практика пренебрегват политиците бошнаци," каза SETimes председателят на Хелзинкския комитет за човешки права в Сърбия, Соня Бисерко. 
						Годишният доклад за човешките права в Сърбия, публикуван миналата година от Комитета за човешки права, заключи, че политиките на Белград към БиХ са непоследователни. 
						В него се твърди още, че отношенията с РС, които Сърбия определя като стратегически, водят като последица до установяването на по-добри отношения със Сараево. Посочен е пример с Истанбулската декларация, която сръбският президент Борис Тадич и председателят на председателството на БиХ Харис Силайджич подписаха през 2010 г. 
						"В декларацията се изтъква, че регионалната политика трябва да е основа за гарантиране на сигурността, постоянния политически диалог и съхранение на многоетническите, мултирелигиозните и мултикултурните характеристики на региона, но РС не прие този документ, защото го сметна за уронващ нейните интереси," каза Бисерко.

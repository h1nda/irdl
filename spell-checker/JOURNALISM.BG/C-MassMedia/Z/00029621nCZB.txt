Журналист документира дългогодишно пристрастяване към хероина
					16/03/2009
					Хърватски журналист разказва пред кореспондента на Southeast European Times Иво Шчепанович как хероинът е съсипал кариерата му.
					От Иво Шчепанович за Southeast European Times в Сплит -- 16/03/09
 
					 
						
Премеждията на хърватския журналист Славен Реля, свързани с пристрастяване към хероина, са в центъра на документалния филм на Иван Перич. [Иво Шчепанович]
						Хърватският журналист Славен Реля в продължение на години е фабрикувал интервюта, докато е бил под въздействието на хероина. 
						Реля, 46-годишен, обикновено писал за културните рубрики на най-известните всекидневници в страната си, "Вечерни Лист" и "Ютарни Лист". Всичко започнало, когато бил на 33. Опитал наркотици и скоро се пристастил към хероина. Последвали години на агония, през които той крадял пари от колегите си в службата, продал "семейното сребро", работил под въздействието на наркотика и накрая се озовал сред специализирана общност, за да се подложи на лечение. 
						Той разказва историята си в нов документален филм на телевизионния канал "Сплитска телевизия (STV), където сега работи след години рехабилитация в центровете Ченаколо в Хърватия и Италия. 
						Филмът "Бягството на един журналист от наркотичния ад" на режисьора Иван Перич (http://www.splitskatelevizija.hr/index.php/novinarov-bijeg-iz-pakla-droge ) ще бъде показан на филмови фестивали. Реля обаче се съгласи да разкаже историята си на Southeast European Times, преди появата на филма на екраните. 
						
						Southeast European Times: Защо решихте да разкажете ужасяващата си история на всички? 
						
Няма съмнение, че хероинът разруши всичко в живота ми, казва Реля. [Архив]
						
						Славен Реля: Свидетелствайки за ада, през който сме преминали, е неписана заповед, която всички ние приемаме, когато напускаме общността Ченаколо. Споделях преживяванията си с другите в общността Ченаколо и когато се върнах в къщи, реших да документирам всичко това във филм, след като някои приятели предложиха тази идея. За да бъда искрен, трябва да кажа, че филмирането на моята история, ме принуди да скъсам с някои приятели и да прекратя дори семейни връзки. Това е резултат от атмосферата в обществото, в което живеем. Тези факти обаче не ми повлияха, тъй като съм обсолютно сигурен, че върша нещо добро. Не виждам нищо лошо да разкажа една истинска история за човек, който е стъпил на крака, след като физически и морално е стигнал дъното. Не служи ли това като пътен знак за онези, които твърдят, че наркотиците имат последната дума и че не може да бъдат победени? Аз доказах, че това не е така. 
						
						SETimes: Какво е ключовото послание, което искате да отправите чрез документалния филм? 
						
						Реля: Моето послание може да се стори странно на някои. Но това, което исках да кажа е, че абсолютно всичко, което ни се случва, включително и лошите неща като наркотиците, все пак носят и нещо позитивно. Ние обаче не винаги сме способни да възприемем положителна нагласа. През всички тези трагични години винаги е имало и положителен момент. Няма съмнение, че хероинът разруши всичко в живота ми, но чрез живота си в общността Ченаколо преживях някои моменти със семейството си, които иначе бих пропуснал. По време на престоя ми сред международната общност Ченаколо се сприятелих с хора от целия свят. Трябва да кажа също, че майка ми отново почуства, че живее, след като спрях да вземам наркотици. Странно е, но започнах да разбирам света около себе си, благодарение на този ужасяващ опит. Следователно посланието трябва да бъде, че някой, който се изправя на крака, след като е паднал, вижда света с други очи. 
						
						SETimes: След като вие никога не сте пушили, нито сте пили алкохол, как се пристрастихте към наркотиците на 33-годишна възраст? 
						
						Реля: Наркотиците не са нещо, не са прах. Те представляват характер и погрешно мислене. Когато паднете до нивото да опитате наркотици, всичко вече е свършено. Чувствате празно пространство в емоционалния ви живот, самота или неудовлетворение от света около себе си и решавате да решите проблема с жълтия прах, който ви дава лъжливо чувство на свобода. Постъпих така, вместо да понеса кръста си в живота. За съжаление, много хора избират [наркотиците] вместо просто да минат през широко отворената врата на спасението. 
						
						SETimes: Как успявахте да работите като журналист и да спазвате крайните срокове на национален всекидневник, и в същото време да сте наркоман? 
						
						Реля: В началото хероинът все още ви оставя някаква възможност за творчество, преди да се превърнете в абсолютен наркоман. Мозъкът функционира и аз вярвах, че все още се справям чудесно. Е, признавам, че фабрикувах цели интервюта. Разбира се, правех го само с хора, с художници, които познавах добре и знаех, че никога няма да се оплачат. По-късно, когато имах нужда от повече пари, за да си купя наркотици, крадях пари от колеги в службата. 
						
Общността Ченаколо помогна на Реля да се възстанови. [Архив]
						
						SETimes: Сам ли решихте да се присъедините към рехабилитационната общност и да се опитате да се откажете от наркотиците, или други ви помогнаха? 
						
						Реля: Много малко хора идват по свое желание в рехабилитационната общност. Същото важеше и за мен. Наркоманът живее с илюзията, че може сам да се справи с проблема и отказва всякаква помощ. Аз освен това се опитах да се присъединя към християнска общност, където се молите и работите 16 часа на ден. Противопоставях се на това да отида да живея в общност, но положението в службата и у дома просто ме принуди да се отправя към Ченаколо. По-късно признах, че общността всъщност спаси живота ми. 
						
						SETimes: Какъв бе ключът към успешното ви отказване от наркотиците? 
						
						Реля: Вярата. Отговорността и твърдото решение [да се откажа] също ми помогнаха, но победих наркотиците, едва когато повярвах. Човек би казал, че в тези думи прозират елементи на фанатизъм, но ви казвам само онова, което преживях в действителност. 
						
						SETimes: Срещнахте ли проблеми, когато се върнахте към журналистиката след годините, прекарани в рехабилитационната общност? Трябваше ли да положите много усилия, за да ви повярват? 
						
						Реля: В това май няма много философия. Хората могат да познаят по очите ви дали сте добре. Имах проблеми при завръщането си в журналистиката, но само с онези, които бяха толкова ограничени, че не приемаха правото на човек да се провали. Но нямах големи проблеми. След като се отказах от наркотиците, бих казал, че всичко в живота ми протича така, както Бог е наредил. Наистина смятам, че човек с вяра може да премести планини. 
						
						SETimes: Очаквате ли вашият документален филм да помогне на други? 
						
						Реля: Ще постъпя така, както смятам, че е правилно и ще оставя съдбата на документалния филм на Бога и на онези, които работят върху него. Сигурен съм, че филмът ще има пълен успех, тъй като личност, която проявява смирение и обича сътрудниците си, е предопределена да постигне успех.

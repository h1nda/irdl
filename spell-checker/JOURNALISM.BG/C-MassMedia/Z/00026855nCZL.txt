Европейският съвет призова БиХ да продължи реформите
					23/06/2008
					 
						БРЮКСЕЛ, Белгия - Лидерите на ЕС приключиха двудневната си среща на високо равнище в петък (20 юни), като заявиха, че "Босна и Херцеговина (БиХ) трябва да продължи с осъществяването на процеса на реформи без никакво забавяне, особено с оглед на изпълнението на целите и условията за трансформирането на Службата на върховния представител в Специален представител (на ЕС)". Европейският съвет приветства също и неотдавнашното подписване на Споразумението за стабилизация и асоцииране, определяйки го като "важна стъпка по пътя на тази страна към ЕС". 
						В свое изказване по темата министър-председателят на Република Сръбска Милорад Додик заяви пред словенския вестник "Дело", че перспективата за членство в ЕС е една от малкото цели, които обединяват сърбите, бошнаците и хърватите в БиХ, въпреки очакванията, че страната няма да е в състояние да се присъедини към Съюза в близко бъдеще. Додик обаче каза също, че е неприемливо да се поставят условия в процеса на присъединяване на БиХ, налагащи реформиране на вътрешните отношения, определени от Дейтънското мирно споразумение. Додик бе в неделя на еднодневно посещение в Словения, където двамата с министър-председателят Янез Янша обсъдиха политическото и икономическото положение в региона. (Дневни Аваз, СТА, Дело - 22/06/08)

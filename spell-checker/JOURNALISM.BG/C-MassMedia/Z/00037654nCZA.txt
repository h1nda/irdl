Турция възприема предпазлив подход по отношение на Бахрейн
					04/03/2011
					Относително меката реакция на Анкара контрастира с предишната й позиция по отношение на кризата в Египет.
					От Алакбар Рафоглу за Southeast European Times - 04/03/11
 
					 
						
Турският премиер Реджеп Тайип Ердоган (вляво) и престолонаследникът на Бахрейн Шейх Салман бин Хамад ал-Халифа се срещнаха в Анкара в началото на февруари. [Ройтерс]
						Докато протестиращите в Бахрейн призовават за отстраняване на управляващата династия в страната, Турция възприе предпазлив подход при изразяване на загрижеността си. 
						"Ние апелираме към всички партии в Бахрейн да се въздържат от насилие", заявиха от външното министерство, избягвайки пряка критика към правителството на Бахрейн. 
						Десетки хиляди демонстранти, най-вече мюсюлмани шиити, организираха митинги по улиците на островната държава с искания сунитската династия Ал-Халифа да предаде властта и даде възможност за сформиране на конституционна монархия. 
						Полицейските мерки причиниха смъртта на няколко души от протестиращите, а стотици бяха ранени. 
						Позицията на Турция е адекватна на продължаващите процеси в Бахрейн, каза за SETimes официален представител на администрацията. 
						"Свидители сме на това, че Бахрейн предприема стъпки към реформи и ги призоваваме първо да се вслушат в народа си", каза председателят на Групата за приятелство между Турция и Бахрейн, депутатът Вейси Кайнак. 
						Според Джелалетин Явуз, анализатор на Центъра за международни отношения и стратегически анализ в Анкара, мнението на Турция за Бахрейн се формира от търговските амбиции в Залива и от ролята на Бахрейн в Близкия изток. 
						 "Tурското общество не се интересува от протестите в Бахрейн толкова много, колкото от тези в Египет", каза той за SETimes. Анкара, добави той, смята, че управляващите Ал-Халифа ще преодолеят кризата. 
						 "Протестите ще отшумят, а отношенията на Анкара с Бахрейн ще останат", отбелязва депутатът Кайнак. 
						Миналия месец престолонаследникът на Бахрейн Салман Бин Хамад ал-Халифа и двама министри посетиха Анкара, където се срещнаха с турски лидери, за да обсъдят подобрените дипломатически отношения и търговските връзки. 
						Търговският обмен между Турция и Бахрейн се увеличи до 244 милиона долара през 2010 г. в сравнение със 150 милиона долара през 2009 г. 
						 "Причината за промяната в подхода на Турция към Бахрейн може да са основателни страхове", смята Брайън Мело, европейски специалист по социалните движения в Близкия изток. Те, каза той, включват загриженост, че нестабилността може да навреди на важни икономически връзки, "или че в Бахрейн, за разлика от Египет, сектантски социални групировки могат да направят всеки политически преход по-хаотичен и несигурен". 
						 "Това колебание може също да отразява разбирането, че режимът в Бахрейн е по-способен да оцелее в сравнение с бившия режим в Египет, което прави излишни силните изявления," каза той за SETimes. 
						Въпреки това, каза Мело, очевидното разминаване между подхода към Египет и Бахрейн прави турското правителство уязвимо за критики. 
						Раймонд Ибрахим, съдиректор на Форума за Близкия изток във Вашингтон заяви, че Турция също е разтревожена от възможен ефект на доминото в региона. 
						 "Анкара няма да иска да критикува правителството на Бахрейн, тъй като се страхува, че може да се озове в подобно положение - да трябва да употреби сила срещу турците, ако започнат протести", каза Ибрахим за SETimes.

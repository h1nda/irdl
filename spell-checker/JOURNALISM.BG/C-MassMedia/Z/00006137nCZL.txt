Съдът на ООН освободи заподозрян от Косово
02/03/2003
 
ХАГА, Холандия -- В петък (28 февруари) Трибуналът на ООН за военни престъпления реши да освободи един от заподозрените етнически албанци, тъй като прокурорите не успяха да установят дали той е издирваният за военни престъпления. Агим Муртези е бил освободен, след като разпитът и иззетите от дома му документи показали, че вероятно става дума за сгрешена самоличност и не той е членът на бившата АОК, издирван от обвинението за малтретиране и убийства в затворническия лагер, управляван от бунтовниците през 1998 г. Муртези твърдеше, че не познава другите двама заподзрени по случая Харадин Бала и Исак Муслиу, което бе потвърдено писмено и от Бала.
Съдът на ООН реши също да освободи преждевременно и босненски сърбин, който излежава петгодишна присъда в австрийски затвор. През 2001 г. Дамир Досен се призна за виновен за участието си в ръководството на лагера Кератерм в Приедор, където през 1992 г. са били задържани много босненски мюсюлмани и хървати. Трибуналът го освободи заради "искреното разкаяние, което той е изразил по различни поводи, сътрудничеството му с прокуратурата и примерното му поведение в затвора". Заедно с времето, прекарано в ареста в Хага, Досен е лежал в затвора общо три години и четири месеца. (АП, АФП, Ройтерс, ФоНет, КосоваЛайв, Радио 21, Танюг, Б92 - 28/02/03)

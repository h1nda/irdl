Пазарът на недвижими имоти в Хърватия е либерализиран
					09/02/2009
					Пазарът на недвижимите имоти в Хърватия беше отворен за граждани на ЕС в опит за покриване на още едно от изискванията на ССА и възможност да бъде даден тласък на националната икономика.
					От Наташа Радич за Southeast European Times от Загреб -- 09/02/09
 
					 
						
Отскоро либерализираният пазар на недвижимите имоти в Хърватия трябва да привлече повече чужденци, особено купувачи от ЕС. [Гети Имиджис]
						От този месец гражданите на ЕС имат същите възможности да закупят недвижими имоти в Хърватия както и хърватските граждани. В миналото гражданите на ЕС трябваше да се борят с продължителни бюрократични процедури и да изпълнят множество нормативни изисквания, като например да получат разрешение да закупят имот от министерството на външните работи и на правосъдието, което отнемаше години. 
						С приемането на Закона за собствеността, което стана този месец, Хърватия изпълни едно от изискванията на Споразумението за стабилизация и асоцииране, което предоставя на гражданите на ЕС равни права при закупуване на имот в Хърватия. 
						Новият закон обаче изключва земеделската земя и защитените културни и национални обекти. Гражданите на страни извън ЕС все още се нуждаят от одобрение от министерствата външните работи и на правосъдието, за да закупят недвижим имот. 
						Въпреки огромното повишение на цените на имотите през последните няколко години и началото на световната икономическа криза наблюдателите очакват активните продажби на чужденци да продължат. За чужденците Хърватия е привлекателна както като туристическа дестинация, така и като постоянен дом. 
						В миналото чужденец, който закупува частно жилище, трябваше да получи разрешения от двете посочени по-горе министерства. Най-малко 98 % от кандидатите получаваха разрешение, но процесът беше много бавен, като понякога отнемаше до две години. 
						Друг проблем беше установяването на собствеността върху земята, тъй като правителството актуализира поземления кадастър едва преди няколко години. Той вече е достъпен онлайн. 
						Според Икономическата камара на Хърватия повече от 3 500 чуждестранни граждани са получили разрешение да закупят имот през последните десет години. На първо място са германците (2 000 разрешителни), следвани от австрийците (700), унгарците (120) и увеличаващ се брой руснаци и британци. Чуждестранните купувачи се насочват към крайбрежните райони, като предпочитат Далмация и нейните острови и полуостров Истрия. 
						Въпреки че официалните данни далеч не са точни, се смята че повече от 70 000 чуждестранни граждани вече притежават собствен имот в Хърватия, който са закупили чрез чуждестранна компания или по договор за пожизнен наем, за които не се изисква специално разрешение. 
						Маруша Визек от Икономическия институт в Загреб заяви за финансовото списание “Банка” , че министерството на външните работи получава до 1 500 молби за разрешения годишно, като добави, че цената на квадратен метър няма да се повиши след либерализацията, тъй като интересът на чуждестранните граждани към хърватски имоти вече е "включен" в пазарните цени.

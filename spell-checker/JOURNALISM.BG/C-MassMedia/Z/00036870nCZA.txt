Хърватският политик Санадер очаква екстрадиция в затвор в Залцбург 
					14/12/2010
					Бившият премиер остана в следствения арест в Австрия, докато хърватските власти замразиха имуществото и сметките му.
					От Наташа Радич за Southeast European Times от Загреб -- 14/12/10
 
					 
						
Бившият хърватски премиер Иво Санадер, ескортиран от австрийски полицай до затвора в Залцбург. [Ройтерс]
						Хърватските власти официално поискаха в понеделник (13 декември) екстрадирането на бившия премиер Иво Санадер от Австрия. Санадер, който бе арестуван миналата седмица край Залцбург, остава в ареста. 
						Официалният процес на екстрадиране може да продължи няколко седмици. Хърватските медии спекулират, че Санадер ще остане зад решетките за Коледа. 
						Премиерът Ядранка Косор, някога близък сътрудник на Санадер, посети Австрия в понеделник, но отказа да коментира случая. Тя добави че посещението й в Австрия е било планувано месеци преди събитието и няма нищо общо с арестуването на нейния предшественик на поста. 
						В коментар за ареста на Санадер по-рано Косор каза: "Конституцията гарантира върховенство на закона и равенство. Ние се застъпваме за независимостта на съдебната власт и смятаме всекиго за невинен до доказване на противното." 
						Междувременно хърватските власти са блокирали всички активи и сметки на Санадер, потвърди хърватският държавен прокурор Младен Баич. 
						Адвокатът на Санадер в Австрия, Вернер Зупан, каза, че клиентът му иска да се върне в Хърватия възможно най-скоро, за да изясни нещата. 
						Министерството на правосъдието в Загреб потвърди, че е изпратило в Австрия всички необходими документи за екстрадицията. "Не знаем кога ще получим отговор," каза говорителят на министерството Весна Довранич. 
						 На Австрия й бяха необходими 19 месеца, за да екстрадира Владимир Загорец, бивш високопоставен служител на военното министерство, който бе обвинен в злоупотреба и кражба. 
						Хърватски репортери са разположили лагер пред затвора в Залцбург, откакто бившият премиер бе арестуван. Той все още не е имал посещения от роднини. 
						Съпругата му Миряна и по-малката му дъщеря Бруна живеят в Загреб, а по-голямата му дъщеря Петра учи в Съединените щати. Няма все още коментар от членовете на семейството относно ареста. Обществеността обаче коментира. 
						 "Това е най-силното доказателство, че нашата страна се бори с корупцията. Искам да кажа, че много бивши министри и служители са задържани в затвора "Реметинец" по обвинения в корупция," каза Ивица Ранич, работник от Загреб. 
						"Всички политиците са еднакви," каза Ясна Матич от Загреб. 
						Санадер е най-високопоставеният хърватски държавен служител, който е разследван за корупция. Той избяга от страната към края на миналата седмица, но държавните власти свалиха имунитета му и издадоха международна заповед за арестуването му. 
						Той се яви пред съдия в неделя и каза, че обвиненията срещу него са политически мотивирани. 
						Санадер бе министър-председател от 2004 г. до 2009 г., когато най-неочаквано подаде оставка.

Коледа в Черна гора
					06/01/2011
					През ерата на комунизма много религиозни ритуали бяха забранени, но най-важните оцеляха.
					От Марина Роганович за Southeast European Times от Подгорица – 06/01/11
 
					 
						
Запалването на бадняк е широко разпространена славянска коледна традиция. [Ройтерс]
						„Добър вечер”, казват бащата и синовете с влизането си в къщата. Те се ръкуват с жените от семейството и си разменят поздравления. 
						Те са донесли бъдника, дъбов дънер, който се запалва тържествено всяка година на този ден. 
						„Той е символ на дървото, горяло в пещерата, където е роден Исус”, обяснява главата на семейството Чедомир Вукович. 
						„Събуждаме се рано сутринта на Бъдни вечер”, казва той. „Моите синове, братята ми и други мъже – роднини и приятели – се качват на хълма, за да изберат бъдници за домовете си". Когато мъжете се върнат с дърветата, те ги поставят до входната врата до вечерта. 
						В Черна гора, както и в много други православни държави, празниците по случай Бъдни вечер започват в четвъртък (6 януари) и продължават до понеделник. 
						Съпругата на Вукович, Нада, остава у дома заедно с дъщерите си и приготвя храна. Тъй като денят е празник, Нада обикновено сервира хляб и мед за закуска и риба за обяд. 
						„Вечерта вкъщи идват баща ми и братята ми, като носят бъдника и ни поздравяват, сякаш не са ни виждали отдавна”, казва Миряна, най-голямата дъщеря. „Сестра ми и аз държим свещи, докато баща ми поставя дървото в огъня. Тогава майка ми подава [на семейството] други неща, които също се изгарят, като хляб и вино.” 
						След като дървото в печката изгори, семейството се отправя към братовчедите. 
						„Отиваме да видим братята ми и техните семейства”, казва Вукович. "Ето така завършва Бъдни вечер." 
						 Денят на Коледа е празник, има много семейни посещения и всякакви забавления. Според традицията в Черна гора обаче на Коледа няма подаръци или дядоколедовци. 
						„Някои семейства отиват на църква рано сутринта на Коледа. Ние обаче предпочитаме да останем в уединената атмосфера на дома ни, където можем като семейство да отбележим този семеен празник”, казва Нада. 
						В петък – първият ден на Коледа – семейство Вукович посещава само най-близките роднини. 
						„Това е традиция”, казва Нада. „На Коледа бащата на семейството посещава братята си и те го посещават. На втория ден майката в семейството посещава своите родители, братя и сестри. Тогава тя все едно „се връща у дома” заедно с новото си семейство. А на третия ден посещаваме всички наши приятели и те посещават нас.” 
						Има някои традиции, които точно това семейство не спазва. 
						 „Разбираме, че изпълняваме само най-важните християнски православни традиции”, казва Нада, като обяснява, че доскорошният комунистически режим е забранявал религиозните прояви. 
						„Хората, които продължиха да ги спазват, като баща ми, трябваше да правят това по скромен начин, така че никой да не забележи. Затова той пропускаше много от традициите, но въпреки това запази най-важните.”

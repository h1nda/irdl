Караджич отказа да се произнесе по повдигнатите срещу него обвинения
					29/08/2008
					 
						ХАГА, Холандия -- Бившият босненски сръбски лидер Радован Караджич отказа в петък (29 август) да се произнесе по повдигнатите срещу него обвинения в Трибунала на ООН за военни престъпления, където е подсъдим по обвинения, свързани с войната в Босна през 1992-1995. Съгласно правилника на съда съдиите пледираха "невинен" от негово име.
						Това бе второто явяване на Караджич в съда. При първото си появяване на 31 юли той отново отказа да се произнесе по обвиненията и вместо това оспори легитимността на съда. Срещу него са повдигнати 11 обвинения, включващи геноцид, престъпления срещу човечеството и военни престъпления, но съдът очаква да чуе дали прокуратурата е внесла изменения в обвинителния акт. Съдебният процес се очаква да започне догодина.
						Миналата седмица председателят на МНСБЮ Фаусто Покар прехвърли делото срещу Караджич от 1-ви на 3-ти съдебен състав, чийто председател е съдията от Ямайка Патрик Робинсън. Решението бе взето два дни, след като Караджич изпрати писмо до Покар с искане за смяна на съдиите. Доводът му бе, че холандският съдия Алфонс Ори, председател на 1-ви съдебен състав, е пристрастен и не може да му гарантира честен процес. Тримата съдии, които гледаха делото на Караджич в петък, са Робинсън, британският съдия Иън Бонъми и френският съдия Мишел Пикар. Бонъми бе назначен да ръководи предварителното съдебно производство. (Би Би Си, Ройтерс, АФП, Дойче Веле, Гласът на Америка, Синхуа - 29/08/08, Б92, РТС, Танюг - 28/08/08)

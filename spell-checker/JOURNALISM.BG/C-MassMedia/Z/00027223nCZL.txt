Сръбски ултранационалисти протестират срещу екстрадирането на Караджич в Хага
					29/07/2008
					 
						БЕЛГРАД, Сърбия -- Сръбската радикална партия и други ултранационалистически организации проведоха във вторник (29 юли) демонстрация срещу прехвърлянето на бившия босненски сръбски лидер Радован Караджич в Трибунала за военни престъпления в Хага. Жалба срещу екстрадирането на Караджич бе подадена от неговия адвокат Светозар Вуячич миналия петък. В понеделник обаче говорителка на Окръжния съд в Белград каза, че жалбата все още не е получена. Правителствени източници, цитирани от "Ройтерс", съобщават, че Караджич ще бъде прехвърлен тайно в Хага, за да се избегне медийния интерес.
						Полицейски източник, цитиран от белградския всекидневник "Прес", съобщи в понеделник, че сръбските специални служби са следили Караджич в продължение на месеци преди арестуването му миналата седмица. Според съобщенията контакт с него е бил осъществен по време на симпозиум миналия май. Повече от 50 агенти са го следили след това. Караджич е живеел в Белград под фалшивата самоличност на Драган Дабич, практикуващ алтернативна медицина. Според източника двама агенти, представящи се за пациенти, са успяли да се сдобият с проба от косата на Караджич, която е била използвана от властите за извършването на ДНК анализ и за идентифицирането му.
						Междувременно вътрешният министър Ивица Дачич обяви в понеделник, че по време на акцията в апартамента на Караджич в Белград полицията е открила копия на материали от генералния щаб на армията на Република Сръбска. Ръкописите, календарите, плановете и фотографиите са предадени в сръбския съд за военни престъпления. (РИА Новости - 29/07/08; АФП, Ройтерс, Прес, Б92, АП, Танюг, Бета - 28/07/08)

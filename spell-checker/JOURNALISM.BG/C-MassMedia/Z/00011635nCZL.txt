Въпреки разочарованието си от срещата на върха на НАТО БиХ продължава реформата в областта на отбраната
29/07/2004
Босна и Херцеговина няма да се откаже от реформите и продължаващата подготовка за присъединяване към програмата на НАТО "Партньорство за мир" след изпълнение на основните международни задължения - най-вече пълно сътрудничество с трибунала на ООН за военни престъпления.
От Антонио Пърленда за Southeast European Times от Сараево -- 29/07/04
 
 
Няколко депутати от парламента на БиХ и представители на министерството на отбраната посетиха школата на НАТО в Оберамергау, Германия. [НАТО]
Макар страните от НАТО да не приеха Босна и Херцеговина (БиХ) в "Партньорство за мир" (ПзМ) по време на неотдавнашната среща на върха на алианса в Истанбул, министерството на отбраната на БиХ и въоръжените сили продължават изпълнението на реформите.
Министърът на отбраната на БиХ Никола Радованович каза, че е усетил "в НАТО желание да приеме БиХ, както и съседната Сърбия и Черна гора, възможно най-скоро. За нас е от основно значение да запазим темповете, с които действаме. СФОР приключи проверката на членовете на генералния щаб на въоръжените сили на БиХ и одобри достатъчен брой кандидати, които да запълнят всички генералски длъжности. Тези офицери се явиха на новите си работни места на 1 юли."
Представители на НАТО казаха, че БиХ - и най-вече елементи в Република Сръбска - не са изпълнили задълженията си за пълно сътрудничество с Международния наказателен съд за бивша Югославия. Подобно сътрудничество, включително арестуването и предаването на обвинените във военни престъпления лица, е основна предпоставка за присъединяване към ПзМ. Въпреки това алиансът посочи на срещата на върха, че очаква с нетърпение да посрещне БиХ в програмата, след като бъдат изпълнени всички условия за това.
"Трябва да се подчертае, че фактът, че БиХ не бе приета в ПзМ на тази среща, по никакъв начин не пречи на страната да направи това в бъдеще. НАТО ще продължи да работи със съответните власти за постигане на тази цел", каза лейтенантът от кралския военноморски флот на Великобритания Марк Хоуп, говорител на СФОР. "Постигнат е значителен напредък в реформата в областта на отбраната благодарение на усърдието и усилията на министерството на отбраната на БиХ. СФОР призовава този процес да продължи и по-нататък, до създаване на една-единствена армия. Междувременно НАТО ще помага на БиХ в това начинание, като включи държавните власти в някои дейности от ПзМ."
По-рано този месец няколко депутати от парламента на БиХ и представители на министерството на отбраната посетиха школата на НАТО в Оберамергау, Германия, където бяха на обучение за изготвяне на основния документ за ПзМ, Индивидуалната програма за партньорство (ИПП). ИПП обхваща период от две години и очертава политическите цели на страната, която се присъединява към ПзМ, описва военните и други обекти, които ще бъдат предоставени за целите на ПзМ, и излага широките цели на сътрудничеството в различни области, както и конкретни действия, които трябва да се осъществят.
"ИПП е документ, който се подписва от всеки отделен член на ПзМ. Фактът, че НАТО вече ни помага да изготвим ИПП, въпреки че все още не сме член на ПзМ, ясно показва, че алиансът иска нашата страна да бъде включена в програмата", каза заместник-министърът на отбраната на БиХ Енес Бечирагич, който беше в Оберамергау.

НАТО взе решение да окаже помощ за отбраната на Турция
17/02/2003
Късно в неделя Комитетът на НАТО за планиране на отбраната постигна споразумение да започне планиране за разполагането на разузнавателни самолети и ракети "Патриот" в Турция - мерките са предназначени за засилване отбраната на страната в случай на евентуална война срещу Ирак.
(НАТО, АФП, БиБиСи, СиЕнЕн, Радио Гласът на Америка, Таймс Онлайн, Ню Йорк Таймс, Индипендънт - 17/02/03; АП, Ройтерс, Радио Свободна Европа/Радио Свобода - 16/02/03)
 
 
Слагайки край на едномесечния застой, в неделя (16 февруари) НАТО реши да започне планирането на мерки за засилване на отбраната на Турция като подготовка за евентуална война срещу Ирак. Генералният секретар на НАТО Джордж Робъртсън обяви, че членовете на Комитета по планиране отбраната на алианса (КПО) са постигнали единодушно споразумение за значението, сроковете и конкретните мерки в изграждането на колективна солидарност на страните от блока с Турция.
"18-те страни от НАТО, принадлежащи към общата военна структура, постигнаха днес споразумение да започнат разработването на военни планове и консултации за превантивното разполагане на самолети AWACS, предоставянето на системи за противоракетна отбрана на Турция и подкрепа за увеличаване на възможностите й за химическа и биологична защита", каза Робъртсън късно в неделя. Споразумението бе постигнато след 13-часови дискусии, които той описа като "трудни, но конструктивни" разговори.
"Солидарността на алианса взе надмощие. Страните от НАТО поеха своята колективна отговорност към Турция, която в момента се намира под заплаха", каза Робъртсън. Действителното разполагане ще бъде одобрено в отделно решение на НАТО.
Турция е единствената страна-членка на НАТО, която граничи с Ирак.
Американският посланик в НАТО Никълъс Бърнс характеризира споразумението като "голяма крачка напред". То сложи край на продължителния застой, предизвикан от опозицията на Франция, Германия и Белгия. В неделя Германия оттегли възраженията си. Няколко часа по-късно Белгия я последва. Германия вече се съгласи да предостави ракети "Патриот" на Холандия, които след това да бъдат разположени в Турция. Франция се оттегли от общото военно командване на НАТО през 1966 г. и е единствената страна-членка на алианса, която няма представител в Комитета за планиране на отбраната.
Междувременно, в неделя Турция даде ултиматум на Ирак да изпълни резолюциите на Съвета за сигурност на ООН. Вицепремиерът на Ирак Тарик Азиз пристигна през уикенда на кратко посещение в Истанбул, където се срещна с турския си колега Мехмед Али Шахин и лидера на управляващата партия Реджеп Тайип Ердоган. Турските представители заявиха, че Анкара вече нищо не може да направи за предотвратяване на военния удар, освен ако Саддам Хюсеин не се съгласи да сътрудничи.
Също в неделя, пет товарни самолета от американските военновъздушни сили пристигнаха в турската военна база в близост до Диарбекир. Военният персонал на САЩ подготвя базата за поемането на по-голям контингент, макар Турция да не е дала още окончателно разрешение за неговото разполагане. Гласуването в парламента се очакваше във вторник, но в неделя премиерът Абдула Гюл заяви, че то може да бъде отложено. Според съобщения в местната преса, това е свързано с уточняването на размера на финансовата помощ на САЩ за Турция. Гюл подчерта обаче, че Турция е решена да окаже съдействие на САЩ и няма да отстъпи от позицията си.

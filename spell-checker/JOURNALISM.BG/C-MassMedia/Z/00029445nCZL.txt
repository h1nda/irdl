Доклад на САЩ за правата на човека критикува балканските страни
					27/02/2009
					 
						ВАШИНГТОН, Съединени щати -- Управляващата в Турция Партия на справедливостта и развитието е продължила да ограничава свободата на печата през 2008 г., пише в публикувания в сряда (25 февруари) годишен доклад за правата на човека на Държавният департамент. В документа се посочва, че полицията е тормозила и нанасяла побой на журналисти по време на демонстрации, а властите са разпореждали обиски на редакции на вестници, временно са закривали вестници, налагали са глоби или са конфискували вестници. Държавният департамент е открил също доказателства за цензура по интернет, когато турските власти са блокирали стотици уебсайтове.
						Докладът за Румъния критикува някои аспекти на избирателната система на страната като прекалено сложни. Той осъжда също липсата на присъди по знакови дела за корупция и съществуването на етническа и религиозна дискриминация. Докладът за България критикува „проблемите в няколко области”, в т.ч. полицейско насилие, правителствена корупция и засилване на ограниченията върху пресата.
						Докладът за Кипър отбелязва „значителната численост на турските военни части”, разположени в северната част на острова, и отхвърля твърденията на кипърските турци за занемаряване на джамиите в южната, гръцка част на острова. Сърбия, Босна и Херцеговина, Хърватия, Македония и Албания са критикувани за многобройни случаи на нарушения на човешките права и погазване на свободата на печата и правата на малцинствата. (Хюриет, Анадолска информационна агенция, Медиафакс, Агенция София Нюз, СНА, Уебсайт на Държавния департамент на САЩ - 26/02/09)

Вашингтон поздравява новото македонско правителство
03/11/2002
 
ВАШИНГТОН, САЩ -- Американското правителство приветства в петък (1 ноември) избирането на новото правителство в Скопие и потвърди, че ще продължи да оказва подкрепа. Говорителят на държавния департамент Филип Рийкър насърчи новия кабинет на Бранко Цървенковски да ускори "реформите, които укрепват македонските мултиетнически демократични институции и пазарната икономика".
Междувременно, заместник-държавният секретар Ричард Армитидж се срещна в петък с македонския посланик Никола Димитров, албанския посланик Фатос Тарифа и хърватския посланик Иван Гърдешич и ги увери, че САЩ ще продължава и занапред да подкрепя страните им за членство в НАТО. Като оцени готовността на трите страни да работят заедно и взаимно да поддържат кандидатурите си, той ги увери, че всяка страна ще бъде оценявана отделно според собствените й заслуги.
В други новини, две отделни организации са предявили отговорност за експлозията до парламента в четвъртък преди разсъмване. Албанската национална армия заяви, че отказва да признае парламентарните избори, които доведоха до избирането на Цървенковски за министър-председател, докато Македонският народен фронт обяви, че ще извършва политически убийства на лидери, включително Цървенковски и македонския президент Борис Трайковски.
В Македония също така започна преброяване на населението с участието на международни наблюдатели. Очаква се то за първи път да даде пълна представа за етническия състав на страната. Резултатите от преброяването се очакват в началото на следващата година. (Washington file, ХИНА - 02/11/02; AП, Макфакс - 01/11/02)

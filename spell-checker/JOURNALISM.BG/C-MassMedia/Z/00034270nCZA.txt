Жителите на Сараево са скептично настроени за бъдещето
					23/04/2010
					Според обществеността безотговорните политици и сложният конституционен режим възпрепятстват напредъка на Босна и Херцеговина.
					От Антонио Пърленда за Southeast European Times от Сараево – 23/04/10
 
					 
						
Ясна Пекич, на 22 г., е съгласна, че обстановката в БиХ е твърде обременена с упорит национализъм. [Антонио Пърленда]
						Много жители на Сараево, особено младите хора, са силно скептични по отношение на перспективите за подобряване на политическата и икономическата ситуация в тяхната страна. 
						При неотдавнашно посещение на висши служители от ЕС и САЩ в Сараево вината категорично беше хвърлена върху бившите и настоящи политици и системата, която много младежи възприемат като непроменяща се и изоставена от международната общност. 
						Студентът по право Сафет Шарич, на 20 г., каза за SETimes, че много хора се чувстват тъжни и потиснати от настоящата ситуация и политикиата, която длъжностните лица на БиХ са обсъдили с американския заместник държавен секретар Джеймс Стайнбърг на 6 април. 
						„Имаме огромна политическа система, която сякаш не прави нищо полезно, освен да харчи парите на данъкоплатците", твърди Шарич. „Много е разочароващо да виждаш толкова много безработни хора, докато нашите политици отделят време и ресурси да спорят за неща, които трябваше да сме приключили много отдавна." 
						Шарич посочва, че конфликтът в БиХ от 1992–1995 г. е завършил преди 15 години. За едно десетилетие и половина, казва той, трябваше да са решени много повече проблеми. 
						 „Имам чувството, че продължаваме да се занимаваме с процеса на помирение и възстановяване и това се дължи най-вече на политическата система, която е твърде сложна и твърде скъпа", казва Шарич. 
						„Нашите съседи постигнаха много по-голям напредък от нас в тези процеси. Силно се надявам, че ще започнем да се движим по пътя към ЕС и НАТО, за да станем най-накрая уважаван член на европейското семейство." 
						Андрей Джеркович, 39-годишен художник, смята, че политиците в БиХ се интересуват единствено от това да поддържат статуквото, основаващо се на две автономни области, съставляващи единна държава. И това, посочва той, е за сметка на народа като цяло и всички граждани. 
						„Конституцията... подкрепя това национално разделение", твърди Джеркович. 
						„Докато [политиците] се интересуват най-вече от собствените си „национални" въпроси, истинските проблеми на [БиХ като цяло] – икономика, здравеопазване, образование – остават на заден план", казва Джеркович и добавя, че конституционна система, която се основава на три избирателни района, подкопава усещането на хората, че се граждани на БиХ. 
						Ясна Пекич, аспирантка на 22 г. във Факултета по криминалистика в Университета в Сараево, е съгласна, че обстановката в БиХ е твърде обременена с упорит национализъм. 
						 „Хората са прекалено травмирани от миналото, за да си задават въпроси за настоящето", казва Пекич. „А политиците правят всичко, за да [подчертават] разликите между нашите граждани, да създават страх от това да си различен, само за да задържат огромната власт в ръцете си." 
						Пекич обаче е окуражена от нагласите на своето поколение. 
						„Въпреки че младите хора не са напълно защитени от националистическата риторика, ние сякаш сме по-загрижени за бъдещето, отколкото за миналото", казва тя. „В идеалния случай бих предпочела цялостна промяна на нашата конституция. Аз съм за премахването на автономните области и всички политики, които подклаждат национализъм. Хората трябва да могат да гласуват за най-компетентния човек, а не за човек, който е от тяхната [автономна област или политическа партия]." 
						Приятелят й, Анер Жукович, на 23 г., отбелязва, че политическата ситуация в БиХ е много по-сложна, отколкото преди четири години, като безработицата е катастрофално висока и на практика липсват чуждестранни инвестиции. 
						„През тази година се провеждат избори и можете да забележите особено дълбоко разделение" по етнически признак и без алтернатива, казва Жукович и отбелязва, че партиите от настоящия политически елит вероятно ще бъдат преизбрани. 
						Според данъчния инспектор Желко Радулович, на 37 г., по-голямата част от гражданите на Сараево искат промени в правителството и в конституцията, а хората от селските райони са по-склонни да следват своите етнически лидери. 
						„Не очаквам бърза промяна", казва Радулович. „Мисля, че международната общност напусна БиХ твърде рано. Те трябва да направят повече, за да притиснат нашите безотговорни политици, защото за съжаление нашите гласове на изборите няма да постигнат много."

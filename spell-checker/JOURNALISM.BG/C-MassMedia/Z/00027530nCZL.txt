Косовските сърби протестират срещу инсталирането на камери на границата
					26/08/2008
					 
						ЗУБИН ПОТОК, Косово -- Стотици косовски сърби се събраха в Зубин Поток в понеделник (25 август), за да протестират срещу определяното от тях като опити да бъде установена граница между Косово и Сърбия. Протестиращите се противопоставиха също и на признаването на ЮЛЕКС, оглавяваната от ЕС мисия в бившата сръбска провинция. Кметът на Зубин Поток Славица Ристич каза, че инсталирането на видеокамери на административната линия между Косово и Сърбия е насочено към установяването на митнически контрол и държавна граница. Косовските сърби никога няма да позволят това, добави той. Говорител на Косовската полицейска служба каза обаче, че камерите се поставят, за да се подпомогне контролът на автотранспорта. 
						Качеството на живота на сърбите в Косово беше централна тема на разговорите в понеделник между заместник-ръководителя на ЮНМИК Никълъс Хейсъм и сръбския министър за Косово Горан Богданович. При третата подобна среща за изминалите шест седмици с представители на ЮНМИК в центъра на вниманието бяха ежедневните проблеми, пред които е изправено сръбското малцинство в домовете си и на работните си места. Сръбските медии съобщиха, че са били обсъждани и въпроси, свързани с полицията и съдебната власт. (РТК, Телеграфи, Кохавижън, Блу Скай, Танюг, Б92, Блиц, АКИ - 25/08/08)

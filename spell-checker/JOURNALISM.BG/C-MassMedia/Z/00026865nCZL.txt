Новият ръководител на ЮНМИК се срещна с косовските лидери
					24/06/2008
					 
						ПРИЩИНА, Косово -- Новоназначеният ръководител на ЮНМИК Ламберто Заниер проведе първата си официална среща с ръководителите на правителството в понеделник (23 юни). "Моите първи стъпки ще бъдат да се запозная с начина на работа и устройството на ЮНМИК и след това ще продължа да работя за осъществяване на целите на мисията, но във всички случаи ще имам предвид новосъздадените обстоятелства на място", заяви Заниер след срещата си с президента Фатмир Сейдиу и министър-председателя Хашим Тачи. Заниер каза, че ще работи в тясно сътрудничество с мисията на ЕС ЮЛЕКС за преструктурирането на ЮНМИК. Сейдиу заяви, че Прищина предлага институционална подкрепа на Заниер. "Процесът на преструктуриране на ЮНМИК ще бъде много кратък и ще отнеме само няколко месеца", каза президентът след срещата. Той отново подчерта, че Косово ще отхвърли всякакви нови преговори за статута с Белград. (Коха Диторе, Експрес, Зери, Лайм - 24/06/08)

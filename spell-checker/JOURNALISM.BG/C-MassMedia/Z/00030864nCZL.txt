Турция заяви, че семинарията на о. Халки е "вътрешен въпрос"
					08/07/2009
					 
						АНКАРА, Турция -- Държавният министър и главен преговарящ с ЕС Егемен Багъш заяви във вторник (7 юли), че въпросът за отварянето отново на гръцката православна семинария на остров Хейбелиада (на гръцки Халки) трябва да се разглежда като вътрешен въпрос, а не като двустранен. "Задължение на турските власти е да отговорят на очакванията на нашите съграждани", е казал Багъш. Той призова Гърция да направи подобен жест на добра воля, като разшири правата на своето турско малцинство.
						"Гърция трябва да предприеме незабавни действия за решаване на проблемите на етническите турци в Западна Тракия", каза Багъш. Той обаче подчерта, че въпросът за семинарията на о. Халки не трябва да се обвързва с други двустранни въпроси, като кипърския. Гърция и ЕС отдавна настояват Турция да отвори отново семинарията, за да покаже, че уважава правата на своето християнско малцинство. Единственото учебно заведение за обучение на свещеници на източноправославната църква в Турция беше затворено през 1971 г. (Анадолска информационна агенция, Хабер Тюрк, АНА-МПА - 07/07/09)

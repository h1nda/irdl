Българската полиция взема решителни мерки срещу проституцията и сексуалната експлоатация
		28/10/2002
		Използваните за нелегална търговия български жени и девойки, както и преминаващите транзитно през България, често свършват по улиците на Европа. [Снимка АПФ]
Повече от 1 000 жени са били идентифицирани като занимаващи се с проституция по време на неотдавнашна акция в България, заявиха представители на полицията този месец. Шестдесет и седем от тях са били принудени да проституират.
		(Различни източници - 01/10/02)
 
		 
			Повече от 1 000 жени са били идентифицирани като занимаващи се с проституция по време на проведена неотдавна акция в България, заявиха представители на полицията този месец. Установено е, че шестдесет и седем от тях са жертви на насилствена проституция, каза полковник Румен Михайлов, директор на българската Национална служба за борба с организираната престъпност.
			Полицейската акция е част от международна кампания, провеждана в рамките на Инициативата за сътрудничество в Югоизточна Европа (ИСЮЕ) срещу трафика и търговията с хора и нелегалната миграция. Според бюлетина на българското Министерство на вътрешните работи операцията, с кодово наименование "Мираж", е била проведена едновременно във всички страни-членки на ИСЮЕ -- Албания, Босна и Херцеговина, България, Хърватска, Гърция, Унгария, Македония, Молдова, Румъния, Словения и Турция.
			Като част от операцията, между 7 септември и 16 септември българската полиция е извършила проверка на 7 166 автомобила и 2 079 клуба, салони за масаж, хотели и мотели, бунгала и барове. Идентифицирани са 1 063 жени като занимаващи се с проституция, 67 от които са били насилствено въвлечени в професията.
			В хода на операцията, 258 български и 151 чужди граждани, между които турски, македонски, гръцки, албански и югославски граждани, са били идентифицирани като сводници или участници в незаконен трафик и търговия с хора.
			Полицията е наложила временно задържане или глоба в 504 случая. По 26 от случаите е образувано досъдебно производство. Двадесет от задържаните проститутки са пристигнали от други страни -- 14 от Украйна, три от Русия, по една от Румъния, Македония и Казахстан.
			В доклад на Държавния департамент на САЩ за трафика на хора, публикуван през юни, се посочва, че жертвите на незаконен трафик към и през България са предимно от Грузия, Украйна, Молдова, Румъния, Русия, Литва и Латвия, докато българските жени и девойки, както и транзитно преминаващите през България са били насочвани към Албания, Австрия, Босна, Кипър, Чешката република, Дания, Франция Косово, Германия, Италия, Македония, Холандия, Полша, Южна Африка, Испания и Турция.
			Миланов каза, че около 2 100 български жени са въвлечени в проституция в чужбина. Основните страни, за които са били предназначени момичетата и жените, жертва на трафика, са Белгия, Холандия, Полша, Македония и Албания. Болшинството от момичетата са сираци или идват от социално слаби семейства, което ги прави лесна плячка за трафикантите, предлагащи им работа в чужбина. Според директора на граничната полиция, почти всички от момичетата и жените са напуснали страната с валидни документи.
			
Често потърпевшите са разбирали за истинската работа едва след пристигането си на мястото на назначението, където много от тях принудително са били използвани като секс робини. Доходният бизнес се осъществява от хора, свързани с организираната престъпност, които работят в сътрудничество с подобни структури в други страни, и делят с тях големите печалби.
			През юни, в проучване на MSNBC се цитира полицейски служител от новосформирания български отряд за борба с трафика на хора, според който с течение на времето България се е превърнала не само в транзитна страна на секс робините, но и в крайна дестинация за някои от тях. Той съобщава също, че отрядът е провел няколко успешни операции зад граница.
			Според същия служител, представен само с първото си име Васил, приблизително 770 български сводници са действали във и извън страната, като са контролирали около 10 000 български жени и момичета, някои от които дори на 14 години.
			Илиана Дерилова, ръководител на мисията на Международната организация за миграция (МОМ) в София, казва обаче, че е доста трудно да се установи мащаба на незаконния трафик. Според МОМ, която предоставя помощ на сексуално експлоатираните, както и според американските власти, всяка година приблизително 700 000 мъже, жени и деца по целия свят стават жертва на престъпни мрежи, замесени в трафика и търговията с хора. Американските власти обаче смятат, че техният брой вероятно достига четири милиона души.
			Дерилова казва, че откакто организацията е открила офиса в България преди две години, МОМ е помогнала на 200 жертви на проституция, включително 40 жени от Македония, Албания и Косово. Според нея, около осем процента от жертвите са на възраст между 15 и 17 години. Тя казва, че някои от потърпевшите са били подмамени с фалшиви обещания за работа, други са били отвлечени, а дори има случаи, в които момичетата са били продадени от майките си.
			Миналата година групата на Дерилова е предприела мащабна кампания за запознаване с проблема, наречена "Отворете очите си". Програмата включва 20-минутна телевизионна програма, радио реклами, плакати и брошури, които предупреждават застрашените момичета за сводниците в тяхната среда.
			През септември, 200 български и румънски нелегални имигранти бяха арестувани в Холандия и върнати в родината си. Според холандската полиция, повечето са били проститутки или са били замесени в престъпни дейности.
			Поправките в Наказателния кодекс, които българският парламент прие миналия месец, включиха специален раздел за трафика на хора, който предвижда наказание между една и осем години лишаване от свобода и глоба, равняваща се на 4 000 щатски долара за възстановяване, транспортиране, подслоняване и защитаване на хората, използвани за секс услуги, принудително робство или за получаване на човешки органи.
			Европейската конференция за предотвратяване и борба с трафика на хора, проведена от 18 до 20 септември в Брюксел, събра повече от 1 000 представители на страни-членки и кандидат-членки на ЕС, включително САЩ и Канада, както и международни и неправителствени организации и институции към ЕС, за да обсъдят тенденциите в трафика на хора и европейската стратегия, която да отговори на предизвикателството, застрашаващо да подкопае фундаменталните ценности като свобода, сигурност и правосъдие. Декларацията на конференцията призова към конкретни мерки и заздравяване на сътрудничеството в областта на предпазването, защитата и оказване помощ на жертвите, и особено между полицейските и законодателните органи, с оглед на бързото и постоянно намаляване на трафика на хора.

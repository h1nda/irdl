ЮЛЕКС: "Споразумението ще подпомогне борбата с организираната престъпност"
					14/09/2009
					Според мисията на ЕС в Косово подписаният със сръбската полиция протокол ще подпомогне усилията за укрепване на върховенството на закона и не е заплаха за суверенитета на Косово.
					От Блерта Фоничи-Кабаши за Southeast European Times от Прищина - 14/09/09
 
					 
						
Полицаи от ЮЛЕКС работят на контролно-пропускателния пункт Йерине на границата със Сърбия. [AФП]
						Мироопазващите части на ЮЛЕКС подписаха в петък (11 септември) протокол с министерството на вътрешните работи на Сърбия, който проправя пътя за сътрудничество в областта на борбата срещу организираната престъпност и трафика на хора. 
						Документът разгневи косовските албанци, които твърдят, че се нарушава суверенитетът на Косово. Според ЮЛЕКС обаче зад споразумението не стои политически мотив. 
						 "Постигнатите договорености с Белград за сътрудничество в областта на полицейската работа са от технически характер", се казва в комюнике на мисията. "Те имат за цел да бъде засилена борбата с организираната престъпност и контрабандата, което ще бъде от полза за всички хора в Косово." 
						За да бъдат изправени престъпниците пред съда, е необходимо да се споделят и обменят доказателства на регионално равнище, както и да бъдат създадени механизми, които да улеснят този процес, посочва ЮЛЕКС. "Полицията на Косово ще участва активно в обмена на информация", допълва мисията. 
						ЮЛЕКС заявява, че протоколът се ползва с пълната подкрепа на 27-те държави, членки на ЕС, и е смятан за важна стъпка към укрепване на върховенството на закона в Косово. 
						Повечето косовски албанци обаче все още не са убедени в това и смятат документа за жест към Белград за сметка на тяхната отскоро независима държава. Лидерите в Прищина не скриха своето несъгласие. 
						В петък президентът Фатмир Сейдиу и премиерът Хашим Тачи направиха сдържано изявление, отбелязвайки, че Прищина не е страна по споразумението. Постигнатите договорености няма да окажат влияние върху независимостта, суверенитета и териториалната цялост на Косово, настояха те. 
						Активистките групи обаче не бяха толкова предпазливи. Няколко неправителствени организации реагираха на подписания в петък документ, като обещаха да организират митинг на 16 септември. "Заедно ще кажем “не” на нарушаването на суверенитета на Косово. Това е “не” на ЮЛЕКС, а не на ЕС”, посочиха те в съвместно изявление. 
						В понеделник американският посланик Кристофър Дел призова лидерите, институциите и народа на Косово да съсредоточат вниманието си върху процеса на изграждане на държавни институции, вместо да се заплитат във въпроси като протокола за сътрудничеството в областта на полицейската дейност. Той посочи, че документът може да бъде много полезен. 
						"Косово е суверенна държава", заяви Дел. "Не можем ли просто да приемем, че Косово е държава, и да продължим напред?"

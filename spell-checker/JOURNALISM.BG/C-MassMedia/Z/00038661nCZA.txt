Ирански фирми се насочват към Турция
					26/05/2011
					Турско-иранските делови отношения се засилват на фона на международния натиск върху Иран.
					От Алакбар Рауфоглу за Southeast European Times -- 26/05/11
 
					 
						
Броят на иранските компании в Турция расте бързо. [Ройтерс]
						Общият брой на иранските фирми в Турция е достигнал 1400 до края на миналата година, по данни на Турския статистически институт. Двете страни, членуващи в Организацията за икономическо сътрудничество, имат амбициозни планове за увеличаване на двустранната търговия до 30 милиарда щ.д. до 2015 г., от 10,6 милиарда щ.д. миналата година. 
						"Избягвайки ембаргото на ООН и едностранните санкции, наложени от САЩ и ЕС, десетки ирански фирми се преместиха в Турция от европейските и арабските пазари през последните месеци," каза Риза Амузгар Есер, ръководител на истанбулската Иранска търговска асоциация на бизнесмените. 
						"Турция замества [фирми] от страни като Франция, Германия и ОАЕ," каза той, добавяйки, че както Анкара, така и Техеран могат да се възползват от това сътрудничество, отваряйки си взаимно източните и западните пазари. 
						Бизнесът се улеснява и от употребата на азерския - език, говорим в много части на Иран и взаимно разбираем с турския. 
						Установявайки се в различни турски градове, иранските фирми или прехвърлят инвестициите си, или "започват от нулата". "Те не изпитват никакви затруднения да извършват бизнеса си тук, освен някои банкови преводи," споменава Амузгар. 
						Пренебрегвайки западните критики, турското правителство подчертава ангажимента си към развиване на отношения с Иран. Анкара гласува против санкциите на ООН срещу Иран миналата година. Тази пролет двете страни обявиха завършването на "пътна карта" на инвестиционните им проекти в областта на енергетиката. 
						Мухсин Кар, анализатор към Института за стратегическо мислене, мозъчен тръст от Анкара, казва, че международните икономически санкции не са "единствената причина за дейността на иранските фирми в Турция". 
						"Те искат също да използват възможностите в Турция," смята Кар. 
						"Социалните и политически размирици в Персийския залив и други арабски държави и участието на Иран в тези събития може да засили информираността и конфронтирането с иранския капитал в този регион и в резултат на това може да се очаква в близко бъдеще повече ирански фирми да предпочетат да работят в стабилна и нововъзникваща икономика като Турция," каза той. 
						Междувременно, казва Кар, иранският капитал "не е много рисков за Анкара", защото идва под формата на ПЧИ. "Това не са горещи пари. За Турция привличането на ПЧИ е една от основните политики и се приветства, откъдето и да постъпват те." 
						Професор Омер Фарук Чолак, изтъкнат турски икономист и лектор, смята, че тъй като делът на турския износ за ЕС е намалял с 45 % през последните години, Анкара се е обърнала към нови, незасегнати пазари, какъвто е Иран. 
						"Очевидно е, че управляващата Партия на справедливостта и развитието разглежда Иран като идеологически близък до нея," каза той, добавяйки, че сега парите са по-важни за турското правителство. 
						Междувременно Есер казва, че вместо в политически аспект, сътрудничеството с Иран е важно по-скоро за развитието на някои от по-бедните райони на Турция. 
						"Нашите страни планират да създадат съвместен промишлен град на границата за по-нататъшно укрепване на икономическите връзки," добави той. 
						Според властите създаването на града може да стане до края на годината. "Вече сме извървели по-голямата част от пътя," отбелязва той. "Предлагаме да установим този град във Ван, Игдир или в други гранични градове." 
						От друга страна, председателят на бизнес организацията МУСИАД-Трабзон смята, че "за местните фирми сътрудничеството с Иран вече не е приоритет", защото не са видели ползите от това. 
						"Няма признаци за създаване на стабилна процъфтяваща международна търговия с Иран в този момент," каза той за SETimes.

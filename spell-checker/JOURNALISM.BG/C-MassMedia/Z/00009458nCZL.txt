Ердоган обеща реформи през 2004 г.
11/01/2004
 
БЕРЛИН, Германия -- Турският премиер Реджеп Тайип Ердоган заяви в петък (9 януари), че 2004 г. ще бъде година на реформите за неговото правителство. В обръщението си на форум на турски и германски бизнесмени той съобщи, че е "обявил война на три неща: бедността, корупцията и забраната на гражданските свободи". Ердоган обеща да проведе реформите навреме с оглед срещата на върха на ЕС в края на годината.
В други новини, турският постоянен представител в Съвета на Европа подписа Протокол 13 на Европейската конвенция за човешките права, която изисква от страните да спазват забраната на смъртното наказание при всички обстоятелства, в това число и във военно време или при опасност от война. Говорител на Европейската комисия заяви, че това е "по-нататъшна значителна стъпка на Турция по пътя към превръщането й в напълно демократична държава, уважаваща всички стандарти на човешките права". (Анадолска агенция, AФП - 09/01/04)

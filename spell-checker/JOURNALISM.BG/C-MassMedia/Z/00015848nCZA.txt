Албания се присъедини към усилията за преодоляване на щетите от урагана "Катрина"
					07/09/2005
					Новото правителство на Албания, ръководено от Сали Бериша, се присъедини към списъка на страните от целия свят, които предложиха помощ на САЩ след опустошителния ураган "Катрина".
					От Елис Селимай за Southeast European Times в Тирана -- 07/09/05
 
					 
						
Пробив в дигите предизвика наводняването на почти целия град Ню Орлиънс. [АФП]
						Обявеният нов кабинет на определения за премиер на Албания Сали Бериша обеща почти 240 000 евро помощ за Съединените щати за преодоляване на щетите от опустошителния ураган "Катрина". Страната също предложи да изпрати група лекари и медицински сестри, които да окажат помощ на жертвите. 
						"Албания се присъединява към другите страни в света … за да помогне на САЩ да се справят със ситуацията в тези тежки дни, когато хиляди загинаха," заяви Бериша, описвайки помощта като акт на солидарност между Албания и Съединените щати. 
						"Ние се чувстваме близки с тази велика и приятелска страна, която ни помогна в най-трудни за нас моменти и която ще продължи да ни подкрепя. Сумата е символична, но така ние изразяваме готовността си да помогнем на хората в районите, опустошени от "Катрина"," заяви новият министър на здравеопазването Максим Чикули. 
						Бериша, чиято Демократическа партия спечели парламентарните избори на 3 юли, беше официално номиниран за министър-председател в събота (3 септември), след като Централната избирателна комисия обяви окончателните резултати от изборите. В понеделник, той обяви имената на членовете на своя коалиционен кабинет. 
						Ураганът "Катрина", третият най-силен ураган, поразил Съединените щати, опустоши райони в Алабама, Луизиана и Мисисипи. Смята се, че загиналите от урагана, който връхлетя бреговете на Билкси, щата Мисисипи на 29 август, са хиляди, а останалите без дом - милиони. Пробив в системата на дигите, защитаваща Ню Орлиънс, доведе до наводняването на почти целия град и наложи пълна евакуация на неговото население. 
						Според Държавния департамент на САЩ, 94 страни и международни организации са обещали помощ. 
						Междувременно правителството на Косово съобщи, че ще изпрати 400 000 евро като част от финансовата помощ за жертвите на "Катрина". Решението бе взето на съвещание на кабинета в Прищина, ръководено от премиера Байрам Косуми. 
						"Това е символична сума, която Косово предлага на пострадалите в САЩ от урагана "Катрина". Решението бе взето в знак на уважение към САЩ. Косово никога няма да забрави подкрепата, която САЩ все още му оказват," заяви Косуми.

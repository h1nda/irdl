Международната общност приветства инициативата на БиХ за присъединяване към Декларацията от Болоня
28/04/2003
 
САРАЕВО, Босна и Херцеговина (БиХ) -- В петък (25 април) Службата на Върховния представител, ОССЕ и Съветът на Европа приветстваха решимостта, демонстрирана от властите на БиХ за подписване на Декларацията от Болоня, което би довело до хармонизиране на националния сектор на висшето образование с европейските стандарти. По-рано същия ден министрите на образованието на административните области Федерация БиХ и Република Сръбска Зихад Пашич и Гойко Саванович подписаха съвместно писмо до гръцкото председателство на ЕС, което ще бъде изпратено заедно с прегледи на постиженията и плановете, основаващи се на целите, залегнали в Декларацията от Болоня. Подписването на декларацията ще подпомогне мобилността на студентите както в рамките на БиХ, така и в чужбина, по-лесното признаване на дипломите и подобряването на качеството на магистърските програми. (Прес съобщение на ОССЕ, НТВ Хаят- 25/04/03)

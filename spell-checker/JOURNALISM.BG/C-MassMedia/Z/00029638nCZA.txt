Външните министри на Хърватия и Словения се срещнаха, за да обсъдят граничния спор
					18/03/2009
					Хърватският и словенският външен министър се опитват да постигнат ново споразумение, за да решат граничния спор между двете страни.
					От Наташа Радич за Southeast European Times от Загреб -- 18/03/09
 
					 
						
"Това ще бъде инициатива за изграждане на доверие и стъпка в правилната посока," заяви еврокомисарят по разширяването Оли Рен. [Гети Имиджис]
						Министрите на външните работи на Хърватия и Словения, както и еврокомисарят по разширяването Оли Рен, се срещнаха във вторник (17 март) в Брюксел за тристранни преговори по продължаващия спор за хърватско-словенската граница. Те предложиха ново решение. 
						Според съобщения Рен е заявил, че в основата на новото решение е съвместна декларация, която да гарантира, че и двете страни няма да правят изявления или да предприемат действия, с които да предопределят трасето на съществуващата граница, определена след разпадането на Югославия през 1991 г. Предложението има за цел да бъдат разгледани претенциите на Словения, че Хърватия се е опитала да предопредели трасето на границата в документите по присъединяването, които е представила в ЕС. Планът ще даде възможност на страните да започнат начисто преговорите за постигане на решение. 
						"Това ще бъде инициатива за изграждане на доверие и стъпка в правилната посока," заяви Рен след срещата в Брюксел. Рен насърчи Хърватия да продължи да търси решение. 
						Рен каза също, че тримесечното блокиране от страна на Словения на всички усилия на Хърватия да отвори глави от преговорите за присъединяване струва на Загреб време, от което страната се нуждае, за да завърши своя преговорен процес. 
						Външните министри приветстваха възможността да излязат с обща декларация и напуснаха Брюксел, за да се консултират със своите правителства. Те ще се срещнат отново в Брюксел следващата седмица. 
						Въпреки че хърватският външен министър Гордан Яндрокович заяви, че се надява съвместната декларация да деблокира процеса на преговори по главите, според неговия словенски колега Самуел Збогар това може да не е точно така. 
						Двамата министри обсъдиха също предложението на ЕС да посредничи в спора, след като преговорите по присъединяването на Хърватия бяха спрени през декември миналата година. Въпреки че и двете страни приеха плана, Хърватия настоява, че той води до споразумение за отнасяне на въпроса до Международния съд (МС) в Хага, а Словения се противопоставя на такова прехвърляне. 
						Във вторник хърватският президент Стипе Месич заяви, че неговата страна няма да отстъпи. "Хърватия признава съдебните институции и международното право. Защо Словения, която е членка на ЕС и НАТО, трябва да се противопоставя на разглеждането на въпроса от съда?"

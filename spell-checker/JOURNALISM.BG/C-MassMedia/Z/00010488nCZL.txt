Международната общност обещава помощ, ако Кипър се обедини
16/04/2004
Международната общност обеща да привлече над 2 милиарда евро в подкрепа на плана на ООН за обединение на Кипър, като се подчертава, че средствата ще се предоставят само ако двете страни на разделения остров подкрепят плана на референдумите на 24 април.
(АФП, АП, Ройтерс, Би Би Си, ФТ, Гласът на Америка - 15/04/04)
 
 
Гръцкият президент Костас Стефанопулос (в средата), гръцкият премиер Костас Караманлис (вторият отляво), лидерът на Комунистическата партия Алека Папарига (вляво), социалистическият лидер Георгиос Папандреу (вторият отдясно) и Никос Константопулос, лидер на Радикалната лява коалиция, се срещнаха в четвъртък в Атина, за да обсъдят плана на ООН за обединение на Кипър. [АФП]
Международната общност обеща в четвъртък (15 април) да привлече над 2 милиарда евро в подкрепа на плана на ООН за обединение на Кипър, ако двете страни на разделения остров подкрепят споразумението в паралелните референдуми по-късно този месец.
"Имаме една начална оценка на нуждите, която показва, че международната общност трябва да предостави два милиарда евро за период от пет години", каза комисарят по разширяването на ЕС Гюнтер Ферхойген, цитиран от АФП, на среща в Брюксел, чиято цел бе да запланува провеждане на донорска конференция за Кипър. На срещата присъстваха представители на повече от 30 страни и международни финансови институции.
Конференцията може да се проведе през есента, каза Ферхойген, ако планът на ООН бъде одобрен на референдумите през април. Повече от 1 милиард евро, включително 334 млн. евро, предоставени от САЩ, и 31 млн. евро от Великобритания, ще покрият разходите по преселването на завърналите се, като например за осигуряването им с жилища. Допълнителни 800 млн. евро са необходими за инфраструктурни проекти, програми за създаване на работни места и други разходи, свързани с обединението.
Международната общност настоява за споразумение, което да сложи край на 30-годишното разделение на острова, преди Кипър да влезе в ЕС на 1 май. Споразумението трябва да бъде одобрено от кипърските гърци и турци, за да може островът да се присъедини към ЕС като една държава. В противен случай само южната част, управлявана от кипърските гърци, ще стане член на съюза.
Последните проучвания на общественото мнение показват, че повечето кипърски гърци са склонни да отхвърлят плана на ООН, докато повечето кипърски турци са готови да го одобрят.
В свое категорично изявление в четвъртък Ферхойген предупреди, че ако се гласува с "не", ще се стигне до трайно разделяне на острова, тъй като новите граници на ЕС ще "спрат на зелената линия", която в момента разделя северната от южната част.
"Ако няма решение до края на този месец, няма да има решение още дълго, дълго време. Никой не трябва да се залъгва с илюзията, че тактиката на отлагане може да помогне", добави той. Той обеща също, че ако планът бъде отхвърлен, лично ще участва в инициативи, които да помогнат на кипърските турци да преодолеят несгодите и изолацията.
"Би било доста несправедливо кипърските гърци да се радват на изгодите от членството, Турция да се радва на изгодите от навлизане в предприсъединителния етап, а само кипърските турци да не получат нищо", каза Ферхойген.
В съзвучие с думите му специалният пратеник на САЩ в Кипър Том Уестън каза, че международната общност ще "направи всичко възможно да смекчи тези негативни последици за кипърските турци".
Междувременно турските власти заявиха, че ако кипърските гърци гласуват против плана, това ще предизвика кампания за признаване на отцепилата се турска кипърска република. "Ще обиколим целия свят и ще направим всичко възможно да бъде призната "Севернокипърската турска република", каза външният министър Абдула Гюл.
В Атина гръцкият премиер Костас Караманлис излезе с предпазливо одобрение на плана. "В рамката на ЕС положителните моменти са повече от отрицателните страни", каза той след среща с всички политически партии.

Косово иска да се присъедини към инициативата "Единно европейско небе" на ЕС
					21/12/2011
					Косово обсъжда отварянето на високото си въздушно пространство в съответствие с изключително важното право да предоставя въздушни навигационни услуги.
					От Линда Карадаку за Southeast European Times от Прищина -- 21/12/11
 
					 
						
"Идеалното решение би било косовските служби за въздушна навигация да поемат от утре контрола на косовското високо въздушно пространство", казва Дритан Гьонбалай. [Ройтерс]
						НАТО контролира косовското въздушно пространство от 1999 г. след споразумение с бившата република Югославия. То предоставя на международните сили за сигурност, КФОР, правото да контролират косовското въздушно пространство и да установят зона на въздушна безопасност. 
						В момента страната обсъжда възможността да отвори високото си въздушно пространство. В ексклузивно интервю Дритан Гьонбалай, генерален директор на косовската Служба за гражданска авиация, каза за SETimes, че ще има временен преходен период, по време на който Косово ще бъде подпомагано от страна партньорка, под наблюдението на НАТО, в предоставянето на въздушни навигационни услуги. 
						
						SETimes: Как се контролира в момента косовското въздушно пространство? 
						
						Дритан Гьонбалай: От края на войната високото въздушното пространство на Република Косово (около 9 км) беше затворено за пътнически самолети и е под контрола на НАТО. Зоната под [него] се контролира от фирма "Въздушна навигация" на летище "Адем Яшари". Нашите ръководители на въздушното движение предоставят услуги като излитане и приземяване от Прищина и услуги за други полети - [предимно на хеликоптери на КФОР] - на територията на Република Косово. 
						В момента влизането и излизането се осъществяват през два въздушни коридора, които ни свързват с Македония. Контролът на въздушното движение в косовското въздушно пространство е под контрола на Службата за гражданска авиация на Република Косово. При изпълнението на дейностите си имаме отлично сътрудничество с КФОР, зачитайки техните отговорности в тази област, които се основават на няколко международни документа. 
						
						SETimes: Получавате ли сигнали, че НАТО иска да се откаже от контрола си на въздушното пространство след почти 12 години? 
						
						Гьонбалай: От обявяването на независимостта косовските власти работят тясно с НАТО, КФОР, ЕС, ИКАО и други заинтересовани страни в региона, за да нормализират балканското въздушно пространство и в частност да отворят косовското въздушно пространство за пътнически самолети. Тази дейност се осъществява благодарение на инициативата на НАТО "Среща за нормализиране на балканското въздушно пространство (СНБП)". 
						НАТО, също както властите в страната ни, е твърдо за отварянето на високото въздушно пространство. Голям интерес [беше показан от] авиолиниите, защото има някои въздушни маршрути над Косово, които преди са се използвали много в международния въздушен трафик. 
						
						SETimes: Какво би било най-доброто решение за контрол на косовското въздушно пространство? 
						
						Гьонбалай: Идеалното решение би било косовските служби за въздушна навигация да поемат от утре контрола на косовското въздушно пространство. За да стане това обаче, е нужно време и следователно ще има преходен период, временно решение, когато Република Косово ще бъде подпомагана от страна партньорка, под наблюдението на НАТО, в предоставянето на въздушни навигационни услуги в нашето високо въздушно пространство за преминаващите самолети. Вярваме, че скоро Съветът на НАТО ще вземе решение коя ще бъде страната партньорка, с която ще работим в предоставянето на услугите. 
						
						SETimes: Кои държави изразиха интерес за управление на косовското въздушно пространство? 
						
						Гьонбалай: Има някои държави, които изразиха интерес да работят с НАТО и властите на Република Косово за предоставянето на услуги в нашето високо въздушно пространство. СНБП реши на последното си заседание, че изразяването на интерес за подкрепа на Косово за отваряне на високото му въздушно пространство трябва да стане в сградата на НАТО в Брюксел. 
						
						SETimes: Вие коя държава предпочитате? 
						
						Гьонбалай: Нашите власти отправиха ясно послание, че Косово има интерес - в рамките на водения от НАТО процес - да си сътрудничи с приятелска държава, членка на НАТО. Решението преди всичко трябва да бъде политически, практически и технически изгодно за нашата страна. 
						По света и в Европа има много случаи, когато държавите сключват договори с доставчиците на въздушни навигационни услуги от други държави, които да предоставят услуги във въздушното пространство на страната за определено или неопределено време. Освен това всички европейски държави са задължени от действащото в ЕС законодателство да реорганизират въздушните си пространства в големи функционални въздушни блокове с цел да улеснят въздушните полети и да увеличат ефективността и безопасността. Границите на националните въздушни пространства са интегрирани и всички вървим към [това, което] в официалната терминология на ЕС се нарича "Единно европейско небе". 
						
						SETimes: Какво ще представлява тази промяна за Косово? 
						
						Гьонбалай: Небето на Косово се отваря и това е от голямо значение, [предвид] факта, че 10 000 кв. км небе се връщат на европейската карта на въздушните коридори, през които минава много важен въздушен трафик. Отварянето на въздушното пространство е важно също така за развитието и укрепването на нашата Агенция за въздушни навигационни услуги, защото тези услуги ще генерират и финансови приходи.

Бизнес: Македония има вече трети мобилен оператор
					21/09/2007
					"ВИП Оператор" започна дейността си в Македония. Още в деловите новини от седмицата: започна изграждането на голям газопровод, свързващ Босилево и Сплит в Хърватия; в Турция бе анулиран търгът за лицензи за 3G.
					 
						
Представители на "Мобиком Аустрия" и "ВИП Оператор" дадоха пресконференция в сряда (19 септември) в Скопие, за да отбележат началото на дейността на компанията в Македония. [Томислав Георгиев]
						Третият мобилен оператор в Македония -- филиалът на "Мобиком Аустриа Груп", "ВИП Оператор" -- започна работа в сряда (19 септември). Тарифите на оператора са с 51 % по-ниски от средните за страната. Степента на използване на мобилни телефони в Македония е една от най-ниските в Европа, а тарифите за разговори са сред най-високите. 
						*** 
						Петима чешки производители на възобновяема енергия, членове на Европейската асоциация за възобновяема енергия (ЕАВЕ), представиха услугите си в Тирана във вторник (18 септември). Компаниите посочиха, че Албания разполага с големи хидроенергийни ресурси и предлага на инвеститорите много възможности за развитие на тези ресурси и за подпомагане на страната да преодолее постоянната си енергийна криза.
						*** 
						Растежът на БВП на България се е увеличил от 6,2 % годишно през първото тримесечие на 2007 г. и 6,4 % през второто тримесечие на 2006 г. на 6,6 % през второто тримесечие на 2007 г., сочат официални данни на Националния статистически институт, публикувани тази седмица. БВП на страната достигна през изминалото тримесечие 12,51 милиарда евро. 
						*** 
						
						Хърватският оператор на система за пренос на газ "Плинакро" обяви в неделя (16 септември) началото на сторителните работи по голям газопровод, свързващ Босилево и Сплит. Проектът на стойност 180 млн. евро трябва да бъде завършен през 2010 г. 
						*** 
						Според съобщенията Националната банка на Гърция възнамерява да открие още десет свои клона в Египет, достигайки общо 11. "Катимерини" писа в четвъртък (20 септември), че банката проявява интерес и към закупуването на "Банк дю Кер", която притежава 230 клона и 6,3 % от пазарния дял в страната. 
						 *** 
						
						Черногорското правителство изплати предсрочно дълга си към Международната банка за възстановяване и развитие (МБВР) в размер на 19 млн. евро, заяви говорителката на външното министерство Ана Милянич. Ходът се дължи на благорпиятното изпълнение на бюджета. 
						*** 
						Търгът за лицензи за 3G в Турция бе анулиран от Съвета по далекосъобщения, предаде в четвъртък (20 септември) "Заман". Единодушното решение се дължи на факта, че за търга не бяха поставени никакви специални условия. "Тюрксел", единственият кандидат, го спечели с оферта от 321 млн. евро. 
						*** 
						Железопътната компания на Република Сръбска (РС) "Железнице Републике Сръпске" ще инвестира 62 млн. евро за ремонт на инфраструктурата и железопътната мрежа. Компанията планира също да закупи нови локомотиви и вагони, съобщи транспортният министър на РС Неделко Чубрилович. Той каза, че дружеството ще поиска заеми, за да набере необходимите средства.
						*** 
						Италианската компания "ЛегаКооп" обяви плановете си да инвестира в ски-курорта Брезовица, Югозападно Косово. Търгът за ски-курорта предстои да бъде обявен скоро; очаква се Косовската агенция за приватизация да приватизира курорта преди зимата. Брезовица е на 900 до 2 500 м надморска височина и разполага с 14 ски-писти. 
						
						 (Различни източници 14/09/07-21/09/07)

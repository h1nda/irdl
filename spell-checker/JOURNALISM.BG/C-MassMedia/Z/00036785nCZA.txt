Гърция обеща да изпълни целите във връзка със спасителния заем през 2011 г.
					19/11/2010
					Атина обеща в четвъртък да вземе още по-сериозни мерки за изпълнение на договорените с ЕС и МВФ цели.
					(Блумбърг, Айриш Таймс – 19/11/10; Ройтерс, АП, АФП, ФТ, Уол Стрийт Джърнъл, Би Би Си, АНА-МПА - 18/11/10)
 
					 
						
Гръцкото правителство планира да съкрати бюджета си за 2011 г. с още 5 млрд. евро. [Ройтерс]
						В четвъртък (18 ноември) Гърция представи окончателния проектобюджет за 2011 г., като обеща да наложи допълнителни мерки за икономии, за да изпълни условията на договорения с МВФ и ЕС спасителен заем в размер на 110 млрд. евро. 
						Необходимостта от допълнително съкращаване на държавните разходи възникна след извършения от Евростат, статистическата служба на ЕС, преглед на бюджетния дефицит на страната за 2009 г. В понеделник бе обявено, че дефицитът е 15,4 % от БВП, а не 13,6 %, както се смяташе досега. Това „променя отправната точка“, заяви премиерът Георгиос Папандреу на заседание на кабинета в четвъртък. 
						Съгласно изготвения миналия месец първи вариант на проектобюджета за 2011 г. Гърция планираше да намали своя бюджетен дефицит с 2,2 млрд. евро до следващата година. Оповестените тази седмица нови данни обаче принудиха страната да обмисли налагането на по-големи съкращения, за да изпълни задълженията си към ЕС и МВФ. 
						Министерството на финансите заяви, че целта е разликата между приходната и разходната страна на бюджета да бъде намалена с 5 млрд. евро до 17 млрд. евро през 2011 г., или 7,4 % от БВП. Съгласно споразумението за спасителния заем публичният дефицит на страната за 2010 г. трябваше да е около 8 % от БВП. Публикуваните в четвъртък данни обаче показаха, че се очаква той да бъде много по-висок, достигайки според прогнозата до 9,4 % от БВП. 
						За да изпълни договорените с ЕС и МВФ цели за 2011 г., управляващата в Гърция партия ПАСОК планира да повиши ставката на ДДС от 11 % на 13 %, да намали държавните разходи в секторите държавна администрация, здравеопазване и отбрана и да замрази номиналния размер на пенсиите. Правителството обещава да намали значително оперативните разходи и разходите за заплати в губещите предприятия за обществени услуги и да засили борбата срещу данъчните измами. 
						„Това е труден бюджет. Той следва курса от предходната година и е продължение на предприетите мерки, след като страната вече не може да взема заеми на пазара. Неговата цел е да запази създаването на работни места и растежа”, заяви министърът на финансите Георгиос Папаконстантину. 
						 Окончателния проект на бюджета за следващата година предвижда икономиката да се свие с 4,2 % през 2010 г. и с 3 % през 2011 г., а не с 2,6 %, каквито бяха прогнозите миналия месец. Според националната осведомителна агенция на Гърция АНА-МПА правителството очаква страната да реализира положителен растеж от 1,1 % от БВП през 2012 г. и от 2,1 % от БВП през следващата година. 
						Според залегналите в проектобюджета данни безработицата се очаква да нарасне от 12,1 % през тази година до 14,6 % през 2011 г., като в четвъртък Папаконстантину призна, че макар и това да не е цел, която правителството си поставя, то може да бъде принудено да съкрати работни места в публичния сектор. 
						„За да се намали дефицитът на държавно предприятие, е необходимо да се увеличат приходите или да се намалят разходите”, е заявил той, цитиран от АП. „Не започваме с планове за съкращения на работни места, но състоянието на всяко (държавно предприятия) ще се разглежда поотделно.” 
						 В опит да стимулира приходите от туризъм, ключов сектор за гръцката икономика, правителството взе решение да намали почти наполовина ставката на ДДС за туристическите услуги от сегашните 11 % на 6,5 %. 
						„Все още не сме спечелили битката, но вече сме в по-добра позиция да се справим с реалните проблеми... разточителна държава, проблемни държавни дружества и укриване на данъци”, е заявил Папаконстантину, цитиран от „Ройтерс”, по време на пресконференция след представянето на бюджета в парламента. Той съобщи, че по-късно този месец ще бъдат оповестени специални мерки срещу укриването на данъци. 
						Бюджетът на страната за 2011 г. ще бъде внесен в парламента за окончателно гласуване на 22 декември и се очаква да бъде приет лесно, тъй като ПАСОК разполага с достатъчно мнозинство в законодателния орган. 
						Междувременно „Ройтерс” съобщи, че работници от частния сектор планират да организират 24-часова обща стачка през седмицата преди вота в знак на протест срещу планираните строги мерки за икономии. Съществува вероятност към тях да се присъединят и служители от публичния сектор. 
						„Опасенията ни се потвърждават”, е заявил Янис Панагопулос, лидер на синдиката на работниците в частния сектор ГСЕЕ, в изявление, цитирано от осведомителната агенция.

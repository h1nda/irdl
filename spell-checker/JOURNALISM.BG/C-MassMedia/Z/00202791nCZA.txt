Според анализатори Румъния трябва да се пази от популизма
					09/05/2012
					Сформирано само половин година преди изборите, новото коалиционно правителство на Румъния трябва да избягва изкушението от популистки мерки, предвид все още крехката икономика, казват експерти.
					От Паул Чокою за Southeast European Times от Букурещ -- 09/05/12
 
					 
						
Виктор Понта, председател на лявата Социалдемократическа партия, оглави правителството, когато коалицията, ръководена от Михай Разван Унгуряну, не получи вот на доверие на 27 април. [Габриел Петреску/SETimes]
						Новото румънско правителство, ръководено от Виктор Понта от Социалдемократическата партия, се обяви против мерките за строги икономии, приети от предишните дясноцентристки кабинети, а икономическите трудности са основен приоритет в дневния му ред. 
						Анализатори обаче предупреждават, че новото правителство трябва да запази предпазното споразумение за 5 млрд. евро с МВФ и Европейската комисия с цел избягването на мерки, които носят риск от увеличаване на бюджетния дефицит. 
						"Това правителство не може да си позволи да прави грешни ходове", каза за SETimes Аурелиан Докия, анализатор от румънския Център за икономическа политика. 
						"Програмното споразумение с МВФ е важно и трябва да бъде спазвано. Би било грешка от страна на новото правителство да предприема популистки мерки, тъй като трипартийната коалиция, която сформира този кабинет, има големи шансове да спечели изборите през ноември и тогава правителството ще трябва да пожъне резултатите от подобни прибързани ходове." 
						Кабинетът на Понта обяви, че ще повиши заплатите на държавните служители, намалени с 25 % през 2010 г., с 8 % през юни и отново с 8 % през декември. 
						"Открихме допълнителни ресурси, така че можем да увеличим бюджетния дефицит, за да можем да спазим обещанията си по отношение на заплатите и пенсиите", заяви миналия уикенд новият финансов министър Флорин Джорджеску в края на срещата с делегацията на МВФ. 
						Председателят на делегацията на МВФ Джефри Франкс заяви в сряда (9 май), че заплатите на държавните служители могат да бъдат приведени до нивата от средата на 2010 г. едва от следващата година. 
						"Изкушението е голямо. Популизмът беше доминанта по време на предизборните кампании в Румъния", каза за SETimes Ралука Александреску, професор по политология в Букурещкия университет. "Това правителство обаче разполага с ограничен бюджет; следователно то не трябва да мисли за подаръци за електората." 
						Представители на Социалдемократическата партия (СДП) обаче, основната партия в лявата трипартийна коалиция, управляваща в момента, казват, че връщането на заплатите до нивата преди мерките за строги икономии е морален дълг на новото правителство. 
						"Винаги сме го казвали: мерките за строги икономии не могат да продължават повече от една година", заяви за SETimes Константин Ница, заместник-председател на СДП. "Следователно не можем да искаме от населението вечни саможертви. Така че след строгите икономии левицата дойде, за да приложи мерки за стимулиране на икономическия растеж и за да поправи социалното неравенство." 
						Идването на власт на коалицията на социалдемократите в Румъния трудно може да бъде вписано в европейската тенденция леви партии да поемат засегнати от икономическата криза държави, подчертават двамата анализатори. 
						"Не мерките за строги икономии доведоха до падането на предното правителство, а по-скоро яростната опозиция и преконфигурирането на политическите сили в румънския парламент", каза Александреску. "Нека имаме предвид, че правителството на Унгуряну не падна вследствие на изборен процес, така че само следващите избори през ноември могат да покажат каква е наистина волята на народа." 
						"Не смятам, че левицата може да отговори по различен начин на икономическата криза", каза Докия. "В момента лявото не е алтернатива за румънското общество, просто защото тук левите и десните партии винаги са се сменяли в управлението и разликите между тях всъщност изчезнаха напоследък." 
						От другата страна държавните служители гледат с подозрение на приоритетите на новото правителство. 
						"Разбира се, че увеличение на заплатата е добра новина за мен. Искам обаче да съм сигурен, че това решение е дългосрочно", каза за SETimes Андрей Строе, 37-годишен счетоводител в държавната финансова администрация.
						"Тъй като рискът от връщане към рецесия е все още налице, не искам едно ново правителство по-късно тази година, след изборите, да се насочи отново към държавния сектор, за да се справи с още по-увеличения бюджетен дефицит." 
					
				
			
					 
					
 
 

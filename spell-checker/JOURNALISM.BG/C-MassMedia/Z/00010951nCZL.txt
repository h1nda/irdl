Делова хроника
28/05/2004
Преглед на деловите и икономическите новини от Балканите след 21 май.
(Различни източници - 21/05/04 - 28/05/04)
 
 
Четиридесет процента от "Мобилтел", най-големият български мобилен оператор, бяха продадени за рекордната сума от 1,2 милиарда евро. Останалият мажоритарен дял е собственост на трима частни австрийски инвеститори. [АФП]
Преглед на деловите и икономическите новини от Балканите след 21 май:
Преките чуждестранни инвестиции в Босна и Херцеговина (БиХ) достигнаха 1,4 милиарда евро към 30 юни 2003 г., според първото проучване на чуждите инвестиции, проведено от Централната банка на БиХ. Тази сума е с 40 % по-висока от данните, получени от други източници до този момент, съобщиха от банката.
***
Следващото стендбай споразумение с Румъния ще бъде последното, каза представителят на МВФ за Румъния, Йероен Кремерс. Съветът на фонда ще одобри споразумението на 7 юли. Кремерс каза, че МВФ сега акцентира върху структурните реформи и приватизацията на енергийния сектор.
***
Македонският парламент одобри назначаването на Петър Гошев за управител на Националната банка на Македония. Той наследява на този пост Любе Търпешки. Гошев обеща да продължи политиката на своя предшественик, насочена към ниска инфлация и стабилен обменен курс на македонския денар.
***
Македонското правителство съобщи, че започва план за реформиране на пенсионната система, който ще въведе втора мрежа от частни задължителни пенсионноосигурителни фондове. Търгът за първите фондове ще бъде обявен през юни.
***
Американската агенция за международно развитие (USAID) одобри предоставянето на 3,5 млн. долара за финансиране на програми за борба срещу незаконния трафик, провеждани от албанското правителство. Агенцията похвали създаването на "Албанска коалиция срещу корупцията", както и последните усилия на държавните власти за заздравяване на граничния контрол.
***
България и Гърция планират да построят втори 440-киловолтов електропровод, който да увеличи възможностите за износ на електроенергия за Гърция. Строителството на 120-километровия електропровод ще струва 25 млн. евро.
***
Турският Спестовно-осигурителен фонд (СДИФ) обяви на 26 май, че е придобил правата за дялово участие и управление на 38 компании, собственост на Ерол Аксой, бившият мажоритарен акционер в банкрутиралата банка "Иктисат банкасъ". Заместник-премиерът Абдулатиф Сенер каза, че групировката дължи на СДИФ 1,6 милиарда долара дългове, свързани с "Иктисат банкасъ", но е платила само 75 млн. долара.
***
Албанското правителство одобри по принцип кредит, който ще бъде предоставен от Световната банка за реализиране на проект за подобряване на напоителната система и стимулиране на икономическия растеж. Асоциацията за международно развитие ще реализира проекта за 15 млн. долара.

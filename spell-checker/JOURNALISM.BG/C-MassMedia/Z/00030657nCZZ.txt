Бизнес: Нов вятърен парк в България
					19/06/2009
					Австрийското дружество ЕВН инвестира в проект за турбинен парк в България. Още в деловите новини: Кипър и Румъния подписаха споразумение за сътрудничество; Румъния се нарежда на първо място по инфлация сред държавите, членки на ЕС.
					 
						
[Гети Имиджис]
						Австрийското енергийно дружество ЕВН ще инвестира 95 млн. евро в изграждането на парк за вятърна енергия край Каварна, България, съобщи българското дъщерно дружество “ЕВН Натуркрафт” във вторник (16 юни). Проектът включва 25 турбини, които се очаква да произвеждат около 140 GWh електроенергия годишно. Планира се проектът да бъде завършен до края на 2010 г. 
						*** 
						
						Кипър и Румъния са подписали на 11 юни споразумение за сътрудничество за насърчаване на двустранните отношения във финансовия и търговския сектор, съобщи Си Ен Ей. Новата договореност е била подписана по време на среща на Съвместния комитет Кипър-Румъния. На срещата са били обсъдени начините за засилване на двустранното сътрудничество в областта на търговията, промишлеността, финансите, инвестициите, туризма, енергетиката, транспорта, здравеопазването, труда, образованието и културата. 
						*** 
						
						Турското правителство обяви в понеделник (15 юни) редица мерки за облекчаване на ограниченията за местни фирми при получаване на заеми в чуждестранна валута на международния пазар, както и при разсрочване на плащанията с кредитни карти. Според министъра на икономиката Али Бабаджан вдигането на ограниченията за турски компании ще помогне за намаляване на външния дълг на страната. 
						*** 
						Отчетеният през месец май размер на годишната инфлация в Румъния е най-високият в страните, членки на ЕС - 5,9 %, като той е повече от осем пъти по-висок от средния за ЕС, който е 0,7 %, съобщи във вторник (16 юни) “Медиафакс”, позовавайки се на данни от статистическата служба на ЕС Евростат. Най-ниските годишни нива през май са били регистрирани в Ирландия (-1,7 %), Португалия (-1,2 %), Испания и Люксембург (-0,9 %). 
						 *** 
						
						Румъния стана първата страна, която пусна на пазара новия модел автомобил “Сандеро Степуей” в сряда (17 юни), съобщи “Медиафакс”. Новият вариант на “Сандеро” бе представен от румънския автомобилопроизводител “Дачия” и струва около 9 200 евро. 
						*** 
						Агенцията за развитие на ООН съобщи на среща на високо равнище на Международната организация на труда, че нивото на безработица в Косово е най-високото в Европа. Около 45 % от работната сила в страната е без работа и това застрашава стабилността, съобщиха местни медии в сряда (17 юни). 
						
						(Различни източници - 12/06/09-19/06/09)

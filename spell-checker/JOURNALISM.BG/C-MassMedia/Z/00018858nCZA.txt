Косово получава срок от шест месеца да подобри правата на малцинствата 
					08/06/2006
					Международната общност даде на Косово шестмесечен срок да приложи мерки за подобряване на правата на етническите сърби и другите малцинства. Междувременно ЮНМИК повиши мерките за сигурност в Северно Косово.
					(Ройтерс, АП, АФП, РСЕ/РС, ЮПИ, Макфакс - 07/06/06)
 
					 
						
ООН ще изпрати още 500 полицейски служители в доминираното от сърби Северно Косово с цел повишаване на сигурността в отговор на нарасналото напрежение, каза в сряда (7 юни) началникът на полицията на ООН. [Гети Имиджис]
						Временните институции в Косово получиха срок от шест месеца да приложат пакет от мерки за подобряване на правата на малцинствата в провинцията и най-вече тези на етническите сърби. 
						Контактната група, съставена от представители на Великобритания, Франция, Германия, Италия, Русия и Съединените щати, набеляза 13 стъпки, които трябва да бъдат предприети "в рамките на четири до шест месеца", предаде "Ройтерс" в сряда (7 юни). Между тях са приемане на закони за езиците и религиозните свободи, създаване на допълнителни полицейски управления с цел осигуряване на защитата на правата и сигурността на малцинствата, както и отделяне на средства за завръщане на бежанците. 
						"Този списък не е изчерпателен, нито има за цел да омаловажи значението на прилагането на всички [установени от ООН] стандарти," заяви Контактната група в свой документ. По-скоро, добавя тя, целта е да се откроят приоритетните области, в които се изискват незабавни действия. 
						Макар и юридически да продължава да бъде част от Сърбия и Черна гора, Косово се намира под администрацията на ООН от края на конфликта от 1998-1999 г. Изпълнението на стандартите на ООН в осем области се смята за предварително условие за започване на преговорите за окончателния му статут. Макар и да призна, че нито една от целите не е постигната изцяло, ООН реши през октомври да даде начало на процеса, заявявайки, че не може да управлява провинцията безкрайно. 
						Преките преговори между представители на сърбите и на косовските албанци, ръководени от ООН, се водят от февруари без особен напредък до този момент. Международната общност очаква процесът да бъде завършен до края на тази година. 
						Мнозинството на косовските албанци, които съставляват 90 % от 2-милионното население на провинцията, се надява, че преговорите ще доведат до пълна независимост. Белград заявява, че може да предостави само значителна автономия. 
						Междувременно напрежението в провинцията остава високо, особено на север, където живеят близо половината от 100000 етнически сърби в Косово. Косовски сръбски младеж бе убит, а други двама мъже бяха сериозно ранени при инциденти със стрелба с огнестрелно оръжие през последните две седмици, за които малцинството вини етническите албански екстремисти. 
						В знак на протест срещу насилието косовските сърби обявиха "извънредно положение" в четири северни общини, заявявайки, че прекъсват всички връзки с институциите в провинцията. 
						Представители на полицията на ООН твърдят, че няма доказателства за етническа мотивация на нападенията, но обещаха да засилят сигурността във взривоопасната преобладаващо сръбска северна част на провинцията. 
						Комисарят на полицията на ООН Кай Витруп заяви в сряда, че над 500 международни полицаи ще бъдат преместени в района на етнически разделения град Митровица и в други северни сръбски градове близо до границата на провинцията. "Може да изпратим и още хора с цел да се гарантира, че полицията, заедно с общините, е в състояние да поддържа законноста и реда," добави той. 
						Полицейската мисия на ООН включва 2000 межднародни полицейски служители, които работят заедно със 7000 косовски полицаи. В косовската полиция има 130 свободни длъжности, които биха могли да бъдат попълнени от бившите сръбски полицейски служители, стига досиетата им да са чисти, заявиха източници на ООН пред "Ройтерс" в сряда. 
						Очаква се силите на НАТО, които решиха миналата седмица отново да открият своя база в Северно Косово, да разположат в петък близо 500 италиански военнослужещи. Те ще се присъединят към 17500-членния състав на КФОР за редовно едномесечно военно обучение, което да ги подготви за евентуална криза. 
						Западни представители са загрижени, че ако Косово спечели независимост, етническите сърби на север могат да започнат опит за разделяне на провинцията -- възможност, която Контактната група е отхвърлила като изход от преговорите за статута.

Олтяну бе избран за председател на Камарата на депутатите в Румъния 
					21/03/2006
					 
						БУКУРЕЩ, Румъния -- Богдан Олтяну от управляващата Националлиберална партия бе избран за нов председател на Камарата на депутатите в Румъния в понеделник (20 март), след като победи при гласуването Валер Дорняну от опозиционната Социалдемократическа партия и Даниела Попа от Консервативната партия. Този пост се освободи миналата седмица след оставката на Адриан Нъстасе, който е обвинен в корупция.
						Също в понеделник министърът на здравеопазването Еужен Николаеску каза, че Румъния иска да произвежда ваксина срещу смъртоносния щам на птичия грип H5N1, разработена в Унгария. "Максимум след шест месеца Румъния ще е в състояние да произвежда първите ваксини в института "Кантакузино", каза Николаеску пред репортери след посещение в Будапеща. (Найн О'Клок - 21/03/06; Ромпрес, АФП - 20/03/06)

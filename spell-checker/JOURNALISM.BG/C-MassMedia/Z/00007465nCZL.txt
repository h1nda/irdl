Ислямски проповедници със съмнителна репутация: Активна ислямска младеж
30/06/2003
&lt;FONT size="1" color="gray" face="verdana"&gt;[АФП]&lt;/font&gt;&lt;br&gt;&lt;br&gt;
Организацията "Активна ислямска младеж" се смята за огнището на ислямския радикализъм в Босна и Херцеговина, но за щастие, нейното влияние и средства се топят.
Ена Латин за кореспондентското бюро на Southeast European Times в Сараево - 30/06/03
 
 
Активна ислямска младеж (АИМ) - организацията, смятана за огнището на ислямския радикализъм в Босна и Херцеговина (БиХ), значително намали общественото си влияние след 11 септември 2001г. Антизападните прояви и подстрекателските изявления на нейните лидери останаха в миналото. Без да привлича общественото внимание, организацията се опита да се трансформира и изцяло да премине към благотворителна дейност - борбата с наркотиците, СПИНа и бедността. Обаче, и досега АИМ фигурира едва ли не във всички разследвания, свързани с терористичната дейност в БиХ.
АИМ възникна след войната, избухнала през 1992-1995 гг., когато група млади босненски мюсюлмани реши да сформира организация, пропагандираща учението на ислямския фундаментализъм. Те се запознаха с него от арабските наемници, с които заедно воюваха в бригадата Ал Муджахид. Някои от арабските бойци, дошли да се бият в БиХ, принадлежаха към крайно консервативните, радикални и фанатични ислямски течения. Според тези привърженици на догматизма, умереният ислям, изповядван столетия наред в БиХ, бе твърде изкривен, променен и чужд на истинската мюсюлманска вяра.
Наемниците бяха също и проповедници на исляма. Движението издаваше ислямистка литература. Най-известната му прокламация се наричаше "Представи, които трябва да коригираме". Авторът изброяваше десетки обичаи на босненските мюсюлмани, обявени от него като несъвместими с истинските последователи на Алах.
Тези арабски бойци-проповедници направиха силно впечатление на босненските младежи и те се присъединиха към движението. Те искаха сами да се изявяват като проповедници и за целта сформираха АИМ.
Мисията на АИМ бе събуждането на религиозното самосъзнание у босненските мюсюлмани, от което, според становището на организацията, традиционния ислям отдавна е лишен първо, заради комунистическия режим в бивша Югославия, и второ - по вина на умерените мюсюлмани. АИМ подчертаваше, че се стреми към автентично ислямско вероучение такова, каквото е било проповядвано от Мохамед и, което не допуска никакви "нововъведения" в исляма. С това организацията влезе в конфликт с официалната мюсюлманска общност в БиХ.
От своя страна, официалните представители на ислямската общност казваха, че те просто следват традициите на исляма във вида, в който той се е утвърдил в БиХ. Живеейки столетия наред заедно с християните и юдеите, европейските мюсюлмани са си изработили по-умерено и търпимо виждане за исляма. Те, например, не приемат твърди ограничения в облеклото на мюсюлманките. Ето защо младите мюсюлманки в БиХ изглеждат и се държат, повече като техните връстнички в Париж и Лондон, отколкото като жените в Кабул или Техеран.
Привържениците на АИМ са по-консервативни и се стараят във всяко едно отношение ревностно да подражават на Мохамед. Те са прочути с това, че се молят по различен начин, носят къси шалвари и дълги бради - атрибути, по-характерни за средноизточните, отколкото за европейските мюсюлмани. Мъжете не стискат ръцете на жените, а жените излизат със забрадки пред хората.
Поради тези ограничения АИМ не е особено привлекателна за младежта. Формално членство в организацията няма, и се смята, че тя има само няколко стотици привърженици, пръснати из цялата БиХ. Хората, свързани с АИМ, се събират в младежки клубове, където се организират не само курсове по изучаване на исляма, но и изучаване на арабски и английски езици, информатика, а също така шев и кройка. Носят се слухове за неколцина наркомани, драстично променили живота си, след като се присъединили към организацията.
Но значително по-голямо внимание привлякоха други разкази: родители се оплакали, че тяхните деца изведнъж са се променили, откъснали са се от всички светски прояви на обществения живот и започнали да се увлича по ислямистката кауза.
Най-скорошния инцидент, свързан с АИМ, стана на 24 декември 2002г. Младият мюсюлмански фанатик Муамер Топалович застреля хърватско семейство от трима души, завърнало се в с.Коник, на 80 км от Сараево. Топалович се призна в извършването на убийството и каза, че го е направил предумишлено. В последствие той бе арестуван и осъден на 35 години затвор - най-тежката присъда в съвременната история на БиХ.
Полицията излезе със заявление, че по време на следствието Топалович казал, че се явява член на АИМ. По-късно се доказа, че това е фалшификация. При това ръководителите на АИМ допускат възможността Топалович да е посещавал някои от курсовете на организацията.
При по-предишните произшествия, свързани с хората от АИМ, се съобщаваше, че те се държали арогантно по отношение към другите, включително и по време на демонстрации. Лидерите на АИМ бяха известни с подстрекателските си изявления, в които те обвиняваха босненските мюсюлмани за това, че са възприели твърде много обичаи от християнските си съседи.
След 11 септември 2001г. полицията в БиХ държеше под око всички активисти на организацията. Стана ясно, че някои арабски учители, впечатлили основателите на АИМ, в действителност са били свързани с мрежата на Ал Кайда и по-късно са участвували в най-значителните терористични нападения срещу западни обекти. Помещенията на АИМ нееднократно се подлагаха на внезапни обиски, а финансите й бяха щателно проверени. Установено е, че в миналото АИМ е получавала субсидии от големи саудитски благотворителни фондове, като например фондацията Ал Харамейн. През есента на 2002г. Ал Харамейн бе обявена от Съединените Щати за спонсор на терористичната мрежа и авоарите й бяха замразени в САЩ и в БиХ.
Днес броят на поддръжниците на АИМ намалява. Организацията изпитва финансови затруднения, тъй като много от бившите й дарители са спрели вноските си, поради лошата репутация на АИМ. Тя се издържа от Интернет клубове и от продажби на ислямистки списания и литература, но бъдещето й е под въпрос.

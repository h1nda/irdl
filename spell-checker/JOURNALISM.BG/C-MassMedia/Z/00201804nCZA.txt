Македония очаква вълна от чуждестранни инвестиции
					29/08/2011
					Скопие се стреми да привлече чуждестранни фирми, създавайки добър бизнес климат.
					От Мишко Талески за Southeast European Times от Скопие – 29/08/11
 
					 
						
Министърът на икономиката Валон Сарачини [Министерство на икономиката на Македония]
						Миналата седмица високопоставени македонски служители посетиха Бунарджик – свободната икономическа зона край Скопие – за да участват в церемонията по полагане на първия камък на нов фармацевтичен завод. 
						Руското дружество „Продис”, част от холдинга „Протек”, ще инвестира 5 млн. евро в производствената база, която се очаква да създаде около 300 работни места. Това е поредният знак, че усилията на македонското правителство да привлече чуждестранни инвестиции и да създаде икономически растеж дават резултати. 
						„Развитието на свободните икономически зони, по-специално в Скопие, Тетово и Битоля, е цел, чрез която се опитваме да привлечем инвестиции от други държави, но също така и от местни компании”, заяви министърът на икономиката Валон Сарачини за SETimes. 
						Преподавателят от Американския колеж Томе Неновски е съгласен, като посочва, че данъчната свобода, както и 10-процентният плосък данък, способстват за създаването на много благоприятен климат за инвестиции и развитие на бизнес. 
						„Това намира израз в ниски цени на земята за инвеститорите и политика на необлагане на капиталовите печалби и освобождаване от данък върху личните доходи”, каза Неновски за SETimes. 
						Неновски също така посочи, че правителството предлага на инвеститорите „инвестиционна премия” за изплащане на 50% от разходите след изграждане на производствената база. По този начин е привлечена американската компания „Джонсън Контролс”. 
						Налице са и допълнителни стимули за инвестиции, като например пенсионни и социални осигуровки, заяви Неновски. 
						Малко преди инвестицията на „Протек Груп”, през юли македонската „ИК Банк” беше придобита от турската „Халкбанк”. 
						„Решихме да инвестираме в Македония заради стабилната банкова система и икономика”, заяви на пресконференция изпълнителният директор на „Халкбанк” в Скопие Юджел Инан. 
						В процес на подготовка са и две германски инвестиции в автомобилния сектор. Правителството прогнозира, че благодарение на тях ще бъдат създадени 5 000 нови работни места, изпреварвайки предишните германски инвестиции. 
						„Кромберг &amp; Шуберт” планира да инвестира в база за производство на автомобилни части в Битоля. Името на втората фирма не беше разкрито, но се очаква тя да произвежда електрически блокове за автомобили. 
						Турската компания „Шишеджам”, един от най-големите производители на стъкло и изделия от стъкло в света, е почти готова със своя инвестиционен анализ. Инвестицията на „Шишеджам” се оценява на 50–60 млн. евро. 
						Със създаването на новия пост – министър на инвестициите – на който ще бъде назначен Бил Павлески, правителството очаква да даде нов тласък на инвестициите. Павлески е получил магистърската си степен в „Харвард” и е дългогодишен служител на „Хюлет Пакард”, където е работил с компании, включени във „Форчън 1000”. 
						Освен това македонската Агенция за насърчаване на инвестициите назначи още шестима свои представители в САЩ, Великобритания, Турция, Белгия, Канада и Франция, като така заздрави настоящата дейност на агенцията. 
						През февруари правителството прие пакет от закони за реформи с цел подобряване на условията за работа в областта на строителството чрез намаляване на документацията, свързаните с това разходи и необходимото време за получаване на документи. 
						„Някои от мерките са предназначени да намалят още повече бюрокрацията, разходите и процедурите за получаване на документи, разрешителни и лицензи. Също така да се въведе цифрово управление на бизнеса, подаване на цифрови заявления за документи, засилване на интернет търговията и т.н., за да се намалят разходите на фирмите и времето, което те влагат в тези дейности”, заяви Сарачини. 
						Въпреки това пред правителството има няколко предизвикателства, с които то трябва да се справи. 
						„Делата по икономически спорове се проточват излишно много в съдилищата и това продължава да е проблем за инвеститорите. Друг проблем е дългият период от време за закриване на фирма и събиране на задълженията към нея. Правителството ще трябва да увеличи и усилията си за премахване на корупцията в някои сектори”, заяви Неновски. 
						Според икономистите перспективите за Македония са положителни. Националната банка на Македония прогнозира общият растеж на БВП през 2011 г. да достигне 3,5 %.

Сърбия и Черна гора получава международна помощ в борбата срещу организираната престъпност
31/10/2003
Международни организации и съседни страни помагат на Сърбия и Черна гора в борбата срещу прането на пари и финансирането на тероризма.
От Игор Йованович за Southeast European Times от Белград - 31/10/03
 
 
През 2002 г. Съединените щати предоставиха помощ при изготвяне на законодателството срещу прането на пари в Сърбия и Черна гора. Те помогнаха и да се организират семинари за банки, банкови инспектори, полицаи, съдии и прокурори.
Вашингтон предостави също и компютърно оборудване, експертна и техническа помощ - чрез USAID, консултанти на министерството на финансите на САЩ, Ай Би Ем и "Беърингпойнт" - в помощ на полицията на Сърбия и Черна гора.
Съвместните усилия на Вашингтон и Съвета на Европа ще позволят на Сърбия и Черна гора да укрепи правната си рамка и механизмите за контрол с цел предотвратяване на прането на пари и финансирането на тероризма. Освен това Съединените щати и ЕС искат да гарантират сигурността и стабилността на банковата система и да осигурят всички необходими средства за предотвратяване, своевременно разкриване и наказателно преследване на всички видове престъпни деяния.
В същото време мисията на ОССЕ в Сърбия и Черна гора и посолството на Германия в Белград предоставиха компютърно оборудване на сръбската полиция, което ще й помогне в борбата срещу организираната престъпност. Оборудването, което е на стойност около 800 000 евро, ще бъде използвано при разследване на сложни криминални деяния и за съхраняване на данни за престъпниците.
Ръководителят на мисията на ОССЕ в Белград, посланик Маурицио Масари, каза, че организираната престъпност може да дестабилизира целия регион и затова борбата срещу нея трябва да се координира на европейско ниво. Той добави, че бързият обмен на информация между държавните служби е от съществено значение за тази борба.
Масари каза още, че мисията на ОССЕ ще продължи да подкрепя реформите в полицията и съдебната система на Сърбия, за да могат тези институции по-ефективно да се противопоставят на организираната престъпност.

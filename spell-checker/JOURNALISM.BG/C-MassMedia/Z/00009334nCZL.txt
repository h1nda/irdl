Хърватия и Унгария вдигат залога в търговския спор
15/12/2003
 
ЗАГРЕБ, Хърватия -- Хърватия предупреди Унгария в събота (13 декември), че ще наложи наказателни мита в отговор на решението на Будапеща да наложи същата мярка на стойност 12.7 млн. евро годишно върху вносни стоки от Хърватия. "Ако Унгария не отмени бързо решението си да повиши митата върху нашите продукти, тогава ние ще наложим подобни мерки, " каза хърватският министър на селското стопанство Божидар Панкретич. По-рано тази година Загреб наложи забрана върху вноса на унгарски месни продукти, позовавайки се на безпокойството си от евентуално разпространение на болестта "луда крава". Според Унгария решението не се основава върху научни доказателства и затова Будапеща е отнесла въпроса в СТО.
Също в събота стотици босненски селяни блокираха КПП на границата с Хърватия в продължение на един час, протестирайки срещу търговската политика на правителството на БиХ. Селяните са заплашили да блокират всички КПП на 28 декември, ако властите не се съгласят да отложат прилагането на споразуменията за свободна търговия с Хърватия и Сърбия-Черна Гора, планирано за януари. Фермерите смятат, че споразуменията ще доведат до огромни загуби.(АФП, ПБС БиХ, НТВ Хаят, Танюг, Би Би Си - 13/12/03)

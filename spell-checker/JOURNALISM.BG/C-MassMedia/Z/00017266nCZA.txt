Кардинал Анджело Скола посети Косово
					17/01/2006
					Младите хора в Косово демонстрират желанието си за по-добър живот, каза в понеделник кардиналът на Венеция по време на посещението си провинцията с преобладаващо мюсюлманско население. 
					От Блерта Фоничи за Southeast European Times от Прищина – 17/01/06
 
					 
						
Кардинал Анджело Скола се срещна с високопоставени косовски лидери, включително с президента Ибрахим Ругова. [AФП]
						Кардинал Анджело Скола, патриарх на Венеция, проведе в понеделник (16 януари) разговори с представители на косовските временни институции и на ЮНМИК. Той бе в провинцията за погребението на епископ Марк Сопи, глава на католическата църква в Косово след 1996 г. Сопи, който бе близък приятел на президента Ибрахим Ругова, почина от инфаркт миналата седмица. 
						 "В качеството си на кардинал и представител на католическата църква на глобално равнище изказвам пожеланието си Косово да намери своето лице в рамките на ЕС," цитираха местните медии думите на Скола. Той похвали и младите хора в Косово за тяхното "желание да изградят нов живот". 
						Основна тема на срещата между Скола и Ругова бе пътят на Косово към стабилност. Той проведе разговори и с премиера Байрам Косуми, както и с председателя на парламента Неджат Дачи. 
						Посещението на Скола бе чест за Косово и неговия народ, каза Косуми. "Епископ Марк Сопи работи неуморно за това, венецианският кардинал да може да осъществи такава среща с косовските институции," каза той. 
						Косуми запозна накратко кардинала с политическите събития в Косово след конфликта от 1998-1999 г., като подчерта желанието на своя народ за свобода, демокрация и просперитет, както и за изграждане на своя собствена държава. 
						От своя страна Дачи благодари на Скола за приноса на католическата църква във възстановяването на търпимостта сред косовския народ. Църквата, покойният папа Йоан Павел II и наследникът му Бенедикт XVI засвидетелстваха своя интерес от гарантиране на мира, справедливостта и развитието на Косово и региона, каза Дачи. 
						Председателят на парламента обеща също, че Косово ще продължи по пътя на толерантността, по който, каза той, Ругова тръгна преди 16 години. 
						 "Ще бъдем горди, че Рим, Ватиканът и католическата църква са активни в Косово и са близо до институциите и народа, и ние ще работим за по-нататъшно сътрудничество в тази посока," каза Дачи.

Наука и технологии: В Букурещ бе открита лаборатория за кръвни тестове за наркотици 
					13/08/2007
					В Букурещ вече се предлагат съвременни кръвни изследвания за наркотици. Още в новините от областта на науката и технологиите от тази седмица: в албанската Военна болница бе открита кардиологична клиника; екип от четирима сръбски студенти достигна до финалите на най-големото студентско състезание по информационни технологии. 
					 
						
В букурещкия Национален институт по съдебна медицина бе открита лаборатория за тестове за наркотици. [Гети Имиджис]
						Първата лаборатория за откриване на наркотици чрез кръвна проба в Букурещ бе открита в Националния институт по съдебна медицина. Изследванията могат да установят както вида на субстанцията, така и употребеното количество. Още две лаборатории от този тип работят в Румъния. 
						*** 
						
						Кипърската православна църква планира да инвестира 115 млн. евро в проект, който предвижда строителството на завод за слънчеви панели. Планът на църквата е в отговор на неотдавнашно предупреждение на правителството, че страната може да бъде изправена пред недостиг на електричество поради недостатъчни ресурси. 
						*** 
						Кардиологична клиника към Военната болница в Тирана -- съвместна инициатива на албанското и турското министерство на отбраната -- бе открита тази седмица, според съобщения в пресата от 6 август. Това означава, че на албанските пациенти със сърдечни заболявания вече няма да им се налага да пътуват до Турция или други държави за следоперативни грижи. 
						*** 
						Пазарът на персонални компютри в България и Румъния е бил най-малкият в цяла Централна и Източна Европа през 2006 г., според пазарно проучване на "Ай Ди Си", публикувано на 8 август. Продажбите на персонални компютри през миналата година са се покачили с 3,5 % спрямо предходната година в България и с 5,9 % спрямо предходната година в Румъния, в сравнение със средно 25 % годишен ръст на продажбите на персонални компютри в Централна и Източна Европа. Според "Ай Ди Си" 13 милиона компютри на стойност 10,2 млрд. евро са били продадени в региона през 2006 г. 
						*** 
						Четирима сръбски студенти достигнаха до финалите на най-голямото студентско състезание по информационни технологии миналата седмица. Със своя проект за интерактивен тренажор за кормуване, "Драйв Он", студентите се класираха между шестимата финалисти, които се състезаваха в спонсорираното от "Майкрософт" състезание "Имеджин Къп 2007", проведено в Сеул, Южна Корея. Около една трета от участниците бяха от Централна и Източна Европа. 
						*** 
						
						Гърция ще раздаде 50 000 безплатни телевизионни декодера на хора с увреждания като част от съвместна програма с държавната медия ЕРТ-СА, съобщи правителството на 7 август. Декодерите ще позволяват да се гледат цифровите наземни програми на ЕРТ, като канал "Призма+" е специално предназначен за хора с увреждания. 
						 *** 
						Едва 19,2 % от хората в Македония използват Интернет, съобщи "Макфакс" в четвъртък (9 август), позовавайки се на проучване на "Интернет Уърлд Статс", международен уебсайт, занимаващ се със статистика на населението и използването на Интернет по света. 
						
						(Различни източници – 06/08/07-13/08/07)

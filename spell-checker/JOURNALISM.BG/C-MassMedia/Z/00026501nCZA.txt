Международната общност осъди предизборното насилие в Македония 
					21/05/2008
					Македонското предизборно настроение е оптимистично независимо от проявите на насилие в кампанията, месеците на политически застой и отхвърлянето на кандидатурата на страната за членство в НАТО. 
					От Горан Трайков за Southeast European Times от Скопие -- 21/05/08
 
					 
						
Поддръжници аплодират македонския премиер Никола Груевски по време на предизборен митинг в Охрид. [Гети Имиджис] 
						ЕС, Европейската комисия и други организации на международната общност осъдиха свързаните с предизборната кампания инциденти в Македония в периода на подготовка за изборите на 1 юни. При последния инцидент, станал рано в неделя (18 май), е стреляно по офисите на етническата албанска партия Демократичен съюз за интеграция (ДСИ) в Тетово. 
						Събитията от неделя не бяха първите след официалното откриване на кампанията на 11 май. Миналата седмица срещу лидера на ДСИ Али Ахмети имаше опит за покушение. Двама мъже стреляха по неговия автомобил по време на посещението му в Боговине. 
						Според репортажи в местната преса престрелките, стрелбите по домове и магазини на партийни членове и опитите да се пречи на провеждането на политически митинги са почти ежедневни явления. 
						Ако насилието продължава, страната рискува да загуби поканата си от ЕС за откриване на преговори за присъединяване. Македония вече е в деликатно международно положение след отхвърлянето на кандидатурата й за НАТО миналия месец. 
						„Честните и демократични избори са предварително условие за нашите евро-атлантически переспективи,” каза президентът Бранко Цървенковски преди началото на предизборната кампания. „Нередовните избори биха били крачка назад от нашата цел – ЕС и НАТО.” 
						Международната общност единодушно осъди насилието. 
						„Тези инциденти са повод за безпокойство,” заяви посланикът на ЕС в Македония Ерван Фуере. „Изборите за тест за Македония. Ние очакваме по-добри, а не по-лоши избори от тези през 2006 г.,” каза той. 
						„Няма място за насилие в предизборната кампания,” се казва в изявление на правителството на Словения, която понастоящем заема ротационното председателство на ЕС. 
						Словения призова македонските власти да разследват инцидентите и да накажат виновните. Американското посолство в Македония също изрази сериозна загриженост във връзка с инцидентите. 
						Юнските избори бяха насрочени, след като парламентът се саморазпусна на 11 април. Социалдемократите (СДСМ) и една от управляващите партии, Новата социалдемократическа партия (НСДП), бойкотираха разпускането на събранието. Най-голямата управляваща партия обаче, ВМРО-ДПМНЕ, заедно с двете албански етнически партии, управляващата ДПА и опозиционната ДСИ, подкрепиха свикването на предсрочни избори. 
						Лидерът на ВМРО-ДПМНЕ и премиер Никола Груевски има голям брой последователи в страната. Мнозина очакват той да спечели отново своя пост с подкрепата на абсолютно мнозинство в парламента. 
						Ситуацията сред етническите албански партии обаче е различна. Както ДПА, така и ДСИ имат еднакви шансове да спечелят албанските гласове, с леко предимство за ДПА и нейния лидер, Мендух Тачи. 
						Международният институт за близкоизточни и балкански проучвания (ИФИМЕС) в Любляна, Словения, един от най-престижните в региона, проведе социологическо проучване от 14 април до 18 април. Резултатите сочат, че новото правителство отново ще бъде сформирано от двете управляващи македонска и албанска партии, ВМРО-ДПМНЕ и ДПА. 
						Според проучването на ИФИМЕС Груевски е най-популярният политик с 44 % от гласовете. Радмила Шекеринска, лидер на опозиционната партия СДСМ, е подкрепена от 18 % от гласовете, следвана от лидера на НСДП Тито Петковски с 9 %. Сред албанските лидери Тачи от ДПА е получил 14 %, а лидерът на ДСИ Ахмети е получил 12 % от гласовете.

Сърбинът Джокович си осигури първата победа в състезание от "Големия шлем"
					29/01/2008
					Новак Джокович спечели в неделя Откритото първенство на Австралия, с което стана първият сръбски тенисист, спечелил турнир от "Големия шлем".
					От Игор Йованович за Southeast European Times от Белград -- 29/01/08 
 
					 
						
Новак Джокович спечели Откритото първенство на Австралия в Мелбърн в неделя (27 януари). [Гети Имдижис]
						Новак Джокович победи французина Жо-Вилфред Цонга във финалния мач на Откритото първенство на Австралия в неделя (27 януари), с което стана първият сърбин, спечелил турнир от "Големия шлем". 
						По време на мача улиците на Белград и други сръбски градове бяха почти пусти: кафенетата бяха пълни с хора, събрали се да гледат двубоя. Феновете държаха плакати с надпис "Новак президент". 
						Джокович победи Цонга с 3-1 (4-6, 6-4, 6-3, 7-6). Познавачите на играта обаче бяха още по-впечатлени от представянето на Джокович по време на двуседмичния турнир в Мелбърн. По пътя си към титлата Джокович загуби само един сет -- на финала. На полуфиналите той победи тенисист номер едно в света, Роджър Федерер. 
						Джокович е роден в Белград на 22 май 1987 и е започнал да играе тенис на четиригодишна възраст въпреки желанието на баща си да играе футбол. Сега той е трети в ранглистата на АТП, бе финалист на Откритото първенство на САЩ през 2007 г. и полуфиналист на "Ролан Гарос" и "Уимбълдън" през 2007 г. и е спечелил осем титли. 
						Бившият шампион по тенис Матс Виландер от Швеция казва, че за развитието на младия сърбин "няма граници", "защото той непрекъснато се усъвършенства". 
						"Времето на Джокович настъпва," каза Виландер и предупреди, че местата на Федерер и играч номер две, Рафаел Надал, в ранглистата може да бъдат оспорени. 
						Джокович бе във възторг от победата си, която му спечели голям брой точки за класацията в ранглистата на АТП, както и близо 1,2 млн. щатски долара. 
						"Това е нещо необикновено ... Прекарваш две седмици тук с най-дорбите играчи в света. След това ставаш шампион -- единствения човек, спечелил турнира. Не мога дори да осъзная какво постигнах през последните две седмици," каза Джокович. 
						Той благодари на семейството си и на всички свои поддръжници за тяхната подкрепа. На всеки мач той бе придружаван от своите родители и двамата си по-малки братя, всички с бели фланелки с изписана по една буква от прякора му -- НОЛЕ. 
						Джокович каза, че иска да се наслади на победата си. "Ще забавя темпото. Няма дори да мисля да постигам по-високи цели. Всъщност не бързам за никъде. Искам да се насладя на този успех и да го отпразнувам с хората, които са важни за мен. После ще видя какво ще правя." 
						Цонга, който се издигна от 38-о на 18-о място в листата на АТП след Откритото първенство на Австралия, поздрави Джокович. "Ще се видим догодина" каза той. 
						Успехът на Джокович бе върхът в серия от постижения на сръбски тенисисти в Мелбърн. Ненад Зимонич спечели титлата в категорията "смесени двойки". Ана Иванович се изкачи до финала при жените и вече е втора в женската световна ранглиста. 
						Йелена Янкович също достигна до полуфинал, а Янко Типсаревич доста затрудни Федерер, като се предаде чак в петия сет.

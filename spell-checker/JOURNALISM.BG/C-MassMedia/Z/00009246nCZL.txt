Нови правила за телевизионната "джунгла" в Албания
04/12/2003
По силата на нов закон, приет в Албания, ТВ мрежите ще трябва да спрат да излъчват пиратски програми, записани от чужди сателитни канали.
От Арди Пулай за Southeast European Times от Тирана - 04/12/03
 
 
Телевизионните мрежи в Албания трябва да спазват нови наредби, чиято цел е да се сложи край на излъчването на пиратски програми. След средата на октомври властите започнаха да прилагат нов закон за авторските права в електронните медии, чиято цел е да попречи на станциите да излъчват филми, документалистика, футболни мачове и други програми, записани от чужди сателитни канали.
През изминалото десетилетие това се смяташе за общоприет начин за запълване на телевизионно време. Новият закон обаче насърчава ТВ станциите да се конкурират по честен път. Той се опитва да се справи с хаотичната албанска телевизионна среда, в която различни станции предават крадени програми по цял ден.
След приемането на закона някои станции адаптираха програмите си, но повечето драстично намалиха телевизионното си време. Наредбите сякаш са най-голям проблем за малките телевизионни станции със слабо финансиране.
Някои станции продължават да излъчват крадени програми. Албанският национален съвет за радио и телевизия (АНСРТ, обаче, наложи глоби и предупреди операторите да внимават и да спазват закона.
"Нарушаването на закона сериозно накърнява честната конкуренция и поставя в неравностойно положение всички оператори, които спазват правилата на свободния пазар", каза пред журналисти председателят на АНСРТ Сефедин Чела.
АНСРТ поиска от властите да упражняват контрол и над пазара за видеокасети, за да се преустанови копирането или продажбата на материали в нарушение на авторските права.
Приемането и въвеждането на новия закон бе поискано от големите телевизионни мрежи, които обвиниха малките станции, че излъчват програми и филми без да имат съответните документи.
АНСРТ поощрява ТВ станциите да работят заедно, за да запълнят вакуума от програми и филми, който се създаде след влизането на закона в сила.

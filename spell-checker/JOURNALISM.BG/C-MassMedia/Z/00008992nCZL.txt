ЕС предупреди Албания за бавния ход на реформите
09/11/2003
 
ТИРАНА, Албания -- ЕС публикува заявление в петък (7 ноември), в което се казва, че бавният ход на реформите в Албания може да попречи на подписването на споразумението за стабилизации и асоцииране, което е първата стъпка по пътя към членство в ЕС. Отправен е и призив към правителството "да предприеме незабавни действия за преодоляване на многото недостатъци", които бяха посочени по време на разговорите между представители на ЕС и Албания. "Няма да бъде възможно успешното справяне с предстоящите предизвикателства, ако не бъде отделено пълно внимание на реформите", предупреди ЕС. Представителят на Европейската комисия за Западните Балкани Райнхард Прибе изрази сериозна тревога във връзка с бавния ход на реформите, особено в областта на борбата с корупцията, прилагането на законите и правилното функциониране на администрацията. Албания се надява да подпише споразумението за асоцииране през 2004 г.
В други новини, Европейската комисия обяви в петък (7 ноември), че е постигнала споразумение за реадмисия с Албания. Съгласно споразумението Албания се съгласява да приема връщането на нейните незаконни емигранти. В момента преговори за подписване на споразумение за реадмисия се водят с Турция. (AФП, Ройтерс, ЕЮбизнес, A1 TВ, ЕЮобзървър - 07/11/03)

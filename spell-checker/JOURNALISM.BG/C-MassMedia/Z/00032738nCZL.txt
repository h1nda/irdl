Инцко удължи мандата на международните съдии в БиХ
					15/12/2009
					 
						САРАЕВО, Босна и Херцеговина (БиХ) -- В понеделник (14 декември) върховният представител Валентин Инцко удължи мандата на чуждестранните съдии и прокурори в Държавния съд на БиХ въпреки твърдата опозиция на босненските сърби. По силата на решението на Инцко тези съдебни служители ще продължат да се занимават с дела за военни престъпления в продължение на още три години, до 31 декември 2012 г. Мандатът на международните служители трябваше да изтече в края на този месец. Решението на Инцко е непопулярно в Република Сръбска (РС). Министър-председателят Милорад Додик каза, че неговото правителство няма да го приеме и ще поиска от парламента на РС да проведе специално заседание по въпроса. Босненските сръбски власти настръхват винаги когато Инцко прибегне до своите „Бонски правомощия”.
						Също в понеделник Инцко промени правилата, за да позволи на градския съвет на Мостар да избере кмет с обикновено, а не с квалифицирано мнозинство от две трети. Невъзможността да бъде достигнат този по-висок праг остави поста на кмета вакантен в продължение на повече от 14 месеца. (Дневни Аваз, Фена, СРНА, Онаса, РТРС, Pincom.info, СВП - 14/12/09)

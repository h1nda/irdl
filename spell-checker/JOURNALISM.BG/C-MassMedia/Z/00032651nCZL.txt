Външните министри от ЕС отложиха решението си за Македония
					08/12/2009
					 
						БРЮКСЕЛ, Белгия -- Министрите на външните работи от ЕС отложиха във вторник (8 декември) решението за определяне на дата за започване на присъединителните преговори на ЕС с Македония и се договориха да обсъдят отново въпроса през първата половина на 2010 г. По това време ротационен председател на ЕС ще е Испания. Настоящият председател Швеция внесе проекторешение по въпроса, но не можа да постигне консенсус сред министрите в понеделник. Гърция се противопоставя на определянето на каквато и да било рамка за започване на присъединителни преговори с Македония, докато не бъде решен спорът за името между двете страни.
						По отношение на Турция в понеделник ЕС призова Анкара да отвори своите морски пристанища и летища за кипърски кораби и самолети, настоявайки, че това е важна стъпка в кандидатурата на Анкара за присъединяване към ЕС. Турция застъпва позицията, че първо ЕС трябва да сложи край на икономическата блокада на кипърските турци.
						Относно Албания ЕС призова лидерите да започнат конструктивен политически диалог. Опозиционната Социалистическа партия бойкотира работата на парламента, докато правителството не се съгласи да разследва твърденията за измами в изборния процес по време на юнските общи избори.
						За Косово външните министри от ЕС заявиха, че в условията на обща стабилност ситуацията остава несигурна. Те заявиха, че установяването на върховенство на закона и борбата с корупцията са ключови предизвикателства. (Коха Диторе, Експрес, Арта, РТК - 08/12/09; Шекули, Топ Ченъл, Танюг, РТС, Бета, Б92, Би Би Си, A1, МИА, Макфакс, АФП - 07/12/09)

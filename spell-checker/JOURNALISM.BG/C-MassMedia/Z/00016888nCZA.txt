Арестуването на Готовина се посрещна със задоволство от мнозинството и предизвика призиви за залавянето на Младич и Караджич
		09/12/2005
		След четири години укриване, хърватският генерал в оставка Анте Готовина бе арестуван в сряда на Канарските острови (Испания). Готовина е на път да бъде предаден на Хагския трибунал за военни престъпления, където ще му бъдат предявени обвинения, свързани с конфликта в Хърватия.
		От Кристина Чък за Southeast European Times -- 09/12/05
 
		 
			
Хърватският генерал в оставка Анте Готовина седи в полицейска кола късно в четвъртък (8 декември) в Мадрид, след като бе арестуван в сряда в Тенерифе на Канарските острови. [AФП]
			Хърватският генерал в оставка Анте Готовина, който се укрива от 2001 г., след като бе обвинен във военни престъпления от Международния наказателен трибунал за бивша Югославия (МНТБЮ), бе арестуван в сряда (7 декември) на Канарските острови (Испания). Готовина бе прехвърлен с военен самолет в Мадрид, където му бе прочетен обвинителния акт. В момента го прехвърлят в Хага. 
			Незабавно след залавянето на Готовина, испанската полиция съобщи за акцията на главния прокурор на трибунала на ООН за военни престъпления Карла дал Понте, която бе в Белград. Дел Понте след това информира за ареста хърватския премиер Иво Санадер. На пресконференция в Белград, Дел Понте съобщи за ареста, благодари на испанските власти за техните усилия и на хърватските власти за тяхното сътрудничество. 
			МНТБЮ отправи официално обвинения срещу Готовина през 2001 г. за участие в жестокости, извършени срещу сърбите от Крайна в края на конфликта от 1991-1995 г. в Хърватия. Той бе обвинен, заедно с бившия хърватски президент Франьо Туджман, че са били инициатори на екзекуции и други действия по време на хърватската военна офанзива под кодовото название "Операция "Буря". 
			Скоро след неговото изчезване, името му бе добавено към списъка на Интерпол на най-издирваните лица. Съединените щати обявиха награда от 5 милиона долара за информация за неговото местонахождение. 
			Цитирайки анонимни източници, световните медии съобщиха, че правителството в Загреб е осигурило ключови доказателства за присъствието на Готовина в Испания на международни следователи през септември. Благоприятният доклад на Дел Понте за сътрудничеството на Хърватия с трибунала, който убеди ЕС да започне присъединителни преговори със страната, също бе представен през септември. Според съобщения в чуждестранните медии, хърватската полиция е получила телефонния номер на Готовина и друга информация от някои от поддържниците на беглеца, открити от британското разузнаване МІ6. 
			Арестуването на Готовина предизвика различни реакции. Около 500 хървати демонстрираха против арестуването на площад Желачич в Загреб в четвъртък вечер. Полицията охраняваше демонстрацията и осигуряваше реда. 
			Санадер, който съобщи за ареста в хърватския парламент, заяви, че залавянето на Готовина доказва, че неговата страна не е сгрешила в твърденията си, че Готовина не се намира на хърватска територия. "Това е окончателното потвърждение за кредибилността на Хърватия и нейните държавни институции. Тези, които ни вярваха, когато твърдяхме, че Готовина не е в Хърватия, днес получиха окончателно и пълно потвърждение." 
			Санадер, както и президентът Стипе Месич, заявиха, че всеки обвинен, трябва да бъде изправен пред правосъдието, но в същото време подчертаха, че трябва да има и презумпция за невинност. 
			Анто Джапич, лидер на опозиционната хърватска Партия на правото, заяви, че "това е тъжен ден за Хърватия и за всички нейни защитници". Депутатите на Джапич напуснаха парламента в знак на протест в четвъртък, докато поддържниците на Готовина организираха протести в Загреб, в родния град на Готовина Задар и в няколко други градове. Според първите съобщения, някои пътища са били блокирани и няколко автомобила са били запалени в Далмация, родния район на Готовина. Но говорителят Златко Мехун заяви, че полицията е готова да се справи с всеки, който наруши закона. 
			От международната общност, ЕС и НАТО изразиха задоволство от ареста и заявиха, че тази акция трябва да бъде последвана от арестуването на босненските сърби Радован Караджич и Ратко Младич. 
			Генералният секретар на НАТО Яп де Хоп Схефер заяви, че залавянето на Готовина отваря пътя на Хърватия за влизане в ЕС. Той също подчерта, че Караджич и Младич трябва да бъдат арестувани. "Арестуването на Готовина е добра новина за света, за изправянето пред правосъдието на хора, които още не са осъдени, но които са обвинени в много сериозни престъпления и наистина аз мисля, че това също е добра новина за Хърватия... Караджич и Младич трябва да бъдат в Хага, а не на свобода". 
			Съединените щати също приветстваха арестуването на Готовина и заявиха, че това увеличава перспективите на Хърватия за евроатлантическа интеграция. Правителството повтори призива си за арестуването и екстрадирането на Караджич и Младич.

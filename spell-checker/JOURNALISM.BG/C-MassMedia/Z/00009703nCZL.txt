Адвокати от БиХ изучават методи на защита съгласно новите наказателни кодекси
03/02/2004
Десетки юристи от Босна и Херцеговина участваха в неотдавнашния семинар, организиран от Американската юридическа асоциация, за обмен на идеи за работа съгласно новите наказателни кодекси.
От Бет Кампшрор за Southeast European Times в Сараево - 03/02/04
 
 
Прокурори и обвиняеми се изправиха едни срещу други пред съдията, докато адвокатите разнищваха свидетели-информатори, т.е. дребни престъпници, които донасяха за обвиняемия, за да могат да излязат на свобода, с въпроси, налагащи отговор от типа "да или не". "Не е ли вярно, че ви грозят десетки години затвор, ако не свидетелствате срещу моя клиент?" "Не е ли вярно и това, че имате връзка със съпругата на моя клиент?"
По-късно облеченият в черна тога съдия прецени надеждността на свидетелите и обяви обвиняемия за невинен.
Това не бе истински процес, нито дори американско телевизионно шоу. Това бе фиктивен съдебен процес, проведен в хотел в Мостар, Босна и Херцеговина (БиХ). Адвокатите обаче бяха истински. Те бяха дошли, за да научат процедурите, предвидени в новите наказателни кодекси в БиХ, на семинар, организиран от Инициативата за Централна Европа и Евразия на Американската юридическа асоциация (CEELI).
Съгласно старите закони съдиите провеждаха разследването и обикновено намираха обвиняемия за виновен, често път само за един ден. По силата на новите кодекси, приети преди година, правната система на БиХ придобива вече състезателен характер, при който обвинението и защита водят битка пред съдия. CEELI бе помолена от Службата на върховния представител да обучи местните адвокати.
"Трябва да притежаваш известно нахалство," каза адвокатът от Тузла Зухра Бръкич. "Ще има ситуации, при които ще трябва да използваш всички възможни средства, дори и това да е малко неудобно."
Адвокат от Конич каза, че посещавайки този семинар, за него новите разпоредби са добили практически живот.
"Сега разбирам голямата отговорност на защитата," каза Сенадин Бегташевич." Това означава по-активна роля и повече творчество от страна на адвокатите."
Около 70 адвокати прекараха четири дни в Мостар, усвоявайки нови умения, които може би досега те бяха виждали само в американски телевизионни сериали от типа на "Закон и ред"- преки и непреки разпити, подаване на искове и разкриване на информация по случая преди процеса.
По време на демонстрациите на кръстосан разпит, експертът на CEELI по наказателно право Ерик Ларсон призова адвокатите да помнят две неща: да мислят като ловеца и никога да не задават въпроси, чиито отговори не знаят. Доста материал трябваше да се погълне през тези няколко дни. Ларсон посочи, че това е причината, поради която някои местни юридически асоциации продължават обучението.
"Очевидно четири дни не са достатъчни. Целта е по-скоро да ги накараме да мислят и да им дадем начален тласък," каза той. Когато последният семинар приключи идващата зима, посочи той, около 80 % от адвокатите в БиХ ще са посетили доброволните курсове за обучение.
Такива радикални промени ще затруднят адвокатите. Зухра Бръкич каза, че обмисля да се откаже от самостоятелната си практика и да се присъедини към фирма. Други могат да изоставят напълно тази професия. Повечето от адвокатите на семинара обаче не изглеждаха уплашени от новите закони - те формулираха въпроси, не се опасяваха да "скочат в студената вода" или да бъдат критични.
"Вярвам в състезателната система," каза Ларсон. " Най- добрият начин за разкриване на истината е в рамките на система от взаимни ограничения и баланси, при която страните се стремят да надделеят с аргументите си. "

България и Румъния празнуват ново начало като страни-членки на ЕС
					02/01/2007
					Флагът на ЕС в синьо и златно бе издигнат на церемонии в България и Румъния в първия ден от новата година. Двете страни се присъединиха към блока като 26-та и 27-ма страни-членки. 
					(Ройтерс, AФП, Индипендънт, Агенция София Нюз - 02/01/07; AП, AФП, ФТ, Би Би Си, Си Ен Ен, Интърнешънъл Хералд Трибюн, Гласът на Америка, РФЕ/РЛ, Агенция София Нюз - 01/01/07; ДПА, Дойче Веле - 31/12/06)
 
					 
						
Ликуващи хора в София посрещат Новата година и присъединяването към ЕС в понеделник (1 януари). [Гети Имиджис]
						Фойерверки осветиха нощното небе в България и Румъния, докато двете черноморски страни празнуваха Нова година и влизането в ЕС, 17 години след падането на комунизма. 
						С присъединяването на двете страни, които поеха пътя към интеграция в ЕС през 1995 г., страните-членки на Съюза стават 27, а населението му - 490 милиона, като границите му се простират от Атлантически океан до Черно море. 
						"Това е ден от историческо значение, защото българите винаги са били европейци по дух и идентичност", заяви българският президент Георги Първанов в понеделник (1 януари) на церемонията по издигането на флага на ЕС в София. "България ще бъде, стабилен, предсказуем и последователен член на ЕС", заяви той пред 2000 присъстващи, сред които бяха високопоставени лица и дипломати, председседателят на Европейския парламент Жозеп Борел, еврокомисарят по разширяването Оли Рен и външните министри на Австрия, Германия, Гърция и Румъния. 
						В традиционното си новогодишно обръщение към нацията в последните минути на 2006 г. Първанов окачестви влизането на България в ЕС като "ярък момент", който "несъмнено ще намери място сред най-важните дати в нашата национална история"". 
						"Днес се сбъдна една мечта, мечтата на поколения българи, които желаят да живеят заедно със свободните и демократични народи на Европа в условия на мир и просперитет", заяви премиерът на България Сергей Станишев пред хилядното ликуващо множество на площад "Батенберг" в София. 
						Борел, Рен и другите официални представители на ЕС пристигнаха в София след като участваха в тържествата в Букурещ, където флагът на блока в синьо и златно бе издигнат на церемония, на която присъстваха румънският президент Траян Бъсеску и премиерът Калин Попеску Таричану. 
						"Беше трудно, но стигнахме до края на пътя", заяви Бъсеску. "Това е пътят на нашето бъдеще", каза президентът, предизвиквайки ликуващите възгласи на хилядното множество, събрано на университетския площад в Букурещ. ""Пристигнахме в Европа. Добре дошли в Европа." 
						В поздравително обръщение на видеозапис, председателят на Европейската комисия Жозе Мануел Барозу приветства новодошлите в семейството на ЕС. 
						"С присъединяването на Румъния и България при нас идват 30 милиона души, което ще увеличи гражданите на Съюза почти до половин милиард", заяви Барозу. "ЕС вече е най-големият търговски партньор в света и осигурява много възможности за своите народи и компании... Приветствайки двете нови страни-членки в семейството, ние знаем, че нашата култура и наследство ще бъдат по-богати." 
						Рен похвали двете черноморски страни за "извършените впечатляващи реформи за укрепване на демокрацията, модернизацията и повишаване ефективността и независимостта на съдебните им системи". 
						Влизането на България и Румъния в ЕС не означава край на реформите, тъй като двете страни се присъединяват към Съюза при най-строгите условия, налагани на присъединяващи се страни досега. И двете страни ще бъдат наблюдавани отблизо и ще трябва да докладват в Брюксел през шест месеца, за да докажат напредъка си по отношение на реформите, наложени от ЕС, включително в съдебната система и в борбата срещу корупцията. 
						С население от 7,7 милиона души България ще трябва да получи 661 милиона евро през първата година на своето членство. Румъния, чието население от около 22 милиона я прави седмата най-голяма страна в ЕС, очаква да получи до 1,7 милиарда евро за същия период.

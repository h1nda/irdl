Гърция разширява антитерористичните мерки за олимпиадата през 2004 г.
13/11/2003
Гърция планира да сформира специален отряд за действие в случай на потенциална ядрена, химическа или биологическа заплаха по време на Олимпийските игри през 2004 г. в Атина; според официални представители страната може да се справи с въпросите на сигурността по време на игрите.
(АП, АФП, Катимерини, Македонска пресагенция - 12/11/03; Би Би Си - 07/11/03)
 
 
От гръцкото министерство на отбраната заявиха в сряда (12 ноември), че ще бъде създаден специален отряд от 200 души за действие в случай на ядрена, химическа и биологическа заплаха по време на Летните олимпийски игри през 2004 г. в Атина. Решението е част от плановете на правителството да засили антитерористичните мерки по време на игрите.
"Във военно отношение ние сме готови да посрещнем всякаква заплаха, особено по време на Олимпийските игри", каза министърът на отбраната Янос Папантониу, като отрече съобщенията в медиите, според които други страни щели да изпращат войски и оборудване за подсилване на сигурността през август догодина.
Олимпиадата в Атина ще бъде първата лятна олимпиада след терористичните атаки срещу Ню Йорк и Вашингтон на 11 септември 2001 г. Гърция е заделила бюджет от повече от 645 млн. евро за мерките за сигурност - почти двойно повече отколкото по време на олимпиадата в Сидни през 2000 г.
Гръцки официални представители и организатори на олимпиадата изразиха своята увереност по отношение на сигурността и отхвърлиха обвиненията за сериозни пропуски. През септември "Вашингтон пост" съобщи, че полицейските сили са дезорганизирани и е имало случаи на пробиви в мерките за сигурност, прилагани от морските патрули.
Според вестника маскиран като бременна жена агент е успял да премине през контролен пункт, като е носил фалшива бомба. Друг агент е успял да постави фалшиво взривно устройство на ферибот.
С цел да уталожат опасенията официалните представители подчертават непрекъснато, че сигурността е основен приоритет за организаторите.
"Гръцките граждани имат желанието и ресурсите да проведат сигурни и успешни Олимпийски игри. И сме напълно уверени, че те ще направят това", така Би Би Си цитира изявление на представител на Държавния департамент на САЩ, направено миналата седмица, когато директорът на ФБР Робърт Мюлер посети Атина, за да направи преглед на мерките за сигурност на олимпийските обекти и центрове.
По време на срещите си с гръцки официални лица Мюлер каза, че те трябва да разгледат всички възможни терористични сценарии.
Съобщението за създаването на новия антитерористичен отряд дойде след серия от малки бомбени атентати в Атина. По време на последния инцидент във вторник гръцката полиция обезвреди взривно устройство, поставено пред клон на американската "Ситибанк". Миналата седмица леки експлозии нанесоха поражения на три други банки в центъра на Атина.
Гръцкият министър на обществения ред Йоргос Флоридис каза в сряда, че атентатите нямат "характера на тероризма, от който страда страната през последните години", но могат да нарушат имиджа на Гърция преди провеждането на игрите, ако разследванията докажат, че тези атентати имат "сериозен" характер.

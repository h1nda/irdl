Сърбия осъди четирима мюсюлмани за тероризъм
					09/09/2009
					 
						БЕЛГРАД, Сърбия -- Специалният съд в Белград осъди във вторник (8 септември) четирима уахабити на общо 27 години затвор за планиране на терористични нападения. Адис Мурич и Байрам Аслани бяха осъдени на по осем години, Неджад Булич - на седем, а Енес Муянович - на четири години затвор. Те бяха обвинени в престъпно съдружие, имащо за цел извършването на противоконституционни действия и терористични актове. Според обвиненията четиримата мюсюлмани са планирали терористични нападения в Сърбия, Босна и Херцеговина и Македония. Според присъдата едното от планираните нападения е било срещу футболен стадион в сръбския град Нови Пазар. Булич и Аслани бяха осъдени задочно, тъй като по-рано избягаха от полицията и сега се укриват. (Бета, Танюг, Фонет, Б92, РТС, ДПА, Ройтерс, АП - 08/09/09)

Санадер получи мандат за сформиране на правителство
					17/12/2007
					Сегашният премиер Иво Санадер най-после си осигури мнозинството от 77 парламентарни гласа, което му бе нужно за втори мандат.
					От Наташа Радич за Southeast European Times от Загреб –17/12/07
 
					 
						
Хърватският президент Стипе Месич (вляво) връчи на лидера на ХДС Иво Санадер мандат да сформира новото правителство. [Гети Имиджис]
						Хърватският президент Стипе Месич връчи в събота (15 декември) мандата за сформиране на новото правителство на лидера на консервативния Хърватски демократичен съюз (ХДС) Иво Санадер. Санадер, който бе премиер на страната през последните четири години, получи одобрението три седмици след общите избори. 
						Според хърватската конституция, за да получи мандат за сформиране на правителство, дадена партия или коалиция трябва да получи подкрепата на най-малко 77 депутати от 153-местния парламент. ХДС на Санадер спечели 66 места след изборите на 25 ноември - с 11 места по-малко от изискваното парламентарно мнозинство. 
						Партията обаче изглежда си е осигурила липсващите гласове - както и втори премиерски мандат - след като е спечелила на своя страна Селската партия и Либералната партия (ХСП/ХСЛП), както и няколко представители на по-малки партии и единствения представител на Партията на пенсионерите. 
						В замяна на това ХДС трябваше да подпише предкоалиционно споразумение, гарантиращо, че исканията на всички партии ще бъдат изпълнени. Санадер сега разполага с 30 дни да сформира правителството. Ако не успее, лидерът на Социалдемократическата партия Зоран Миланович ще получи своя шанс да го направи. 
						"Връчих мандата за сформиране на правителство на Иво Санадер, защото той ми даде гаранции и ме убеди, че разполага с подкрепата на 77 депутати в хърватския парламент," каза Месич в неделя след разговори с всички политически лидери, чиито партии са спечелили места в парламента. 
						Санадер заяви, че ще сформира кабинет, който ще бъде одобрен от парламента много скоро. Той каза, че резултатите от изборите са свидетелство, че хърватските граждани са гласували за приемствеността. 
						В изказване по националната телевизия веднага след получаването на мандата Санадер отправи остри думи срещу опонента си Миланович. Вместо да поздрави ХДС, че е получил мандата, той се съсредоточи върху собствените си опити да сформира правителство. 
						"Г-н Миланович или не уважава волята на хърватските избиратели, или [е пропуснал] 25 ноември," каза Санадер. 
						Въпреки че Санадер най-вероятно ще бъде следващият премиер, политическата ситуация, с която ще трабва да се справя, ще бъде много по-сложна от тази през първия му мандат. Сега, когато администрацията му ще бъде зависима от коалиционни партньори, идните четири години ще бъдат изпитание не само за лидерските му умения, но и за способността му да прави компромиси.

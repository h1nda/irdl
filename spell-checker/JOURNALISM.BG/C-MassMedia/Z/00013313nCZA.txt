Рупел: "Споровете не трябва да помрачават добрите отношения между Словения и Хърватия" 
					20/01/2005
					В свое изявление в сряда словенският външен министър Димитрий Рупел предложи скоро да бъде създаден съвместен хърватско-словенски комитет, който да разгледа проблемите между двете страни. Запланувана е и среща между премиерите на страните.
					(Виесник - 20/01/05; Ройтерс, Би Би Си мониторинг, ХИНА, Юрактив - 19/01/05)
 
					 
						
Словенският външен министър Димитрий Рупел. ["Гети имиджис"]
						В сряда (19 януари) словенският външен министър Димитрий Рупел предложи скоро да се създаде съвместен хърватско-словенски комитет, който да обсъди двустранните отношения. Продължаващите спорове между Любляна и Загреб не трябва да помрачават отношенията между двете страни, нито да попречат на кандидатурата на Хърватия за членство в ЕС, подчерта министърът. 
						След като обявиха независимостта си от бивша Югославия през 1991 г., Словения и Хърватия спорят по няколко въпроса. Спорът за Пиранския залив, който се намира на Истрийския полуостров, доведе до няколко гранични инцидента и остава един от най-критичните въпроси в двустранните отношения. Малка ивица земя по югоизточната словенска граница с Хърватия също е предмет на разногласия. 
						Двете страни подписаха споразумение за достъп до международни води през 2001 г., но то все още не е ратифицирано от Хърватия. 
						Атомната електроцентрала в Кърско, която се намира в Словения, но е построена от двете страни и е тяхна съвместна собственост, както и просрочените дългове на вече несъществуващата "Люблянска банка" към хърватски вложители също подхранват споровете. '
						"Има няколко проблема с Хърватия, които Словения може да реши единствено в рамките на ЕС,'' каза Рупел на пресконференция в Загреб в сряда. ''Затова искам Хърватия възможно най-скоро да се доближи до ЕС'', добави той. 
						Словения бе приета за член на ЕС на 1 май 2004 г. заедно с още девет страни от Централна и Източна Европа, като така стана първата бивша югославска република, приета в блока. Хърватия трябва да започне преговори за присъединяване към ЕС през март и се очаква да стане пълноправен член през 2009 г. 
						Последният инцидент, в който хърватски гранични полицаи задържаха словенски политик през септември миналата година, накара Любляна да заплаши, че ще блокира кандидатурата на Загреб за ЕС. Скоро след това заплахата беше оттеглена. 
						Като призова и двете страни да търсят решение на споровете чрез диалог, еврокомисарят по външната политика Хавиер Солана отбеляза, че вратата за членство в ЕС остава отворена за всички балкански държави. "По този начин те трябва да се научат да решават конфликтите си чрез диалог и сътрудничество," каза Солана. 
						Рупел каза, че Загреб се е съгласил с предложението му за създаване на съвместен експертен комитет за обсъждане на двустранните отношения. Според него се планира и една неофициална среща между премиерите на Словения и Хърватия, Янез Янша и Иво Санадер. Той обаче не даде подробности за времето или мястото на срещата. 
						Загреб посочи, че ще търси помощта на международен арбитраж по граничните спорове, ако не бъде постигнато решение чрез двустранен диалог.

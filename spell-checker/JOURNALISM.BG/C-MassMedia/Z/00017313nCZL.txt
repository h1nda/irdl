Румънската служба за борба с корупцията започна разследване срещу заместник-премиер
					20/01/2006
					 
						БУКУРЕЩ, Румъния -- Държавната прокуратура за борба с корупцията започна разследване срещу заместник-премиера Георге Копос, съобщи в четвъртък (19 януари) каналът "Реалитатя ТВ". Поводът е предполагаема злоупотреба с 1,5 млн. евро през 2004 г. при продажбата на компанията, организираща румънската лотария. Копос е един от най-богатите хора в Румъния, най-богатият министър от кабинета и член на Консервативната партия. "Реалитатя ТВ" съобщи, че той ще дава показания по делото следващата седмица. 
						Също в четвъртък правителството внесе в парламента за спешно разглеждане пакет от закони за реформи в държавната администрация и децентрализация на властта. Премиерът Калин Попеску Търичану каза, че мерките ще разширят изпълнителните правомощия на местните власти и в съответствие с практиката в ЕС ще им дадат по-голяма финансова независимост и повече отговорности. (Найн о'клок - 20/01/06; Ромпрес - 19/01/06)

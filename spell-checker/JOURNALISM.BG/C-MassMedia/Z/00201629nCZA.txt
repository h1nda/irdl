Хърватия ще продължи по пътя на реформите
					12/07/2011
					Най-новата бъдеща членка на ЕС ще бъде и първата, за която ще бъде приложен нов механизъм за мониторинг от ЕС. 
					От Менекше Токяй за Southeast European Times от Истанбул – 12/07/11
 
					 
						
Загребчани в народни носии пеят на тържеството по случай завършването на преговорите на Хърватия с ЕС. [Ройтерс]
						След като Съветът на ЕС реши на 30 юни да завърши преговорите по присъединяването с Хърватия и да открие пътя към подписване на договора за присъединяване до края на годината, бе пуснат в ход нов механизъм за мониторинг, който да гарантира изпълнението на поетите по време на преговорите задължения от Хърватия. 
						Чрез мониторинг на подготовката на Хърватия за поемане на пълните отговорности по членството Комисията ще се опита да предотврати повторение на случая с България и Румъния, които се присъединиха към ЕС през 2007 г. въпреки сериозните проблеми, които имаха с престъпността и корупцията. 
						"Мерките за мониторинг на реформите до присъединяването ще дадат на Хърватия и настоящите страни членки необходимата сигурност," заявиха лидерите на ЕС в доклад на Съвета, публикуван на 24 юни. 
						Хърватия ще бъде първата страна, кандидатка за ЕС, която ще бъде обект на новата система за мониторинг на Съвета, който ще продължи до очакваната дата на присъединяване, 1 юли 2014 г. 
						"Макар че Хърватия е осъществила голям напредък, тя все пак трябва да продължи да работи за намаляването на висящите съдебни дела и да гарантира пълно прилагане на правната система за всички граждани," каза заместник-председателят на ЕК и еврокомисар по правосъдието Вивиан Рединг в интервю за "Дойче Веле". 
						Ангажиментите, поети в областта на съдебната власт и основните права, включително продължаващото развитие на съдебната реформа и ефективността, безпристрастното обработване на делата за военни престъпления и борбата с корупцията, ще се публикуват на всеки шест месеца в докладите за напредъка на Хърватия. 
						Комисията ще изпраща ранни предупреждения до хърватските власти ако види, че те изостават от съответните изисквания. Механизмът допуска оказване на "мек натиск" от ЕС в периода между края на преговорите и самото присъединяване. 
						Няколко правителства в ЕС, особено Франция, Великобритания и Холандия, настояват за строго наблюдение на Хърватия по време на процеса. 
						Ясно е, че ЕС си е извлякъл поука от опита си с Румъния и България, в които връщането назад започна още преди присъединяването им. 
						Давид Флориан Бибер, преподавател по югоизточноевропейски проучвания в Университета в Грац, казва че има и друга причина за новия механизъм за мониторинг. 
						"Преговорите с Хърватия приключиха много бързо накрая, така че някои от обещанията, особено за борбата с корупцията и за върховенството на закона, трябва да бъдат изпълнени," каза той за SETimes. 
						Хърватските власти са оптимистично настроени и разглеждат новия механизъм като стимул за осъществяване на съответните реформи. 
						"Упражнението по мониторинг и цялостното представяне на Хърватия по затворените глави вече са потвърдили нейната решимост и способност за изпълнение на всичките й ангажименти, преодоляване на различни пречки по пътя и превръщането й в надежден член на ЕС," каза говорител на хърватското министерство на външните работи и европейската интеграция за SETimes. "Бъдете спокойни, че това поведение ще остане също толкова неотклонно през идните години." 
						"Този нов механизъм е добър знак; той демонстрира, че ЕС може да измисля нови и по-градивни начини за приключване на преговорите за членство и все пак да има начини за мониторинг на напредъка," каза Бибер. 
						От гледна точка на разширяването на ЕС като цяло новият механизъм за мониторинг в Хърватия е модел за бъдещите преговори с други страни на Балканите.

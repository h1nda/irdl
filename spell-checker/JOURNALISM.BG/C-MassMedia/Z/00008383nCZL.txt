Властите в БиХ съобщават за нови свидетелства за престъпления в масов гроб
17/09/2003
 
ЗВОРНИК, Босна и Херцеговина (БиХ) -- Във вторник (16 септември) Комисия за безследно изчезналите към Федерацията БиХ съобщи, че е открила нови доказателства за извършени военни престъпления по време на ексхумации от масов гроб в Църни Връх близо до Зворник. Според официални представители следователите са открили 11 документа, които доказват, че жертвите са били избити през 1992 година. До този момент при ексхумациите са намерени останките на 442 босненци.
Междувременно в село Мирковац части от СФОР са конфискували 87 противотанкови мини и голямо количество експлозиви по време на акция в понеделник през нощта.
Състоянието на хоспитализирания в Сараево бивш председател на президентството на БиХ Алия Изетбегович се определя като "влошаващо се". Изетбегович страда от проблеми на кръвообращението. (Онаса, АФП, Радио на Федерацията БиХ, Би Би Си, ФЕНА - 16/09/03)

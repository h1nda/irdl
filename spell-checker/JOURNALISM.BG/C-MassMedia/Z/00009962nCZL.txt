Албания увеличава нивото на готовност за предотвратяване на терористични действия
26/02/2004
Албания засилва мерките си за борба с тероризма. Може ли това да превърне страната в мишена за екстремисти?
От Орест Ерзени, за Southeast European Times от Тирана - 26/02/04
 
 
Албанският министър на обществения ред Игли Тоска призова за по-голяма готовност и по-високи стандарти в борбата срещу тероризма. [Гент Шкулаку]
По-рано този месец албанският министър на обществения ред Игли Тоска призова за по-голяма готовност и по-високи професионални стандарти в ръководената от него организация, като каза, че това е от основно значение за предотвратяване на терористични действия и борба срещу тях. Неговото изявление, направено на 5 февруари по време на среща с директори на полицейски участъци, изразява и загриженост, че ролята на Албания в борбата срещу тероризма може да превърне страната в мишена за екстремисти.
Албания бе сред първите страни, които участваха в световната коалиция срещу тероризма, както и една от първите страни, активно подкрепили Коалицията на страните за действия срещу диктатурата на Садам Хюсеин.
Албания изпрати рота командоси в Афганистан, а 76 албански войници са част от коалицията в Ирак. Според висши правителствени представители Албания планира да увеличи още военния си контингент там. Правителството дори обяви Еврин Дервиши за "мъченик на отечеството". Младият албанец, живеещ в Съединените щати, бе убит в Ирак през януари като член на 4-а пехотна дивизия на армията на САЩ.
Правителството ще отделя повече внимание на мерки за подобряване на готовността и на сътрудничеството между специализираните държавни институции. През януари премиерът Фатос Нано каза, че информация, събрана от службите за сигурност и разузнаването, е помогнала "да се предотвратят терористични действия и последствията от тях, насочени към Албания, нейните граждани и институции".
Макар и досега да не са се случили подобни действия, това не означава, че те не могат да се случат в бъдеще, предупреди Тоска. Националната полиция наскоро предприе някои превантивни мерки с цел контролиране на престъпната дейност на лица или организации, заподозрени във връзки с терористи.
Чрез сътрудничество със службите на съюзническите държави в борбата срещу тероризма полицията е открила лица, за които се смята, че имат връзки с терористични организации. Мисията на САЩ в Албания, мисията на ЕС ПАМЕКА и италианската мисия Интерфорс предоставят съдействие и мониторинг в работата на албанската полиция, особено по отношение на войната срещу организираната престъпност и тероризма.
Полицията засили и мерките на граничните пунктове за откриване на издирвани лица или лица, заподозрени в екстремистки действия. Организираната от НАТО Международна конференция по интегрирано управление на границите бе проведена в Тирана на 22 януари. Външният министър Кастриот Ислами каза, че целта на конференцията е да се подкрепят инициативите на НАТО на Балканите, за да се превърне регионът в бариера срещу международния тероризъм. Албанското правителство, опозицията и цялото обществено мнение подкрепят тази линия на действие.

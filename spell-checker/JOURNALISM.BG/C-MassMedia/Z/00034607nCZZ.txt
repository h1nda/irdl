Дипломатически дневник: САЩ отново потвърдиха подкрепата си за Косово
					18/05/2010
					Помощник държавният секретар на САЩ Филип Гордън каза, че Косово и Сърбия са две независими, суверенни държави и всякакви нови разговори трябва да отразяват този факт. Още в дипломатическите новини: началниците на полицията от Черна гора и Сърбия обсъдиха сътрудничеството в борбата с престъпността.
					 
						
Вашингтон подкрепя усилията на Косово за получаване на признание. [Гети Имиджис]
						Помощник държавният секретар на САЩ Филип Гордън започна обиколката си в страни от Югоизточна Европа с посещение в Белград. Той заяви пред държавни представители, че връзките между Сърбия и САЩ се възстановяват въпреки различията относно Косово, но предупреди, че този въпрос би затруднил присъединяването на страната към ЕС. След това той отпътува за Прищина, където отново подчерта подкрепата на Вашингтон за независимо Косово и каза, че Съединените щати работят за увеличаване на броя на призналите го страни. Косово и Сърбия са суверенни държави и всички преговори между тях трябва да се провеждат на тази основа, добави той. 
						Последната част от обиколката на Гордън бе Македония, където той призова за бързо решаване на спора за името с Гърция. 
						*** 
						Ръководителят на Международната гражданска служба (МГС) в Косово, Питер Фейт, похвали в четвъртък (13 май) Албания за стабилизиращата й роля в региона. Холандският дипломат обсъди въпроси, свързани със стабилността и напредъка на Косово и Албания, с официални лица в Тирана, включително с външния министър Илир Мета.
						*** 
						
						Румъния напълно подкрепя усилията за уреждане на кипърския въпрос, каза в петък (14 май) външният министър Теодор Баконски след среща с кипърския си колега Маркос Киприану в Букурещ. Двамата обсъдиха между другото последните събития в преговорите за обединяване на острова, въпроси, свързани с ЕС, и икономическата ситуация в Румъния.
						 *** 
						Директорите на сръбската и на черногорската полиция, Милорад Вельович и Веселин Вельович, обсъдиха във вторник (11 май) сътрудничеството в борбата срещу организираната престъпност. Вельович увери сръбския си колега, че предполагаемият наркотрафикант Дарко Шарич не се укрива в Черна гора. Специалният прокурор на Сърбия за организираната престъпност повдигна миналия месец обвинения срещу Шарич и други 19 заподозрени в контрабандата на 2,5 тона кокаин от Южна Америка.
						
						(Различни източници -- 11/05/10-18/05/10)

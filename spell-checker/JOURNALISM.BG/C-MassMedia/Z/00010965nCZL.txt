Турция ще съди 69 заподозрени в съучастие в самоубийствените атентати в Истанбул
30/05/2004
 
ИСТАНБУЛ, Турция -- Прокурорите са повдигнали обвинения срещу 69 заподозрени членове на ал-Кайда във връзка с смъртоносните самоубийствени атентати в Истанбул през ноември. В прокурорското обвинение от 128 страници се иска смъртна присъда за петима от предполагаемите ръководители на мрежата. Те трябва да се явят пред съда в понеделник (31 май).
Междувременно забранената Работническа партия на Кюрдистан предупреди в петък, че може да се откаже от едностранното прекратяване на огъня на 1 юни, ако правителството не изтегли войските си от югоизточна Турция. Властите засилиха операциите срещу терористичната група в последните месеци.
Също в петък президентът Ахмет Неждет Сезер наложи вето върху серия спорни поправки в закона за образованието на страната с мотива, че те щели да подкопаят светския характер на образователната система. Най-спорен е текстът, отварящ системата на държавните служби за завършилите държавни религиозни средни училища. (АФП, AП - 29/05/04; МСНБС - 28/05/04)

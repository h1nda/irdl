Гръцкият премиер Папандреу заяви, че финансовата криза може да засегне която и да е страна
					31/01/2010
					 
						ДАВОС, Швейцария -- Гръцкият премиер Георгиос Папандреу заяви в петък (29 януари), че тежката финансова криза, в която се намира страната му, може да засегне която и да е европейска държава. В интервю за италианския всекидневник "Ил Соле 24 Оре" от Давос, където той участва в Световния икономически форум, Папандреу потвърди, че Атина няма да иска помощ от ЕС за справяне със ситуацията, и няма да напуска еврозоната. Той подчерта, че Гърция вече е започнала осъществяване на пакет от сурови мерки, насочени към справяне с кризата. 
						В четвъртък председателят на Европейската комисия Жозе Мануел Барозу призова Гърция да изпълни задълженията си към своите партньори от ЕС и да сведе двуцифрения си бюджетен дефицит до 3% от БВП, смятани за таван в блока. Еврокомисарят по паричната политика Йоакин Алмуния заяви, че Гърция няма да стане неплатежоспособна. "Няма такова нещо като неплатежоспособност в еврозоната", каза той на форума в Давос, потвърждавайки, че Атина няма да излезе от еврозоната. (Ройтерс, Capital.gr - 29/01/10)

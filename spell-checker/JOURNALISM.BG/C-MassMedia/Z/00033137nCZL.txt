Косовското правителство и МГС форсират създаване на нова община
					22/01/2010
					 
						ПРИЩИНА, Косово -- Правителството и Международната гражданска служба (МГС) форсират създаването на нова община в Северно Косово, предаде в петък (22 януари) прищинският всекидневник "Коха Диторе". Със създаването на община в доминираната от сърби Северна Митровица се цели конституцията на страната да влезе в действие и за тази част на Косово, вместо да остане под контрола на Белград. Високопоставени международни представители заявиха за вестника, че МГС - от двете страни на р. Ибър - е във връзка с общностите относно отдавна заплануваната нова община. Държавният секретар на сръбското министерство за Косово, Оливер Иванович, обаче заяви, че тези усилия ще се провалят. "Митровица не е Грачаница. Ние си имаме наши институции и ще продължим да ги имаме," е казал Иванович, цитиран от медиите, потвърждавайки подкрепата на Белград за сръбските паралелни структури в Косово. (Коха Диторе, Топ Нюз, Арта - 22/01/10)

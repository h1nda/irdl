Либийският съд потвърди смъртните присъди на българските медици и палестинския лекар
					19/12/2006
					Съдът в Триполи осъди във вторник на смърт палестинкия лекар и петте български медицински сестри, след като ги призна за виновни в умишлено заразяване на стотици либийски деца с ХИВ. 
					(Ройтерс, АП, БиБиСи, Крисчън Сайънс Монитър, Дарик Радио, Агенция София Нюз, Информационна Агенция Фокус, София Ехо - 19/12/06; AП, ДПА, Агенция София Нюз, Медиапул, Дневник - 18/12/06)
 
					 
						
Медиците, обвинени в умишлено заразяване на повече от 400 либийски деца с ХИВ, са в затвора от 1999 г. [Гети Имиджис]
						Повторният процес срещу палестинския лекар и петте български медицински сестри, обвинени в умишлено заразяване на над 400 либийски деца с ХИВ, завърши във вторник (19 декември) в Триполи с потвърждаване на смъртните им присъди от съда. 
						"В името на народа и след като се запозна с документите и изслуша аргументите на адвокатите на двете страни, съдът постанови смъртни присъди," каза съдия Махмуд Хауиса, обявявайки присъдата в заключителното заседание от повторния процес, което продължи не повече от десет минути. 
						Палестинският лекар Ашраф Ахмад Джума и българските медицински сестри Валя Червеняшка, Снежана Димитрова, Нася Ненова, Валентина Сиропуло и Кристиана Вълчева бяха арестувани през февруари 1999 г., по-малко от година след пристигането си в Либия, за да помагат в грижите за пациентите в болницата "Ал Фатех" в Бенгази. През 1998 г. на 426 деца в болницата бе поставена диагноза СПИН. Досега петдесет и две от тях са починали. 
						Първото дело срещу шестимата медици завърши през май 2004 г., като съдиите ги осъдиха на смърт чрез разстрел. След вълна от международно недоволство либийският Върховен съд отхвърли присъдата и прехвърли делото за повторен процес в съд от по-ниска инстанция. 
						Изтъкнати международни специалисти по СПИН, включително френският професор Люк Монтание, който е откривател на вируса ХИВ, поддържат становището, че заразата в болницата в Бенгази е настъпила преди пристигането на медиците в Либия. Те посочват като причина лошата хигиена в болницата. 
						Изследвания, извършени от британски и италиански учени, публикувани по-рано този месец, също оневиняват палестинския лекар и българските медицински сестри. 
						"Всички линии на научните доказателства сочат в една и съща посока - дългогодишен проблем с инфекциозния контрол в болницата, датиращ от средата на 90-те години или от по-рано," заяви един от изследователите, Оливър Пайбъс от Оксфордския университет. 
						Анализът на генетична информация от проби на ХИВ, взети от 44 заразени деца, показа, че всички те са били жертва на еднократно заразяване с щам, който е разпространен в Западна Африка, откъдето идват много от имигрантите в Либия. 
						"От правна гледна точка процесът не беше нито справедлив, нито безпристрастен," цитира в свой репортаж "Ройтерс" думите на парижкия адвокат Еманюел Алти, който е един от съветниците на екипа на защитата. "Съдът отказа да изслуша научните доказателства на водещи международни експерти, които оборват аргументите на обвинението." 
						Повтаряйки, че са невинни, българските медицински сестри настояваха, че самопризнанията им са били изтръгнати с мъчения, включващи бой с бодлива тел, изнасилване, електрошокове и нападения с кучета. 
						Девет либийски служители, обвинени в изтезаване на медиците, бяха оправдани през юни 2005 г. 
						Присъдата от вторник бе посрещаната със сълзи на радост от роднините на заразените деца, присъстващи на заседанието. Много от тях викаха "Аллах е велик". 
						В подкрепа на защитата на медиците Съединените щати, ЕС и редица международни правозащитни организации обвиниха Либия, че използва шестимата чуждестранни здравни работници като изкупителни жертви. 
						"Потресен съм от това решение, разочарованието ми е огромно," заяви във вторник еврокомисарят по правосъдието Франко Фратини. 
						Представители на българските държавни власти незабавно заклеймиха присъдите. Външният министър Ивайло Калфин, който е на официално посещение в Съединените щати, окачестви решението на съда като "дълбоко разочароващо". Той обеща, че ще бъдат положени допълнителни усилия за връщането на петте български медицински сестри у дома. 
						"Съдебните лостове остават в сила, все още можем да разчитаме на обжалване на присъдите," каза Калфин в телефонно интервю за местното "Дарик радио". Той посочи, че след присъединяването си към ЕС на 1 януари страната му може да упражни правото си да блокира диалога между Съюза и Либия. 
						Либия намекна, че ще оттегли смъртните присъди, ако на всяко от семействата на заразените деца бъдат изплатени компенсации от по 10 млн. евро. 
						България отхвърли подобни искания, заявявайки, че всяко заплащане ще бъде равносилно на признаване на вината на медицинските сестри.

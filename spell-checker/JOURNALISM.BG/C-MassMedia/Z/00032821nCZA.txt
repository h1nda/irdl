Прокюрдски политици намират ново поле за изява в ПМД
					22/12/2009
					Депутатите от вече несъществуващата Партия на демократичното общество решиха да останат в парламента.
					От Есра Ердуран за Southeast European Times от Анкара - 22/12/09
 
					 
						
Бившият лидер на прокюрдската Партия на демократичното общество Ахмет Тюрк говори пред медиите в Анкара на 11 декември, след като най-висшият съд на страната забрани неговата партия. [Гети Имиджис]
						Основната прокюрдска партия в Турция вече не съществува, след като 11 декември Конституционният съд взе решение тя да бъде закрита. Бившите депутати от Партията на демократичното общество (ПДО) ще останат в парламента и се прегрупират под ново знаме. 
						Съдът не само закри ПДО, но и забрани на 37 от нейните членове, в това число на нейните лидери Ахмет Тюрк и Айсел Туглук, да участват в политическия живот за срок от пет години. Деветнадесет други членове на партията запазиха местата си в парламента. 
						След като първоначално заявиха, че ще организират бойкот, бившите депутати от ПДО сега съобщиха, че ще се присъединят към създадената през месец май Партия на мира и демокрацията (ПМД). Решението се приветства от политическите анализатори, които смятат, че липсата на прокюрдска партия би застрашило стабилността на Турция и перспективите за присъединяване към ЕС. 
						Решението също така намалява вероятността от предсрочни избори, които по закон трябва да се проведат, ако броят на незаетите места в парламента надвиши 28. Отсъствието на членовете на ПДО би довело до общо 27 свободни места в парламента. 
						В момента ПДО няма достатъчно депутати, за да сформира парламентарна група. Независимият член на Парламента от Истанбул Уфук Урас обаче предложи да се присъедини към ПДО, с което да им осигури достатъчно представителство. 
						"Като депутат, който защитава мира, равенството, колегиалността и идеята за решаване на кюрдския въпрос в парламента, искам всички избиратели и всички хора да знаят, че няма да се поколебая да предприема необходимите действия, докато преминаваме през този изключително важен период", заяви Урас. 
						Премиерът Реджеп Тайип Ердоган, на когото преди време също беше наложена забрана за осъществяване на политическа дейност, посочи, че Турция се е превърнала в "гробище за политически партии". 
						"Ние сме против забраната на партии, защото политическите партии не извършват престъпления, това правят физическите лица. Така че, ако трябва да има наказание, трябва да се наказват хората, а не партиите. Ако забраните една партия, ще бъде създадена друга", заяви Ердоган. 
						Управляващата Партия на справедливостта и развитието (ПСР) е смятана за наследник на две забранени по-рано формации, Партията на добродетелта и Партията на благоденствието. Конституционният съд забрани на Ердоган да участва в политиката през 1998 г., след като реши, че изнесена от него реч по време на митинг подкопава кемалистките ценности на Турция. 
						ПДО беше изградена и върху останките от забранените партии ДНП, НДП и НПТ.

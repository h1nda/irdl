Шампионът на Сръбското открито първенство по тенис не можа да защити титлата си
					12/05/2010
					След като алергии принудиха Новак Джокович да се откаже от състезанието, финалът на Сръбското открито първенство по тенис бе мач между двама американци.
					От Бояна Милованович за Southeast European Times от Белград -- 12/05/10
 
					 
						
Сам Кери спечели Сръбското открито първенство по тенис в неделя (9 май). [Никола Барбутов/SETimes]
						Вторият ежегоден Сръбски открит шампионат по тенис завърши в неделя (9 май) в Белград. Десетки хиляди почитатели от цялата страна се стекоха да гледат битката на най-добрите международни тенисисти за трофея. 
						Звездата на шоуто обаче го напусна преждевременно. Здравословни проблеми накараха шампиона от миналата година Новак Джокович, който понастоящем е номер две в света, да се оттегли на четвъртфинала. 
						 "Алергиите са голям проблем за мен," каза Джокович пред репортери, след като се предаде в мача срещу сънародника си Филип Краинович. "Ще трябва да си почина преди подготовката за "Ролан Гарос" и "Уимбълдън". 
						Това бе удар за легионите от негови почитатели в Сърбия. "Много съжалявам, че Джокович трябваше да се предаде," каза студентката Милица Васич, дошла от Нови Сад, за да гледа турнира в Белград. "Надявах се той да триумфира в турнира и почти се разплаках, когато му се наложи да се откаже." 
						"Желая му бързо оздравяване и още много победи," каза тя за SETimes. 
						 Във финалния мач участваха двама американци - Сам Куери и Джон Айзнър. Двамата често са партньори в срещите по двойки. 
						В неделя Куери оцеля след мачпойнт и се мобилизира, за да победи Айзнър с 3-6, 7-6 (4), 6-4. 
						Тази година в Сръбското открито първенство участваха 32-ма играчи в индивидуалните срещи - между тях бяха класираните в световната схема швейцарски тенисист Станислас Вавринка и хърватинът Иво Карлович. Братът на Новак, Марко Джокович, също бе сред участниците, но бе елиминиран в първия кръг. 
						В мачовете на двойки взеха участие шестнадесет тима, като на финала испанецът Сантяго Гонзалес и американецът Травис Ратенмайер победиха поляците Томаш Беднарек и Матеуш Ковалчик. 
						Бившият играч от световна класа, руснакът Марат Сафин, който неотдавна прекрати своята тенис кариера, бе организатор на турнира. Наградният фонд бе 424 950 евро, като за девет дни се изиграха 74 мача.

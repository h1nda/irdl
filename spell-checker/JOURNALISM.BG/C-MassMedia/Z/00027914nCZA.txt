Мисията от наблюдатели на ЕС в Грузия започна работа
					01/10/2008
					Шест седмици след конфликта между Русия и Грузия в сряда започна работа мисия на ЕС, имаща за цел да стабилизира региона и да гарантира спазването подписаното през август споразумение за прекратяване на огъня от двете страни. 
					(AП, Ройтерс, АФП, ДПА, Би Би Си, ФТ, Блумбърг - 01/10/08; Ройтерс, АФП, ДПА, БИ Би Си, Интърнешънъл Хералд Трибюн, Гласът на Америка - 30/09/08)
 
					 
						
Наблюдатели на ЕС напускат базата си в грузинския град Мухрани, за да следят за прекратяването на огъня и наблюдават изтеглянето на руските части след военните действия през август. [Гети Имиджис]
						Мисия на ЕС, имаща за цел да допринесе за стабилността в Грузия, започна работа в сряда (1 октомври), като невъоръжени наблюдатели от 27-членния блок започнаха да следят за изпълнението на споразумението за прекратяване на огъня, сложило край на петдневния конфликт на страната с Русия това лято. 
						Над 200 невъоръжени наблюдатели от 22 страни, членки на ЕС, се отправиха към Грузия, за да наблюдават изтеглянето на руските войски от двете буферни зони в съседство с отцепилите се райони на бившата съветска република, Южна Осетия и Абхазия. 
						На 7 август грузинската армия започна офанзива, за да възвърне контрола си над Южна Осетия. Русия реагира незабавно с масирана военна операция, включително с въздушни нападения дълбоко във вътрешността на територията на Грузия, далеч отвъд границите на оспорваната провинция. 
						Споразумението с подкрепата на ЕС, което Москва и Тбилиси подписаха на 12 август, призова двете страни да изтеглят частите си на позициите им преди конфликта. Въпреки това Русия установи „зони на сигурност” около Южна Осетия и Абхазия и призна двата района за независими държави на 26 август, с което предизвика острото неодобрение на Запада. 
						Съгласно осъвременения мирен план от 8 септември руските войски трябва да се изтеглят напълно от двете буферни зони до десет дни от разполагането на наблюдателите на ЕС. 
						В изказване преди началото на Наблюдателната мисия на ЕС (НМЕС) върховният представител по въпросите на външната политика Хавиер Солана изрази оптимизъм, че двете страни ще спазват мирното споразумението и че Москва ще изтегли своите войски в рамките на договорения срок. 
						"Силно се надяваме и сме сигурни, че преди 10 октомври тази част от мисията ще бъде завършена,” каза той във вторник в Тбилиси. 
						По-рано същия ден руските военни посочиха, че ще попречат на влизането на наблюдателите на ЕС в буферните зони. Според съобщенията обаче в сряда наблюдателите са навлезли без произшествия в зоната около Южна Осетия, за да започнат работата си. 
						В репортажи от сряда се посочва, че патрулите на ЕС са имали възможност да посетят редица села в буферната зона и да разговарят с жителите, преди да се завърнат в базите си. Руските части обаче попречиха на репортерите да последват наблюдателите. 
						Централата на НМЕС, оглавявана от германския дипломат Хансйорг Хабер, се намира в Тбилиси. Наблюдателите на ЕС имат четири полеви офиса – край езерото Басалети, на около 20 км северно от грузинската столица, както и в Гори, Поти и Зугдиди. 
						Хабер призова наблюдателите "да развеят знамето, да бъдат дружелюбни, да показват увереност". 
						Русия възнамерява да запази близо 8 000 военнослужещи в Южна Осетия и Абхазия и многократно отказа да разреши достъпа на наблюдатели на ЕС в двата региона. 
						Наблюдателите очакват въпросът да бъде повдигнат отново по време на нов кръг от преговори между ЕС и руските представители, насрочен за по-късно този месец в Женева.

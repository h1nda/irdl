Дипломатически дневник: Премиерът на Черна гора Джуканович посети Брюксел
					24/06/2008
					Премиерът на Черна гора се срещна с официални представители на ЕС след положителен доклад за напредъка на страната. Още в дипломатическите новини от седмицата: българският външен министър Ивайло Калфин посети Босна и Херцеговина; хърватският президент Стипе Месич завърши посещението си в Йордания.
					 
						
Мило Джуканович. [Гети Имиджис]
						
						Черногорският министър-председател Мило Джуканович се срещна с върховния представител на ЕС по външната политика Хавиер Солана и с еврокомисарят по разширяването Оли Рен в понеделник (23 юни) в Брюксел. Той разговаря също и с председателя на Европейския парламент Ханс Пьотеринг. Джуканович получи покана да посети централата на ЕС, след като Европейският съвет даде висока оценка на напредъка на Черна гора по пътя към членство в ЕС.
						 *** 
						
						Българският външен министър Ивайло Калфин бе на еднодневно официално посещение в Босна и Херцеговин
						а (БиХ) в понеделник (23 юни). Калфин се срещна с членовете на председателството на БиХ, с премиера Никола Шпирич и с външния министър Свен Алкалай. Калфин посети също и базата “Бутмир” край Сараево и разговаря с българския контингент.
						 *** 
						Лидерите на кипърските гърци и кипърските турци ще се срещнат през юли, за да оценят напредъка на подготвителните преговори за обединението на техния разделен остров. Срещата на високо равнище ще се проведе на 1 юли, каза в петък (20 юни) пратеникът на ООН в Кипър Тайе-Брук Зерихун. Кипърският президент Деметрис Христофиас и лидерът на кипърските турци Мехмет Али Талят ще обсъдят чувствителни теми, като суверинитета, собствеността, териториални въпроси и сигурността.
						*** 
						
						Хърватският президент Стипе Месич завърши в четвъртък (19 юни) тридневното си посещение в Йордания. Месич разговаря с крал Абдула Втори, с главния секретар на Арабската лига Амр Муса и с представители на йорданската бизнес общност, като обсъди възможностите за разширяване на сътрудничеството в областта на търговията и туризма.
						*** 
						
						Албанският президент Бамир Топи се срещна във вторник (17 юни) в Тирана с члена на председателството на Босна и Херцеговина (БиХ) Харис Силайджич и потвърди състоянието на двустранните отношения. "Албания, Косово, БиХ и други страни от региона трябва да се дистанцират от ретроспективни сценарии и етническо разделение и вместо това да създадат климат на засилено сътрудничество," каза Топи. Силайджич, който бе на двудневно посещение в Албания, изрази заинтересоваността на БиХ да изгради тесни връзки с Албания и да даде своя принос към стабилността в региона.
						*** 
						Отношенията между Черна гора и Хърватия са се подобрили значително, каза във вторник (17 юни) хърватският премиер Иво Санадер след среща с председателя на парламента на Черна гора Ранко Кривокапич в Загреб. Санадер предупреди, че общите интереси на двете държави изискват развиването на добри добросъседски отношения. Кривокапич даде висока оценка на напредъка на Хърватия и Черна гора по пътя към членство в ЕС.
						 *** 
						
						Кипърският външен министър Маркос Киприану и неговият испански колега Мигел Анхел Моратинос обсъдиха двустранното сътрудничество и усилията за обединение на Кипър на среща в понеделник (23 юни) в Никозия. Моратинос предложи да бъде подписан меморандум за разбирателство, който да засили сътрудничеството и диалога между двете страни. Киприану го запозна с последните събития, свързани с кипърския въпрос. Двамата обсъдиха и ратифицирането на Договора от Лисабон.
						
						(Различни източници 17/06/08-24/06/08)

Операция "Буря": 15 години по-късно
					06/08/2010
					Войната за независимост на Хърватия завърши с най-голямата в Европа сухопътна военна офанзива след Втората световна война. Както всяка година, Хърватия и Сърбия изразиха рязко противоположни мнения относно значението на това събитие.
					От Наташа Радич за Southeast European Times от Загреб -- 06/08/10
 
					 
						
Хърватите отбелязват 5 август като Ден на победата. [Бруно Кръстулович/SETimes]
						Видни хърватски политически дейци се събраха в Книн в четвъртък (5 август), за да отбележат 15-ата годишнина от операция "Буря", военната офанзива, която сложи край на войната в Хърватия. От 1995 г. насам тази годишнина се празнува в Хърватия като Ден на победата и благодарност към отечеството. 
						В речта си на церемонията хърватският президент Иво Йосипович говори както за бъдещето на Хърватия, така и за миналото й. Той призова да се обърне по-голямо внимание на социалните нужди на страната. 
						 "Не бива в Хърватия да има гладни, нито младежи без перспектива или без възможност за добро образование, а всички хора с увреждания трябва да могат да се включат в програми за рехабилитация, да получат възможност да работят и да водят нормален живот," каза той. 
						Операция "Буря" е обект на остри спорове между Хърватия и Сърбия и Йосипович, който работи за засилване на дипломатическите връзки, ясно посочи виновника за конфликта, обхванал Балканите през 90-те години на ХХ век. 
						Политиката на бившия югославски диктатор Слободан Милошевич причини това зло на региона, на Хърватия и Сърбия и на всички хора, които живеят в този район, каза той. 
						"Победата ни е достойна и никой няма право да търси възмездие," каза той. 
						Министър-председателят на Хърватия Ядранка Косор каза, че като член на НАТО и бъдещ член на ЕС Хърватия иска регионът да се превърне в образец на стабилност и мир. Тя също категорично защити операцията от 1995 г. 
						"Исторически факт е, че Хърватия бе брутално нападната и че танковете дойдоха от Сърбия," каза Косор. "Те разрушиха хърватски градове и убиха хърватски войници и цивилни граждани. Няма да позволим да се променят историческите факти по каквато и да е тема и най-вече по отношение на военните действия, които донесоха свобода на Хърватия." 
						"Ние имахме право да защитим родината си в името на бъдещето на нашите деца," каза тя. "Ще празнуваме операция "Буря", защото така празнуваме победата и мира." Мнението на Белград е съвсем различно. В сряда сръбският президент Борис Тадич се срещна със семейства на изчезнали лица и каза, че "престъпленията не могат да бъдат забравени". 
						Операция "Буря" бе широкомащабна операция, продължила 84 часа, която се превърна в най-голямата в Европа сухопътна военна офанзива след Втората световна война. Тя започна рано сутринта на 4 август 1995 г. и в края на операцията Хърватия си върна контрола над райони, окупирани от сръбски сепаратисти от 1991 г. 
						Макар победата да бе решаваща, тя има и своята човешка цена. Според източници на ООН между 150 000 и 200 000 души са избягали от района в резултат на операцията. Според хърватски източници броят на бежанците е по-малък - 90 000, а според сръбски източници - между 200 000 и 250 000 сърби са били принудени да напуснат района. 
						Спори се и за броя на загиналите цивилни. Хърватският Хелзинкски комитет смята, че са убити 116 души, докато сръбската НПО "Веритас" твърди, че броят им е 1 200. Загинали са също 184 хърватски войници, а 1 430 са били ранени.

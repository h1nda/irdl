Балкански лидери заявиха, че диалогът е ключът към траен мир
					10/12/2004
					Като подчертаха, че диалогът е ключът към етническо помирение и траен мир в региона, президентите на шест страни от Югоизточна Европа обещаха да работят заедно, за да може балканските конфликти от 90-те години да останат в миналото.
					(AП, ATA, ХИНА, ФЕНА, БTA, МИА, Танюг - 09/12/04; ЮНЕСКО)
 
					 
						
Ръководители на шест страни от Югоизточна Европа, както и представители на международни организации, присъстваха на срещата на високо равнище в Тирана, посветена на етническата и религиозна толерантност. [Гент Шкулаку]
						Като отбелязаха, че диалогът е ключът към помирение и траен мир, шестима лидери от Югоизточна Европа (ЮИЕ) обещаха да работят заедно, за да не се повторят в региона балканските конфликти от 90-те години. 
						Президентите на Босна и Херцеговина (БиХ), България, Хърватия, Македония и Сърбия и Черна гора пристигнаха в Тирана в четвъртък (9 декември) на двудневна среща на върха по междуетническия и междурелигиозен диалог в ЮИЕ, чийто домакин е албанският президент Алфред Мойсиу. На форума, организиран от ЮНЕСКО и албанското правителство, присъстваха и около 100 политици, експерти, духовни водачи и представители на международни и регионални организации. 
						Диалогът е единственото средство за преодоляване на предразсъдъците и за постигане на стандартите на съвременното общество, каза македонският президент Бранко Цървенковски в обръщението си в четвъртък. "Дори и когато отправните точки в бъдещите ни разговори са напълно различни, пак трябва да разговаряме. Различията в позициите, които представляваме, не ни освобождават от отговорността, която ще носим, ако не умеем да общуваме", каза той. 
						Като говори за тристранното сътрудничество между Албания, Хърватия и Македония в усилията им за присъединяване към ЕС и НАТО, Мойсиу каза, че то е доказало, че "интеграцията обединява ценностите на страните независимо от религиозната и етническата принадлежност на народите им." 
						Според хърватският президент Стипе Месич истината е основен фактор за продуктивен диалог. Участващите в него лица трябва да бъдат достатъчно смели, за да се изправят лице в лице с истината, независимо каква е тя, каза той. 
						"От тази среща трябва да изпратим ясно послание, че ние наистина сме решени да изградим добри отношения между нас, че приемаме диалога, основан на демокрацията, върховенството на закона и защитата на човешките права, като единствена форма на общуване между нашите държави и че в крайна сметка ще премахнем всички форми на тоталитаризъм, защото те са несъвместими с диалога, и ще заклеймим всички опити за исторически ревизионизъм, насочени към реабилитиране на безплодни и отхвърлени идеи и идеологии", каза Месич. 
						За да изпълни своите функции, каза българският президент Георги Първанов, междуетническият и междурелигиозен диалог трябва да е обществен по характер и да е независим от превратностите на политическия живот. Той трябва също да се стреми към постигане на устойчиви резултати, а не към безпринципни компромиси. 
						В обръщението си към форума президентът на Сърбия и Черна гора Светозар Марович говори по косовския въпрос. Европейско решение за Косово може да се постигне чрез търпелив и толерантен диалог между всички косовски граждани, каза той, като добави, че постигнато чрез диалог споразумение би показало, че е възможно да се намери трайно решение. 
						"Не е достатъчно само правителствата да говорят помежду си", каза албанският премиер Фатос Нано в своето изявление. "Техните общности също трябва да разговарят помежду си в едно демократично Косово, което има свое място в региона", добави той, като се съгласи, че трябва да се засилят контактите между Белград и Прищина. 
						"Убеден съм, че диалогът между народите и религиите в тези райони е ключов фактор за установяването на траен мир, стабилност и прогрес", каза председателят на председателството на БиХ Борислав Паравац. "Трагичният опит на БиХ през последното десетилетие доказва това." 
						Като похвали лидерите в ЮИЕ за усилията им за развитие на регионалното сътрудничество, генералният директор на ЮНЕСКО Коичиро Мацуура ги призова да поддържат мирни отношения. Мотото в този регион, каза той, трябва да бъде: "Никога вече".

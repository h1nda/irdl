В Македония никнат луксозни предградия
					03/01/2012
					Търсенето на тихи, чисти, безопасни и добре поддържани квартали стимулира строежа на луксозни микрорайони в Скопие.
					От Александър Павлевски за Southeast European Times от Скопие -- 03/01/12 
 
					 
						
Предградието Злокукяни показва новите условия за живот в македонската столица. [Александър Павлевски/SETimes]
						Семейство Кочеви се е преместило от скопския квартал Карпош, който е близо до центъра, в по-луксозното предградие в подножието на планината Водно, издигаща се над Скопие. 
						Подобно на много други, сем. Кочеви обяснява търсенето на промяна със задръстванията на движението, замърсяването на въздуха и пренаселеността в центъра. 
						"Квартал Водно отговаря най-добре на нашите потребности; той е само на няколко километра от центъра на града и има много свободно пространство. Инфраструктурата е добра и къщите са с идеални характеристики, отразяващи лукса," каза Силвана Кочева за SETimes. 
						"Къщите във Водно са много скъпи, но имахме нужда от промяна и можехме да си го позволим," каза тя. 
						Промяната в начина на живот в столицата се очаква да се разпространи постепенно и в цялата страна. Чуждестранни и местни строителни фирми вече от десет години се възползват от тези промени, както и от липсата на достатъчно пространство в градските центрове, разширявайки строителството на други места. 
						"Решението е планирано строителство извън града и все пак много близо до центъра," каза за SETimes Робърт Хот, директор на "Хот енд Хот Кънстракшън Груп". 
						Фирмата строи два комплекса в по-широкия район на Скопие, където къщите и апартаментите ще бъдат средно с площ от 150-250 квадратни метра. 
						Австрийската компания "Соравия" е инвестирала над 30 млн. евро в един от най-луксозните квартали на Скопие - Соравия Ризорт. 
						Качеството е високо, казват представители на "Соравия". Къщите и апартаментите са просторни, с много екстри и са свързани с основните пътни артерии. 
						"В Соравия Ризорт ще има балнеологичен център с малък плувен басейн, места за парни бани и фитнес..., няколко магазина и малко заведение за хранене. Нашата компания ще се грижи за комплекса, включително за поддръжката, почистването и денонощната охрана, каза генералният директор на македонския клон на "Соравия", Петер Рот, за SETimes. 
						"Доволни сме от динамиката на продажбите. От всички обекти в строеж сме продали над 60 % от апартаментите. Те струват между 1 450 и 1 650 евро на квадратен метър, в зависимост от местоположението," каза Рот. 
						Повечето от заинтересованите от живот в предградията имат успяващи частни фирми, а други са в професии като лекарската или спортисти. 
						"Не искаме да разделяме потенциалните си клиенти по професии или по друг начин. Важното е, че тези хора разпознават качеството на живот, което предлагаме в този квартал, и имат достатъчно средства да си го позволят," каза за SETimes мениджърът по продажби и маркетинг на "Соравия" Васко Давидовски.
						Давидовски обясни, че предпочитанието за живот в предградията е продиктувано главно от желанието за повече лично пространство, но също и за по-тихи, организирани и поддържани жилищни квартали. 
						Други инвеститори казват, че по-малко от 20 % от хората в Македония могат да си позволят луксозния начин на живот в крайните квартали. Това обаче не пречи на другите да търсят начини за финансиране на този жизнен стандарт. 
						С планирането на повече строежи компаниите очакват купувачи. 
						"Очаквам по-ниски цени и повече придобивки от тези за апартаментите във Водно например," каза за SETimes управителят на строителна компания "Жикол", Живко Пандев.
						Експертите обаче предупреждават, че някои квартали нямат добра връзка с градския център. 
						"Инвеститорите не трябва да забравят, че тези квартали се нуждаят от добри пътища, както и от електричество, вода, отопление, какъвто не е случаят с много общини," каза за SETimes преподавателят във Факултета по строително инженерство в Скопие Горан Марковски.
						"Инфраструктура винаги може да се построи, но по-трайни последици има разделянето на класи, което влияе на това, как хората водят делата си. По-богатите предпочитат да се групират в нещо като миниградове. Когато начинът на живот набере инерция, очаквам това да включва елитни училища и други подобни и те ще се включат отделно в социалните тенденции и дейности," каза за SETimes Игор Николовски, собственик на агенция за недвижими имоти. 
						Специалистите по недвижими имоти казват, че има и допълнителна причина за увеличаването на интереса към луксозните квартали. 
						"Инвестициите в недвижими имоти са най-безопасни по време на нестабилни икономически условия. Макар винаги да съществува потенциал за създаване на "балон", ако ипотекирането остане неконтролирано - нещо, което се случи в западните страни - равнището на задлъжнялост на населението в Македония е ниско и няма опасност от това," каза Николовски.

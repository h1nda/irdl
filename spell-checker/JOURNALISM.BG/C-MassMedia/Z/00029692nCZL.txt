Доклад: "Турция може да наложи вето на кандидатурата на Расмусен за генерален секретар на НАТО"
					23/03/2009
					 
						АНКАРА, Турция -- Медиите цитираха правителствени представители, които заявили в неделя (22 март), че Турция може да блокира кандидатурата на датския премиер Андерс Фог Расмусен за поста генерален секретар на НАТО. Анкара изразява безпокойство от решението на Дания да разреши на кюрдската телевизия „Рой ТВ”, често критикувана от турските власти за разпространяване на изявления на терористичната Кюрдска работническа партия (ПКК), да излъчва от Дания. Турция също така продължава да бъде обидена от коментари на Расмусен от 2003 г., внушаващи, че Турция никога няма да бъде пълноправен член на ЕС. Освен това Турция не бе доволна от начина, по който Дания реагира на скандала с карикатурите на пророка Мохамед, появили се в датски вестник. Очаква се НАТО да определи новия си генерален секретар в началото на идния месец във връзка с очакваното оттегляне на Яп де Хоп Схефер през юли. (Ватан - 23/03/09; Ройтерс, ДПА - 22/03/09)

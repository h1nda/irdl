Хърватски официални лица започнаха европейска обиколка
09/01/2004
Хърватският премиер Иво Санадер тръгна на обиколка, за да представи себе си и някои членове на своя кабинет на европейските си колеги. Тази първа обиколка включва Италия, Германия и Белгия.
От Наташа Радич за Southeast European Times от Загреб - 09/01/04
 
 
Хърватският премиер Иво Санадер тази седмица започна своята първа обиколка в Европа след смяната на правителството. Обиколката ще включи основните европейски институции и е била внимателно планирана. Новите правителствени ръководители ще се съсредоточат върху европейския си дневен ред, като се постараят да покажат на своите европейски колеги, че са готови да продължат активната проевропейска политика на предишното правителство.
След изборите през ноември западните медии разгласиха, че националистите отново са на власт в Хърватия. Затова европейските лидери ще посрещнат Санадер с любопитство и очаквания. Хърватската делегация ще бъде на обиколка в продължение на една седмица.
Санадер и най-близките му сътрудници - министърът на външните работи Миомир Жужул и министърът на културата Божо Бишкупич, посетиха Рим в четвъртък (8 януари) и бяха приети от Папа Йоан-Павел II. Папата се счита за един от най-пламенните поддръжници на европейските стремежи на Хърватия, което той подчерта по време на посещението си в Загреб миналата година. Хърватските представители по-късно се срещнаха с премиера на Италия Силвио Берлускони, който беше умерен поддръжник на партията на Санадер ХДС по време на кампанията.
Следващата спирка е Берлин и форумът "Бертелсман", на който присъствието е само с покана и на който няколко чужди дипломати, официални лица и бивши дипломати ще обсъждат водещи глобални теми. Санадер ще се срещне с домакина на проявата - германският канцлер Герхард Шрьодер. Шрьодер бе на посещение в Хърватия в началото на изборната кампания, за да изрази силната си подкрепа на опонента на Санадер в кампанията, бившия премиер Ивица Рачан.
В началото на следващата седмица хърватската делегация ще посети Брюксел, където ще се срещне с председателя на Европейската комисия Романо Проди, с върховния представител на ЕС по въпросите на сигурността Хавиер Солана и с новия генерален секретар на НАТО Яп де Хоп Схефер. В Брюксел делегацията възнамерява също да представи европейския дневен ред на Загреб и да подчертае желанието си да уважава европейските ценности и правила. Хърватия очаква през пролетта доклада на комисията, който ще изясни дали Брюксел смята Хърватия за сериозен кандидат за ЕС.
Последната спирка от обиколката ще бъде Страсбург, Франция, където Санадер ще се срещне с председателя на Европейския парламент Пат Кокс и с комисаря по външните отношения Крис Патън.

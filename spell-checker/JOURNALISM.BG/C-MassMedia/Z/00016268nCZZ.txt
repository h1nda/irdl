Делова хроника
					14/10/2005
					Преглед на деловите и икономическите новини от Балканите след 14 октомври:
					(Различни източници – 07/10/05 – 14/10/05)
 
					 
						
Азербайджанският президент Илхам Алиев (вляво), грузинският президент Михаил Саакашвили (в средата) и турският президент Неждет Сезер натиснаха стартовия бутон за пускането в експлоатация на грузинския участък от тръбопровода Баку-Тбилиси-Джейхан в грузинския град Гардабани, на 40 км югоизточно от Тбилиси, в сряда (12 октомври). [AФП]
						
Aлбанското правителство обяви, че ще разследва продажбата на държавната фирма "Албтелеком" на турска компания. Министърът на промишлеността и икономиката Генч Рули поиска от парламента да замрази сделката, докато не бъде наета авторитетна международна фирма за проверка на продажбата. Бившият социалистически кабинет продаде 76 % от "Албтелеком" на "Чалък енержи" за 120 млн. евро. 
						*** 
						Европейската инвестиционна банка отпусна заем от 19 млн. евро на Aлбания за рехабилитация на главната пътна инфраструктура в страната, обяви финансовото министерство. Кредитът е със срок на изплащане 20 години и 3-годишен гратисен период. 
						*** 
						Европейската комисия (ЕК) заяви, че ще даде под съд Гърция заради това, че не се е съобразила с правилата на ЕС, уреждащи комбинирания транспорт. Решението на ЕК бе взето, след като австрийска транспортна фирма подаде жалба, че гръцките власти са попречили на камионите й да завършат курса си, обвинявайки ги в незаконен автомобилен превоз. 
						*** 
						През ноевмри македонското правителство ще открие първите търгове за приватизация на енергийния сектор: един за ТЕЦ "Неготино" и друг за електроразпределителната компания "Дистрибуция". Според икономическия министър Фатмир Бесими процедурите по продажбата трябва да завършат до края на годината. 
						*** 
						Немската компания "Кауфланд" обяви плановете си да инвестира 300 млн. евро в Румъния през следващите няколко години. "Кауфланд" смята да изгради мрежа от 40 хипермаркета в цялата страна. 
						*** 
						В Босна и Херцеговина (БиХ) бе отбелязан приток на преки чужди инвестиции от 130,8 млн. евро за първото шестмесечие на 2005 г., което е увеличение от 25,9 % в годишно изражение, според централната банка на БиХ. От всички инвестиции 53,3 % са били в банковото дело, а 40,6 % - в производството. 
						*** 
						
Хърватската централна банка изчислява, че тазгодишния процент на годишната инфлация ще достигне 3,7 % или близо 1,2 пункта над първоначалните прогнози. Тя отдаде по-високия процент на външни фактори, като скоковете в цените на петрола, както и на неблагоприятните метеорологични условия, които допринесоха за повишението на цените на местните плодове и зеленчуци. 
						*** 
						
Tурският вицепремиер Абдулатиф Сенер заяви, че правителството е поставило като своя макроикономическа цел за 2006 г. постигането на 5 % инфлация към края на годината. Нова мисия на МВФ пристигна в Турция на 12 октомври, за да обсъди икономическата политика на правителството, в т. ч. бюджетни въпроси.

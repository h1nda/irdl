Планират се големи реформи в хърватската държавна администрация
					03/03/2008
					Хърватия бе критикувана от официални представители на ЕС заради тромавата държавна администрация. Сега правителството е предприело голяма реформа, за да промени това положение.
					От Наташа Радич за Southeast European Times в Загреб -- 03/03/08
 
					 
						
Вицепремиерът на Хърватия Джурджа Адлешич. [Getty Images]
						За да изпълни едно от най-важните условия за присъединяване към ЕС Хърватия трябва да реформира своя бавнодействащ и неефективен апарат на държавна администрация. Вицепремиерът Джурджа Адлешич е предприела осъществяването на цялостен и подробен процес на реформи, който ще даде първите резултати в края на годината. 
						Според ЕС Хърватия трябва да предприеме две важни реформи. Първата е реформа на съдебната система, а втората е цялостно преструктуриране на държавната администрация. 
						С повече от 50 000 държавни служители, държавната администрация не е необикновено голяма, но е крайно неефективна. Освен това неефективната бюрокрация поражда корупция. Правителството призна необходимостта от малка, организирана и ефективна държавна администрация, която ще функционира на основата на правилата на ЕС. 
						Премиерът Иво Санадер, който бе преизбран през януари, обеща да ускори процесите на интеграция на Хърватия и да приближи страната до членство в ЕС. Реформите в държавната администрация не само трябва да отговарят на очакванията в Брюксел, но също и на очакванията вътре в страната, където голяма част от обществото е недоволна от системата. 
						Адлешич е предложила подробен списък с промени. Повече от 120 мерки ще бъдат представени на правителството и парламента, за да се изпълнят стандартите на ЕС и да се промени начина на работа на държавната администрация. 
						Държавните служители ще трябва да работят върху професионалните си умения, образованието си и специализираните знания, за да получат финансови стимули. В същото време някои остарели и ненужни процедури ще бъдат премахнати. 
						Това означава, че хърватите няма вече да се редят на дълги опашки, за да получат документи, която държавата вече притежава. Преди за всяка финансова операция или промяна на адрес, трябваше да се представят основни документи като копие от свидетелство за раждане и удостоверение за национална идентичност (т.н. "домовница"), които практически никога не се променят. 
						Тъй като държавата вече притежава тези документи, предложението за новата реформа ще сложи край на ненужните опашки. Това ще даде възможност на държавните служители да насочат внимението си повече върху жизненоважни държавни функции вместо върху подпечатване и принтиране на документи. 
						Досега усилията на Адлешич се приветстват от правителството и обществото. Подкрепа има и в парламента, тъй като всички партии признават, че промяната е закъсняла твърде много.

Амедео Пресиози: Художник от един екзотичен, изчезнал свят
14/07/2003
Граф Амедео Пресиози (1816-1882) е създал уникални образи от Балканите през 19-и век. Забележителна изложба днес отдава дължимото на твореца, чиито произведения са били автентичен източник на познания за историци и антрополози.
От Мариан Тутуи за Southeast European Times в Букурещ - 14/07/03
 
 
Букурещкият музей е домакин на забележителна изложба, посветена на чужденец, който е създал уникални образи от Румъния и Балканите през 19-ти век. Малтийският граф Амедео Пресиози (1816-1882) принадлежи към великото семейство на пътуващите творци, привлечени от виденията на Ориента, от неговите възхитителни цветове и живописни пейзажи.
Пресиози се радва приживе на успех и почит, като неговите акварели красят експозицията на принц Карол І Хоенцолерн- Зигмаринген, а техни репродукции се появяват по страниците на илюстровани списания като Илюстрийтид Лондон Нюз и Льо Монд илюстре. Като младеж той не се съобразява с амбициите на баща си и се учи в Школата за изящни изкуства в Париж, след което заминава за Истанбул, където създава серия от графики за британския посланик. През 1858 година той публикува хромолитографически албум, озаглавен " Стамбул, Спомени за живота на Изтока. Друг албум под надслов Спомен за Кайро излиза през 1862 година и получава ласкавата оценка на поета и критик Шарл Бодлер.
След като се оженва за гъркиня, той се установява в Истанбул. По време на Световното изложение в Париж през 1867 година неговите произведения са показани на видно място в турския павилион. Използвайки своите отлични познания по източни езици, Пресиози работи като преводач в британското и гръцкото посолства и изглежда в това си качество установява първите контакти с румънски официални представители. През 1868 и 1869 година той посещава двукратно Румъния по покана на принц Карол І. Възхитен от неговите акварели, румънският принц организира деветдневна публична експозиция в залите на Националния музей. Пресиози е създал общо 255 произведения на румънски теми за принца и други румънски фамилии.
Почти нищо не се знае за живота на Пресиози след завръщането му в Турция, освен че загива по време на лов. Броят на клиентите му вероятно намалява, тъй като фотографските техники се усъвършенстват и Ориентът губи от своя чар поради засилващото се западно влияние в Турция. След смъртта си той тъне в забрава до 1934 година, когато изгледите му от Букурещ са представени отново на публиката. През 1985 година лондонският Музей "Виктория и Алберт" посвещава забележителна изложба на творчеството му.
С великолепната техника, с която той е способен да рисува до дванадесет акварелни платна по време на разходка по Дунав, Пресиози създава произведения, които са живи, свежи и достоверни, превръщащи се в първоизточник на познания за историци и антрополози. Настоящата изложба е организирана от изкуствоведа Адриан-Силван Йонеску, който е открил нови данни за живота на Пресиози и е подбрал картини, пръснати в няколко музея. Макар че негови избрани произведения са се появявали и преди на изложби и в албуми, посветени на Румъния от 19-и век, художникът едва сега получава заслужено признание за цялостното си творчество.

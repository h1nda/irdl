Пратеникът на САЩ Митчъл отлага посещението си в Турция
					01/02/2009
					 
						АНКАРА, Турция -- Специалният пратеник на американския президент Барак Обама за Близкия изток Джордж Митчъл отложи планираното си посещение в Турция като част от обиколката му в региона, съобщи Посолството на САЩ в Анкара в петък (30 януари). Посланикът на САЩ Джеймс Джефри обясни отлагането с технически причини и заяви, че решението не е свързано с инцидента в четвъртък в Давос, където турският премиер Реджеп Тайип Ердоган напусна дебата за конфликта в Ивицата Газа с израелския президент Шимон Перес. Джефри обаче окачестви инцидента като "злополучно" събитие. Като част от обиколката си в Близкия изток, Митчъл посети няколко страни, включително Египет, Израел, Йордания и Саудитска Арабия, за да обсъди възможностите за прекратяване на огъня в Газа и да помогне за възстановяването на мира между Израел и Палестина. Той трябваше да посети Истанбул в неделя.
						Други новини - Град Анталия в Южна Турция бе домакин на двудневна международна конференция за сигурност и сътрудничество, която приключи в събота. Събитието събра представители на НАТО, политици, учени и представители на медиите, които обсъдиха бъдещето на Алианса. Конференцията се смята за най-важното събитие преди голямата среща на високо равнище на НАТО през април. (Анадолска информационна агенция - 31/01/09; Хюриет, Заман - 30/01/09)

Премиерът на Турция Ердоган ще се срещне с Буш във Вашингтон
					05/11/2007
					 
						ВАШИНГТОН, Съединени щати -- Президентът Джордж Буш ще се срещне с турския премиер Реджеп Тайип Ердоган в понеделник (5 ноември), за да обсъдят как да пресекат нападенията срещу Турция от страна на кюрдските терористи, базирани в Северен Ирак. Мнозина смятат срещата за последен шанс да се избегне заплахата от турска военна операция срещу Кюрдистанската работническа партия (ПКК) с бази в Ирак. "Търпението ни по отношение на терористичните нападения от Северан Ирак е изчерпано", заяви Ердоган през уикенда и добави, че той очаква конкретни мерки от страна на Съединените щати. Той подчерта, че проблемът е "сериозен тест" за отношенията между двете страни, съюзници в НАТО. 
						Посещението му може да отбележи края на дипломатическите усилия, целящи възспирането на ПКК. Тези усилия бяха в центъра на вниманието на международна конференция в събота в Истанбул с участието на официални представители от Ирак, Турция, САЩ и Иран. 
						Други новини - Турски и кюрдски имигранти проведоха мирни демонстрации в Германия в знак на протест срещу събитията на иракско-турската граница. В демонстрациите в неделя в Мюнхен, Дортмунд, Берлин и други градове участваха около 10 000 имигранти. (AП, AФП, Ройтерс, Хурийет, Радикал, Милийет, Заман, Сабах - 05/11/07; Си Ен Ен Търк, агенция "Анадолу", AП, РБК, БТА - 04/11/07)

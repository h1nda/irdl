Турция продължава с реформите независимо от екстремистите
06/07/2004
Докато Анкара провежда реформи, предвиждащи курсове по кюрдски език и телевизионни и радио програми, терористите от ПКК/КОНГРА обявиха край на петгодишното прекратяване на огъня с Турция.
От Фатих Баран за Southeast European Times в Истанбул - 06/07/04
 
 
Кюрдският политик Лейла Зана разговаря със свои привърженици в Диарбакър на 13 юни след освобождаването й от затвора. [АФП]
Тъй като турското правителство прилага закони в сферата на човешките права, насочени към хармонизацията с ЕС, отношенията с кюрдското население в страната навлязоха в нова фаза. Подновяването обаче на въоръжения конфликт между турските сили за сигурност и сепаратистката терористична организация КОНГРА-ГЕЛ предизвиква безпокойство.
КОНГРА-ГЕЛ, наследник на Кюрдската работническа партия (ПКК), обяви края на петгодишното прекратяване на огъня миналия месец. Въоръжената кампания на ПКК бе временно преустановена през 1999 г. след залавянето и хвърлянето в затвора на нейния командир Абдулах Йоджалан. Преди това свързаното с ПКК насилие причини смъртта на почти 30 000 души.
В изявление на терористичната организация се казва, че причина за прекратяването на примирието са "унищожителни операции на турското правителство срещу въоръжени представители на тази организация" през последните три месеца. Неотдавна военните заявиха още веднъж, че ще продължат своите акции срещу КОНГРА-ГЕЛ, докато всички бунтовници не се предадат.
Освен това се съобщава, че групата се раздира от вътрешни противоречия. Докато някои членове искат да хвърлят оръжието и да навлязат на политическа територия, други искат да запазят въоръжения характер на дейността си.
Въпреки решението на КОНГРА-ГЕЛ правителството продължава с осъществяването на реформите, включително стартиране на радио-телевизионни програми и курсове за обучение на кюрдски. Първоначално страната вдигна забраната за ефирно разпространение и обучение по малцинствени езици през 2002 г., но не последваха конкретни действия. Въпросът е от дълго време източник на безпокойство за политическите и военни кадри, които се опасяват, че стимулирането на малцинствените езици може да заплаши националното единство.
Първите ефирни предавания на кюрдски език бяха осъществени по държавната телевизия, а курсове за обучение по кюрдски се предлагат в югоизточна Турция.
В резултат от новото законодателство турски съд постанови освобождаването на четирима бивши законодатели. Сред тях е и номинираната за Нобелова награда за мир Лейла Зана, осъдена на 10 години затвор за предполагаеми връзки в ПКК.
Причините, поради които КОНГРА-ГЕЛ прекратиха примирието, са може би свързани с реформите, сочат анализатори. Те твърдят, че усилията на терористичната организация целят да усложнят стъпките, предприемани от правителството, които заплашват да подкопаят базата за подкрепа на терористите, изключвайки ги същевременно от политическата сцена.

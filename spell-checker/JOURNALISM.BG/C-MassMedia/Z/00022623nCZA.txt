Албания и Македония обещаха подкрепа за независимостта на Косово
					21/05/2007
					Албанският външен министър Лулзим Баша и македонският премиер Никола Груевски посетиха Косово миналата седмица, за да разговарят с местни ръководители за бъдещия статут на провинцията.
					От Блерта Фоничи-Кабаши за Southeast European Times от Прищина – 21/05/07 
 
					 
						
Косовският премиер Агим Чеку (вляво) посреща македонския премиер Никола Груевски в Прищина в четвъртък (17 май). [Лаура Хасани]
						Албанският външен министър Лулзим Баша призова за мир, стабилност и въздържане в Косово в края на двудневно посещение в Прищина в петък (18 май). Баша, който се срещна с председателя на косовския парламент Кол Бериша на втория ден от посещението си, подчерта, че е много важно да се запази спокойствието в този решителен момент от процеса за определяне на статута. 
						Баша подчерта също пълната подкрепа на страната си за плана на бившия финландски президент Марти Ахтисаари за контролирана независимост на Косово и каза, че Тирана е готова да сътрудничи със Съединените щати и ЕС в усилията за запазване на стабилността в региона. 
						"Тирана подкрепя независимостта на Косово и ние [призоваваме] Съединените щати и ЕС да приемат резолюцията възможно най-бързо," каза Баша след среща с ръководителя на ЮНМИК Йоахим Рюкер. 
						Междувременно македонският премиер Никола Груевски, който за първи път посети Прищина в четвъртък, каза, че въпросът с очертаването на границите между Косово и Македония ще се реши след определянето на статута. "Потвърдихме нашата подкрепа за плана на Ахтисаари и вярваме, че незабавно след определянето на статута на Косово ще започне да се поставя граничната маркировка. Вярваме, че сътрудничеството между двете страни ще продължи да се развива в бъдеще." Рюкер каза, че Груевски и правителството му са много конструктивни по отношение на въпросите, свързани с Косово. 
						Президентът на Косово Фатмир Сейдиу е казал на Груевски, че окончателният статут на Косово скоро ще бъде определен, което ще създаде условия за успокояване на отношенията в региона. 
						В отговор на въпроса дали Македония, която е в добри отношения със Сърбия, може да повлияе на сръбските власти да приемат плана на Ахтисаари, Груевски изрази надежда, че новото сръбско правителство ще намери начин да подкрепи решение по въпроса, без да създава напрежение в региона. 
						"Подкрепата на Македония за плана на Ахтисаари ще помогне на Косово [по пътя към] интеграция в ЕС и НАТО, за да може целият регион да е готов за Европа," каза косовският премиер Агим Чеку.

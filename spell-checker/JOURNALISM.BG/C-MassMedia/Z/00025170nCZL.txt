Словенският премиер Янша каза, че Косово се нуждае от специално решение
					17/01/2008
					 
						СТРАСБУРГ, Франция -- Словенският министър-председател Янез Янша каза в сряда (16 януари), че решаването на проблема с окончателния статут на Косово изисква решение, което ще бъде първо по рода си в света. Говорейки пред Европейския парламент за приоритетите на ЕС по време на ротационното шестмесечно словенско председателство на ЕС, Янша каза, че планираната полицейска мисия на ЕС в Косово трябва да допринесе за регионалната стабилност и да спомогне за предотвратяване на нов конфликт.
						Междувременно сръбската иформационна агенция "Бета" съобщи в сряда, че външните министри на Великобритания, Германия, Италия и Франция - всичките членки на Контактната група за Косово - ще се срещнат в Словения в събота, за да обсъдят графика за тази полицейска мисия. Еврокомисарят по разширяването Оли Рен и върховният представител на ЕС по външната политика Хавиер Солана според съобщенията също ще участват. (Телеграфи, Синхуа, Танюг, ИТАР-ТАСС, РИА Новости, Бета - 16/01/08)

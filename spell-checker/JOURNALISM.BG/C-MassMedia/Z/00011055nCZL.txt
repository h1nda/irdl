Почит към наследството на Рейгън
07/06/2004
Лидери от Източна Европа и бившият СССР отдадоха почит на покойния Роналд Рейгън за ролята му при свалянето на комунизма и промяната на света.
(AП, ФТ, АФП, Телеграф, Гардиън, Ройтърс - 07/06/04; Вашингтон Пост, Си Ен Ен, Би Би Си, AП, Ромпрес ,Новините, Би Ен Ен , Медиапул - 06/06/04)
 
 
Последна почит по време на спонтанно възпоменание пред входа на библиотеката на Роналд Рейгън в Сими Вали, Калифорния, в неделя ( 6 юни). [АФП]
Изразявайки своята тъга по повод кончината на американския президент Роналд Рейгън, лидери от Източна Европа и бившия СССР дадоха висока оценка за неговия принос за падането на комунизма и промяната на света.
"Понесох новината за смъртта на Роналд Рейгън много тежко," заяви пред репортери Михаил Горбачов, последният съветски лидер,в неделя (6 юни). "Той бе човек, с когото съдбата ме срещна в може би най-трудните години в края на 20-ти век. Целта и мечтата му бе да приключи своя мандат и да влезе в историята като миротворец. "
93-годишният Рейгън почина от пневмония като усложение на болестта на Алцхаймер, от която той страдаше, в дома си в Бел Еър, Калифорния. Той пое президентския пост през 1981 г. на 69-годишна възраст, превръщайки се в най-възрастния избран президент на САЩ. Когато напусна поста си в края на втория си мандат през 1989 г. повечето от източно-европейските държави вече бяха отхвърлили комунизма и репресивните режими, които управляваха там.
Президентският мандат на Рейгън бе белязан от намерението му да разхлаби хватката на СССР над държавите от комунистическия блок чрез интензивни дипломатически усилия и увеличаване на военната мощ, която въвлече Москва в по-изтощителна надпревара във въоръжаването от това, която тя можеше да си позволи. Той инвестира и милиони в инициативи за постигане на свобода и демокрация в региона.
"Той бе президент, представляващ политическа епоха. Именно по време на мандата на Рейгън светът стана свидетел на началото на диалога с Горбачов. Той е човекът, който ще остане в историята като американският президент, направил крачката напред в целия този процес на промяна на света," заяви румънският президент Йон Илиеску в неделя.
След срещата на върха в Рейкявик през 1986 г., по време на която двамата обсъдиха премахването на всички стратегически ядрени оръжия, Рейгън и Горбачов се срещнаха неколкократно и установиха лично приятелство.
Рейгън ще бъде запомнен с историческия си призив към съветския лидер през 1997 г. " Ако се стремите към мир, ако искате просперитет за СССР и Източна Европа, ако търсите либерализация, разрушете тази стена," призова американският президент Горбачов, когато двамата стояха при Берлинската стена.
"Ценя Роналд Рейгън като велик президент, с когото съветското ръководство успя да започне труден, но важен диалог," каза Горбачов.
Други лидери на държавите от бившия съветски блок също дадоха висока оценка на 40-я американски президент. Изказвайки съболезнования на неговата съпруга Нанси българският президент Георги Първанов посочи, "Съпругът Ви ще остане в историята като непримирим борец срещу тоталитаризма и нарушенията на човешките права. "

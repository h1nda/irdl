ЕУФОР и Република Сръбска коментират съобщенията относно Караджич
					10/05/2005
					 
						САРАЕВО, Босна и Херцеговина (БиХ) -- Силите на ЕУФОР продължават активното издирване на обвиняемите във военни престъпления в БиХ, обяви командването на ЕУФОР в свое съобщение от понеделник (9 май) в отговор на кореспонденции, публикувани в британския вестник "Гардиън". Вестникът твърди, че един от най-търсените обвиняеми от Трибунала за военни престъпления Радован Караджич е бил забелязан двукратно през последните 20 дни, веднъж в югоизточна БиХ и веднъж в Сърбия. Той цитира освен това главния прокурор на ООН Карла дел Понте, според която прокурорите за военни престъпления са уведомили сръбските власти за това, че Караджич е бил забелязан. 
						От своя страна премиерът на Република Сръбска Перо Букейлович заяви в понеделник, че правителството на автономната област не е получило информация от Трибунала или от Белград за движението на Караджич. Букейлович подчерта, че босненско-сръбската полиция би арестувала Караджич, ако той се намира на територията на автономната област.(Фена, РТРС - 09/05/05)

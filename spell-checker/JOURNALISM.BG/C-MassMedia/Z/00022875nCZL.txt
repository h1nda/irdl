Босненски мюсюлмани се събраха на митинг с искане за автономия на Сребреница 
					12/06/2007
					 
						САРАЕВО, Босна и Херцеговина (БиХ) -- Хиляди мюсюлмани, преживели клането в Сребреница, се събраха в Сараево в понеделник (11 юни) с искане за автономия на областта, която през лятото на 1995 г. стана сцена на най-ужасното след Втората световна война зверство в Европа. Протестиращите поискаха Сребреница да получи статут на автономен окръг извън контрола на Република Сръбска, която те смятат за продукт на геноцида. Демонстрантите настояха тяхното искане за отделяне да бъде изпълнено до 12-ата годишнина от клането, която е на 11 юли.
						Други новини от понеделник -- Трибуналът на ООН за военни престъпления съобщи, че е прехвърлил десето дело на специалната камара за военни престъпления в Сараево. Милорад Търбич ще бъде изправен пред съда в собствената си страна по обвинения в геноцид, престъпления срещу човечеството и нарушаване на законите и обичаите за водене на война заради предполагаемата му роля в клането в Сребреница. Той е бил заместник-началник по сигурността на бригадата „Зворник” и е командвал рота на военната полиция. (Ройтерс, АП, Би Би Си, Съобщение за печата на ООН, Гласът на Америка, АФП, РТРС, Фена, ПБС - 12/06/07; Дойче Веле, Ройтерс - 11/06/07)

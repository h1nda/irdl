Трагедията в Норвегия: призракът на омразата
					30/07/2011
					Убиецът цитира войната в Косово, средновековната римска история в своя манифест.
					От Паул Чокою в Букурещ, Игор Йованович в Белград и Алакбар Рауфоглу в Истанбул - 30/07/2011
 
					 
						
Цветя пред посолството на Норвегия в Букурещ. [SETimes/С любезното съдействие на Посолството на Норвегия] 
						Новината, че 32-годишният антимюсюлмански екстремист е убил десетки хора по време на два атентата в Норвегия, предизвика шок на Балканите, регион, който се е борил да се отърси от бича на етническата и религиозна омраза. 
						В Сърбия големите всекидневници публикуваха редакционни статии, заклеймяващи Андерш Беринг Брейвик и действията му. В манифеста си от 1 500 страници убиецът твърди, че войната в Косово от 1999 г. и бомбардирането на Белград са оформили неговата идеология. 
						"Ти си последното, от което имаме нужда", реагира сръбската преса. Блогерите в страната изразиха подобен гняв. 
						"Като сръбкиня наистина не искам това чудовище и масов убиец да ме подкрепя", изразява общите чувства Весна ДС. 
						Според Горан Милованович, най-добрата реакция към Брейвик е да бъде лишен от удоволствието да види идеите си да се разпространяват или да се възприемат като достоверни. 
						"Истинското наказание тук е забравата: надявам се, че Брейвик ще получи възможност да изпитва това чувство дълго време, тъй като се съмнявам, че тишината в затворническата килия ще представлява някакъв дискомфорт", пише той. 
						Друга балканска страна, Румъния, също фигурира в бълнуванията на убиеца. Той възхвалява като герой средновековния владател Влад Цепеш, известен още като Драгула. 
						Както сърбите, и румънците не се радват от споменаването на тяхната страна, която също е преживяла демографски напрежения. Някои сочат възраждането на екстремистката политика като опасна тенденция, потенциално засягаща много европейски страни. 
						"Нека не се залъгваме, че нещо подобно не е възможно да се случи и в Румъния", каза бившият депутат от румънската Социалистическа партия Aдриан Нъстасе. "Норвежците дори не можеха да сънуват и в най-страшните си кошмари, че това може да се случи, но то се случи." 
						Пишейки от Турция блогерът Гюнчел Тарих твърди, че е важно терористичният акт на Брейвик да се смята като престъпление срещу човечеството, а не безотговорно да се подкрепя идеята, че е той е предприел кръстоносен поход срещу мюсюлмани или имигранти. 
						Онези, които се опитват да обяснят действията му в националистичен или религиозен контекст, просто ще стигнат до собствената изкривена логика на терориста, пише той. 
						Дори докато се опитват да преодолеят емоционалния шок от зверския акт, норвежците получават похвали за премерената си реакция. Премиерът на страната Йенс Столтенберг каза, че неговият народ няма да позволи атентатите да сразят "изконните ценности на откритост, демокрация и участие". 
						Според Тарих политиците трябва да следват този пример и да устояват на изкушението да предизвикат истерия в обществото. 
						"Нека за миг си представим, че същите събития, недай Боже, се случат в нашата страна. Последиците ще бъдат различни", казва Тарих. "Чувството за отмъщение ще завладее страната и речи за героизъм ще звучат дни наред над мъртвите тела. Хайката срещу комари ще започне, преди да е пресушено блатото."

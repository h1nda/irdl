Скандали и размирици заплашват да погълнат гръцкото правителство
					22/01/2009
					Администрацията на Караманлис, която убедително спечели втори мандат, се сблъсква със следващи едно след друго предизвикателства.
					От Христос Рингас за Southeast European Times от Атина – 22/01/09
 
					 
						
Полицията за борба с безредиците се опитваше седмици наред да овладее протестите след убийството на тийнейджър в Атина на 6 декември. [Гети Имиджис]
						Избрано с убедително мнозинство за втори мандат преди две години, правителството на премиера Костас Караманлис сега се бори със сериозни предизвикателства, които биха могли да заплашат оцеляването му. Корупцията, вътрешните размирици, глобалната финансова криза и международните спорове отклониха от пътя й водената от "Нова демокрация" администрация, която започна втория си мандат с амбициозни планове за икономическа реформа.
						В опит да възстанови контрола на ситуацията, на 8 януари Караманлис обяви промени в кабинета. Той задържа само седем от първоначалните си 16 министри и същевременно уволни непопулярния министър на икономиката и финансите Георгиос Алогоскуфис, който бе наложил съкращаване на разходите и приватизация.
						Решението бе взето след седмици на смут и политически трусове, започнали със скандала около манастира "Ватопеди" миналата есен. По случая се твърди, че министърът на търговския флот Йоргос Вулгаракис е одобрил сделка за замяна на земя между правителството и манастира, коствала на данъкоплатците 100 млн. евро. Обвиненията в неуместно поведение принудиха Вулгаракис и държавния министър и говорител на правителството Теодорос Русопулос да подадат оставки.
						Шести декември даде тон за останалата част от месеца, след като полицай застреля 15-годишния Александър Григоропулос в Атина. Много нарушители на реда, които завладяха улиците в продължение на седмици в няколко града, използваха ситуацията като отдушник за други насъбрани недоволства. Студенти окупираха университетски сгради, а размирници ограбиха и разрушиха стотици магазини, обществени сгради и автомобили. 
						Макар че страстите сякаш се поуталожиха около Коледа, те се разгорещиха отново на 5 януари, когато неизвестни въоръжени мъже стреляха по трима полицаи от частите за борба с безредиците в Екзархия и тежко раниха офицера Диамантис Мацунис. Неизвестната организация "Революционна борба" пое отговорност за нападението, като и за няколко други акта на насилие. 
						Правителството се бори и с предизвикателствата, идващи от чужбина. Глобалната икономическа криза не пощади Гърция. На 19 януари ЕК прогнозира растеж на БВП на страната за 2009 г. от едва 0,2 %, в сравнение със среден ръст от 4 % през петте предходни години. Миналата седмица „Стандард енд Пуърс” намалиха нейния рейтинг за облигации, а според специалисти бюджетният й дефицит ще надхвърли тавана на еврозоната от 3 % от БВП.
						Освен това Гърция и Турция си размениха тежки думи по повод на продължаващия спор за въздушното пространство над Егейско море. Последната караница избухна на 19 януари, когато два турски военни самолета прелетяха на няколко километра от гръцки самолет и бяха обвинени в навлизане в гръцкото въздушно пространство. 
						В резултат на толкова много проблеми наведнъж правителството на Караманлис се бори по-скоро да задържи своето мнозинство от едно място в 300-местния парламент, отколкото да се впуска в широка приватизация и други икономически реформи, както бе предвидило. Социологическо проучване от 8 януари установи, че опозиционната партия ПАСОК води пред "Нова демокрация” с 38,5 % срещу 32,5 %.

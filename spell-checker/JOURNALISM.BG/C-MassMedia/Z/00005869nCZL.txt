Управляващият ЮНМИК обсъжда регионални проблеми с лидери на Митровица
03/02/2003
В събота Михаел Щайнер проведе разговори с лидерите на местното управление и се срещна с жители на Митровица по време на визитата си в етнически разделения град.
(ООН, Танюг - 01/02/03; ООН, КФОР - 31/01/03; ООН - 20/01/03)
 
 
В събота (1 февруари) управляващият мисията на ООН в Косово (ЮНМИК) Михаел Щайнер посети Митровица, за да обсъди ситуацията в региона с лидерите на местното управление, включително председателя на Общинския съвет Фарук Спахия и заместник-председателя Мурсан Ибрахими. ЮНМИК пое контрола над северната част на етнически разделения град преди около два месеца и откри там свой офис. Тя упражнява пълен контрол над района, в миналото свидетел на жестоки сблъсъци.
"Ние изведохме северната част на Митровица от сивата зона. Аз ще изпълня обещанието си да няма повече прегради", заяви Щайнер неотдавна в телевизионно обръщение към жителите на Косово. Положението в Митровица сега е спокойно, включително в "охраняваните зони" около главния мост над река Ибър, който свързва двете части на града. От средата на декември, 20 току-що завършили сръбски полицаи от Северното полицейско управление на Митровица редовно следят за реда.
Посещението на Щайнер бе част от усилията му да насърчи стабилността и развитието на региона. Докато беше в Митровица, той заведе местните лидери в Косовската агенция за приватизация (KTA), която неотдавна откри офис в северната част, достъпен за всички хора от провинцията. Представителят на ООН смята, че KТА е важна за бъдещото икономическо развитие на Косово, тъй като има за цел да управлява приватизирането на държавни предприятия. Очаква се няколко краткосрочни проекта, получили финансиране, да подобрят живота в Косово.
Например според неотдавнашна публикация на ЮНМИК, издаването на регистрационни номера в северната част ще помогне за справяне с беззаконието, причинено от нерегистрираните превозни средства, които преминават през тази част на града. Откриването на автобусна линия, която да свързва двете части, също се очаква да подобри свободата на придвижване в района.
За още по-голямо улеснение на гражданите и военните, през ноември 2002 г. КФОР - които сътрудничат на ЮНМИК - започнаха изграждането на околовръстен път около южна Митровица. Проектът се изпълнява от френски инженерен баталион и включва изграждането на 300 метра път, 40-метров мост и реконструкция на съществуващия път с дължина 1,5 км.
Преди да се върне в Прищина, Щайнер разговаря около час с жителите на Митровица за ежедневните им проблеми.
Един от основните проблеми на Косово е високото ниво на безработица. Направеното неотдавна проучване от Икономическия институт Ринвест показа, че безработните в Косово са 49 процента. Проучването разкри също, че безработицата между младите в провинцията е достигнала тревожните 72 процента, докато Косовската статистическа служба и Министерството на труда са обявили, че безработицата сред младите е около 57 процента.
Обявените неотдавна свободни работни места към администрацията на ЮНМИК в Митровица предизвикаха голям интерес. На обявите се отзоваха повече от 500 кандидата.

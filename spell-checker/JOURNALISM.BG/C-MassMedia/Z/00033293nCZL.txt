ЕК подкрепя плана за строги икономии на Гърция
					04/02/2010
					 
						БРЮКСЕЛ, Белгия -- В сряда (3 февруари) Европейската комисия (ЕК) подкрепи плана на Гърция за строги икономии, като даде срок на страната до края на 2012 г. да овладее своя огромен бюджетен дефицит. Комисията заяви, че Гърция трябва да представи междинен доклад за напредъка в средата на март. Атина беше обещала, че до края на 2012 г. ще намали бюджетния си дефицит от сегашните 13 % от БНП до поставения от ЕС таван от 3 %. „Комисията препоръчва… Гърция [да подобри] ефективността на публичната администрация, да ускори реформите в пенсионната система и в здравеопазването, да подобри функционирането на пазара на труда и ефективността на системата за договаряне на работните заплати”, заяви ЕК. 
						Изгледите за орязване на заплатите накараха гръцките митнически и данъчни служители да организират в четвъртък стачка. Би Би Си отбеляза, че част от правителствения план разчита на данъчните служители за събирането на милиарди евро, изгубени от неплатени данъци. Подготвят се още стачки в знак на протест срещу мерките за строги икономии. Главният профсъюз, ГСЕЕ, заяви, че ще проведе 24-часова стачка на 10 февруари. (Би Би Си - 04/02/10; АНА-МПА, Ройтерс, ДПА, Дойче Веле - 03/02/10)

Има ли разцепление в косовската ДЛК?
					29/10/2010
					Предстоят предсрочни избори, а в една от ключовите партии в Косово цари вътрешно разцепление.
					От Линда Карадаку за Southeast European Times от Прищина – 29/10/10
 
					 
						
Според Буяр Букоши отварянето на ДЛК е единственият начин за излизане от кризата. [Ройтерс]
						Вероятността от провеждане на предсрочни избори в Косово е по-голяма от всякога. В четвъртък (28 октомври) партията Нов алианс за Косово (НАК) внесе в парламента искане за вот на недоверие. То е подписано от 40 депутати, включително от представители на управляващата Демократична партия на Косово. 
						Предложението вероятно ще доведе до разпускане на парламента и оставка на правителството. Искането ще бъде разгледано от народните представители следващия вторник. 
						Междувременно в една от основните политически партии – Демократичната лига на Косово (ДЛК) – се води разгорещена вътрешна битка, като е възможно дори да се стигне до разцепване на партията. 
						 Бившият министър на здравеопазването Буяр Букоши и Ука Ругова, син на покойния президент Ибрахим Ругова, обявиха плановете си да участват с алтернативна кандидатска листа на изборите. 
						Листата, наречена „ДЛК-Ибрахим Ругова”, ще се състезава като гражданска инициатива и ще участва със 100 кандидати. 
						Този ход е пряко насочен срещу Фатмир Сейдиу, настоящ председател на партията, който неотдавна беше принуден да се оттегли като президент на Косово след заведено в Конституционния съд дело. 
						„Направихме възможното чрез контакти и разговори и за съжаление не успяхме да се споразумеем”, заяви Букоши за местната телевизия КТВ. „При последните разговори Ука Ругова и Сейдиу не намериха никакви допирни точки. Изразени бяха много различни и противоречиви позиции по отношение на отварянето на ДЛК, нейното деблокиране и изборния процес в партията.” 
						„Надпреварата беше развалена от г-н Сейдиу”, каза Букоши, като допълни, че той вече не е кандидат за лидер на ДЛК. 
						Той настоява, че алтернативната листа на ДЛК, която той и Ругова предлагат, просто има за цел да увеличи шансовете на партията и не означава, че се създава нова политическа формация. 
						Ругова сподели същото становище, като посочи, че инициативата ще привлече гласоподавателите от ДЛК, които са разочаровани от сегашното ръководство. 
						Сейдиу реагира чрез интервю, публикувано в петък в „Коха Диторе”. Той заяви, че неговата партия не допуска фракции. 
						„ДЛК няма два подписа..., тя ще бъде представена в Централната избирателна комисия като една партия”, посочи той. 
						Високопоставен партиен представител, генералният секретар Раме Манай, зае подобна позиция в интервю за Би Би Си в четвъртък. Той посочи, че исканията за оставката на Сейдиу са „част от сценарий, съставен от хора, които не принадлежат към ДЛК”.

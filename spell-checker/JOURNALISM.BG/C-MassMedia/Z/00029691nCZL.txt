Турската полиция задържа бивш кмет при разследване, свързано с изчезнали кюрди
					23/03/2009
					 
						АНКАРА, Турция -- Полицията арестува Камил Атак, бивш кмет на югоизточния град Джизре, в рамките на разследване на предполагаеми убийства на кюрди от турските сили за сигурност през 90-те години на миналия век, предадоха медиите в неделя (22 март). Полицията го заловила при внезапна проверка късно в събота в провинция Мардин близо до границата със Сирия и го докарала в Диарбекир за разпит. Миналата седмица полицията задържа двамата синове на Атак и още трима души за евентуално участие в убийствата. Полицията ги арестува, след като следователите откриха близо 20 парчета от човешки кости при разкопки в Джизре. Смята се, че останките принадлежат на кюрди, които са изчезнали в района по време на нападение на терористичната Кюрдска работническа партия (ПКК) през 90-те години на миналия век. Следствието започна миналия месец на фона на обвинения от кюрдски активисти, които заявиха, че турските сили за сигурност са хвърляли телата на екзекутираните кюрди в петролни кладенци, пълни с киселина, или ги изгаряли край пътя, свързващ Джизре със Силопи, друг югоизточен град.
						Други новини -- Медиите предадоха в петък, че турското държавно радио ще пусне канали на арменски и кюрдски език след „два до три месеца”. Начинанието е част от усилията на Анкара да нормализира отношенията си със съседна Армения и да увеличи културните и демократични права на своето голямо кюрдско малцинство. (Си Ен Ен Търк, АФП, Уърлдбулетин, Джърнъл ъв Търкиш Уикли - 23/03/09; Хюриет, Анадолска информационна агенция, Ройтерс - 20/03/09)

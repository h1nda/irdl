НАТО заяви, че членството на Македония зависи от решаването на спора за името
					03/12/2008
					Македония ще може да се присъедини към НАТО веднага щом реши дългогодишния си спор за името с Гърция, казаха в сряда външните министри от Алианса.
					(НАТО - 03/12/08; MИA, AФП, Синхуа, Макфакс - 02/12/08)
 
					 
						
Македония смята, че „пълната евро-атлантическа интеграция няма алтернатива”, писаха до НАТО външният министър Антонио Милошоски (на снимката) и министърът на отбраната Зоран Коняновски. [Гети Имиджис]
						Външните министри от НАТО призоваха в сряда (3 декември) Македония да положи по-големи усилия за решаване на 17-годишния си спор за името с Гърция, за да стане член на Алианса. 
						"Ние отново потвърждаваме договореността на държавните и правителствени глави от срещата на върха в Букурещ за отправяне на покана към Бившата югославска република Македония (БЮРМ) веднага щом бъде постигнато взаимно приемливо решение на въпроса за името ... и призоваваме към по-големи усилия в тази посока," заявиха министрите. 
						Междувременно НАТО ще продължи да подкрепя и подпомага” усилията за реформи на македонското правителство, подчертаха още министрите в заключителното комюнике от двудневната им среща в Брюксел. 
						Плановете на Македония за членство в НАТО буксуват след срещата на върха на Алианса миналия април в Букурещ, когато Гърция наложи вето върху решението за отправяне на покана за присъединяване към балканската държава, аргументирайки се с нерешения спор за името. Гърция се страхува, че признаването на името Македония би могло да поощри териториални претенции към собствената й провинция Македония. 
						Усилията за решаване на спора за името с посредничеството на ООН станаха по-интензивни в края на миналата година. Многобройните кръгове от преговори оттогава насам обаче не успяха да доведат до споразумение. 
						Без изгледи за уреждане на въпроса министрите на външните работи и отбраната на Македония, Антонио Милошоски и Зоран Коняновски, призоваха Алианса да ускори присъединяването на страната им. 
						Приемането на Македония в 26-членния блок е „от изключителна важност не само за бъдещето на нашата страна, но и за цялостната стабилност на региона,” са заявили министрите в писмо до генералния секретар на НАТО Яп де Хоп Схефер преди няколко дни, според репортажи в медиите от вторник. 
						Те обаче смятат, че „е направено малко” след срещата на върха в Букурещ „за оценяване и отчитане на всички отрицателни последици” от решението за отлагане на поканата за членство. 
						Милошоски и Коняновски също така са уверили НАТО, че страната им остава твърдо ангажирана с кандидатурата си за членство, тъй като тя вярва, че "пълната евро-атлантическа интеграция няма алтернатива". 
						Миналия месец Македония реши да съди Гърция в Международния съд заради решението й да блокира членството на Скопие в НАТО, аргументирайки се, че това представлява нарушение на споразумение от 1995 г. между двете страни. Милошоски и Коняновски са уверили Де Хоп Схефер, че съдебният процес по никакъв начин няма да повлияе на преговорите по въпроса за името. 
						Македония според тях "остава твърдо ангажирана с намиране на взаимно приемливо решение", което би й позволило „да се интегрира напълно в Алианса по достоен начин, запазвайки нашите национални интереси". 
						Македония ще продължи да осъществява политически и икономически реформи, посочват те, подчертавайки ангажимента на Скопие към „процеса на изграждане на демокрация и функциониращо многоетническо общество, базирано на върховенството на закона, доброто управление и устойчивото икономическо развитие ". 
						Те обещават още, че тяхната страна ще продължи да участва във водените от НАТО мисии и да подпомага усилията за международна сигурност. 
						"Ние сме решени да продължим да засилваме нашето вече видимо участие, включително военно, във водените от НАТО и други международни организации мирни мисии, като по този начин действаме като отговорен член на международната общност, както и да продължим да допринасяме за оперативната съвместимост на Алианса,” посочват министрите.

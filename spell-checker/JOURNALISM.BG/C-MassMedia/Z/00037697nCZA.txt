Турция би могла да навлезе в ядрената арена на Йордания
					08/03/2011
					Откривайки пътя към по-близки отношения с Йордания, Турция подписа договор за ядрено сътрудничество с кралството.
					От Алакбар Рауфоглу за Southeast European Times -- 03/05/11
 
					 
						
Йордания е зависима от външни източници за голяма част от енергията си. [Архив]
						Бедната на енергия Йордания разчита на внос от съседите си - 95 % от нефта се внася в кралството, което е и с един от най-малките запаси на питейна вода в света. Аман иска да построи атомна електроцентрала, за да посрещне нарастващите си нужди от енергия и да намали разходите си, за които отиват около 20 % от годишния й бюджет. 
						Устремена към целта си да се превърне в следващата арабска ядрена сила до края на десетилетието, Йордания е парафирала съглашения за сътрудничество с Турция и 11 други страни - Китай, Русия, Великобритания, Франция, Южна Корея, Канада, Испания, Аржентина, Япония, Румъния и Италия. 
						Споразуменията дават възможност на чужди компании да се кандидатират за изграждането на атомни реактори в кралството. 
						Договор с Турция бе подписан миналия месец на церемония в Аман от министъра на енергетиката на Йордания Халид Тукан и директора на турската Дирекция по атомна енергия Зафер Алпер. 
						В интервю за SETimes Алпер разказа по-подробно за плановете. 
						"Областите, в които ще си сътрудничим - като експлоатацията и обслужването на ядрени реактори, предоставянето на услуги в цикъла на ядреното гориво, проучването на уранови находища и защитата от радиация - са все мирни," каза той. 
						"Ще организираме съвместна работна група за прилагането на серия от проекти в областта на научните изследвания и обмена на технически и научен експертен опит, както и в обучаването на йордански студенти и експерти в тези мирни дейности," добави Алпер. 
						 За Турция първата стъпка в това сътрудничество е да предложи лабораторни услуги на Йордания от своите ядрени образователни центрове, каза той. 
						Междувременно някои анализатори в Анкара изпитват съмнения. 
						 "Дори и ядрените амбиции на Йордания да са продиктувани от икономиката, договорът с Турция звучи доста символично," каза Нури Йесилюрт, йордански анализатор от Университета в Анкара, за SETimes. "Самата Турция не притежава ядрен капацитет; тя го развива с помощта на Русия." 
						Участието на Анкара в този процес, продължи Йесилюрт, е важно за амбициите на Турция да бъде лидер в региона. 
						 "По принцип страните от Персийския залив нямаха проблеми с прозападната политика на Турция, но се тревожеха за сътрудничеството й с "Хамас" и "Хизбула", каза той, добавяйки, че е време Анкара да промени този си имидж. "Следователно Турция подписва този вид символично споразумение и запазва визовите режими с Арабския свят." 
						 "Ядреното споразумение с Йордания намалява рисковете за Турция в нейния регион," каза Каан Дилек, координатор за Близкия изток в Института за стратегическо мислене в Анкара. 
						"От една страна, Турция, която от дълго време се опитва да бъде посредник в ядрената политика на Иран, желае да демонстрира, че подкрепя само мирните ядрени дейности в региона," каза той за SETimes. "От друга страна, тя иска да извлече полза от сътрудничеството на Йордания с Израел."

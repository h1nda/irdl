Ново сдружение има за цел да подобри качеството на живота в БиХ 
					20/05/2008
					Сдружението от Мостар „Футура” се стреми да подобри жизнения стандарт на гражданите в БиХ. 
					От Иво Шчепанович за Southeast European Times от Мостар -- 20/05/08
 
					 
						
[Футура]
						Група млади хора са поели инициатива за подобряване на качеството на живота в някога разделения етнически и разкъсан от войната град Мостар в Южна Босна и Херцеговина (БиХ). Те са основали „Футура”, сдружение, което ще се занимава с трудните проблеми в различни области, като медиите, образованието, икономиката, човешките права и евроинтеграцията. 
						Мнозина си задават въпроса дали група младежи може наистина да промени живота в ерата след конфликтите в БиХ, на фона на икономическата криза и съществуващите етнически и религиозни различия между босненските мюсюлмани, хървати, сърби и други. 
						„Да!”', заявява ръководителят на сдружението Марин Баго. „Ние сме убедени, че можем да подобрим качеството на живота в Мостар и в други части на страната. Всеки принос от страна на обществото е добре дошъл. Трябва да вземем под внимание факта, че БиХ е все още разделена страна, когато става дума за медии, образование и съдебна система." 
						Баго и екипът му твърдят, че последиците от конфликта през 90-те години на миналия век продължават да витаят над буксуващата икономика на страната, но той смята, че заедно със своя екип ще може да промени нещата. 
						''Ние от „Футура” ще се опитаме да провокираме хората да разсъждават върху основните проблеми на обществото в БиХ. Ще се съсредоточим върху абсурдните ситуации посредством социологически проучвания, телевизионни програми, документални филми, медийни кампании и чрез дебати по различни теми.'' 
						„Футура” ще се съсредоточи най-напред върху развитието на медиите и училищата. „Сигурни сме, че без развитие на медиите и на образователната система не може да има светло бъдеще нито за Мостар, нито за БиХ,” каза Баго. 
						 Членовете на „Футура” се тревожат, че БиХ все още не е готова да приеме новите европейски закони. 
						''Констатираме, че на страната й липсва ясна и определена икономическа стратегия, а без определена икономическа стратегия не можем да имаме стабилна образователна система. Конституцията на БиХ трябва да бъде резултат от споразумение между различните етнически малцинства в БиХ," каза Баго за Southeast European Times. 
						Той изглежда доволен и от отзивите за „Футура”. „От разговорите ни с представители на различни институции и НПО останахме с впечатление, че сме ги убедили в положителния характер и необходимостта от нашите инициативи. Проблемите, които искаме да решим, ще изискват и много ентусиазъм от НПО и гражданите."

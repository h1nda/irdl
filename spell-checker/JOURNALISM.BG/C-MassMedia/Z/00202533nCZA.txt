През май има спад в промишленото производство на Македония
05/08/2004
БВП на Македония спадна с 3,6 % през първото тримесечие на 2004 г. в резултат от по-слабото промишлено производство. Сред мерките, които правителството обсъжда, са данъчни и митнически облекчения и намаляване на цените за лицензи, концесии и земя за строеж.
От Мария Лазарова за Southeast European Times от Скопие - 05/08/04
 
 
Увеличаването на производството зависи от пускането в експлоатация на рудниците "Злетово", "Саша" и "Тораница", каза премиерът Хари Костов. [АФП]
Промишленото производство в Македония спадна с 31,5 % през май в сравнение със средната стойност за страната за миналата година и с 15,2 % спрямо април 2004 г., според данни на националната статистическа служба.
Спадът засегна всички основни промишлени групи, като най-резки спадове се наблюдават в енергетиката (60,1 %) и капиталовите продукти (43,3 %). Производството на потребителски стоки също отбеляза спад. В съответните сектори спад от 31,3 % бе отбелязан в машиностроенето, докато производството в минодобива и каменодобива спадна с 59 %. Нулево е производството в рудодобива и металодобива.
По-ниското производство доведе до спад от 3,6 % на БВП на страната през първото тримесечие на годината и ще има преки последици за цялата икономика. По-рано правителството бе прогнозирало 4-процентно увеличение на БВП; сега прогнозата е за увеличение от не повече от 2 %.
"Вярваме на цифрите, защото те показват нулев индекс в рудодобива, което засегна общото промишлено производство. Преработката на руди също е на нулево ниво, защото химическата промишленост не функционира и всичко това бе повлияно от факта, че рафинерията на ОКТА този месец не работи", каза премиерът Хари Костов.
Той добави, че увеличаването на производството зависи от възстановяването на работата на рудниците "Злетово", "Саша" и "Тораница". Вече бяха обявени търговете за рудниците и правителството се надява, че те ще започнат отново работа, след като бъде намерен приемлив инвеститор.
Македония все още може да се похвали с макроикономическа стабилност и ниски нива на инфлацията, каза министърът на икономиката Стевчо Якимовски. "Очаквахме в общото ниво на производството да се почувства затварянето на 38 фалирали фирми миналата година, но не очаквахме да не успеем отново да пуснем в експлоатация основни мощности, като рудниците и [производителя на кожени изделия] "Годел" и [производителя на резервни части] "Руен", каза той. "При всички случаи очаквам промяна през четвъртото тримесечие, особено в черната и цветната металургия."
Бившият финансов министър Таки Фити нарече ситуацията "тревожна" и каза, че трябва да продължи преструктурирането на губещите предприятия и разрешаването на проблемите със собствеността върху някои основни фирми. Сред примерите са металургичният завод във Велес и фирмата ЕМО от Охрид.
В отговор на тези данни правителството създаде специален екип, който да предложи мерки за предотвратяване на по-нататъшните негативни тенденции. В момента се обсъждат два подхода: въвеждане на данъчни и митнически облекчения и намаляване на цената на лицензи, концесии и земя за строеж. При втория подход е необходимо и правителството да реинвестира пари в икономиката.

Косовското правителство представи стратегическите си приоритети за 2009 г.
					11/02/2009
					 
						ПРИЩИНА, Косово -- Във вторник (10 февруари) министър-председателят Хашим Тачи представи стратегическите приоритети за развитието на икономиката през тази година. Те включват спазване на обещанието, което правителството даде, когато встъпи в длъжност, включващо осъществяване на "десетки капиталови проекти със създаване на хиляди работни места и увеличаване на темпа на икономическия растеж до 6,1 %", заяви Тачи. Местните медии коментират, че на правителството му липсва план за действие и срокове за осъществяването на плановете му.
						Други новини от вторник -- ЮНМИК трябваше да се откаже от запланувана техническа среща за културното наследство, след като представителите и на Прищина, и на Белград отказаха да участват. Косовските власти настояват, че ще преговарят само след като Сърбия приеме новите реалности и признае Косово за независима държава. Вместо това Белград иска да продължи обсъждането на статута на Косово.
						Междувременно в доминираната от сърбите Северна Митровица около 3 000 сърби протестираха във вторник с искания за разпускане на новите Косовски сили за сигурност. Те се противопоставят също така на създаването на каквито и да било митнически пунктове по границата между Косово и Сърбия и срещу разполагането на ЮЛЕКС в Северно Косово. (Коха Диторе, Зери, Косова Сот, Инфо Прес, Кохавижън, Телеграф, Експрес, Лайм - 11/02/09)

Екстремистка група атакува полицейски участъци в Гърция
					19/05/2009
					 
						АТИНА, Гърция -- Силни експлозии разтърсиха Атина и северния град Солун рано сутринта във вторник (19 май), като нанесоха тежки щети на два нови полицейски участъка, но пострадали няма, съобщиха местните медии. Едната бомба избухна в атинския район "Пентелис", където полицейският участък трябваше да бъде открит през уикенда. Втората разтърси новопостроен полицейски участък в Солун. Анонимно обаждане до местен вестник е предупредило за бомбените атентати, но полицията е нямала време да обезвреди бомбите. По-късно новопоявила се терористична група, самоназоваваща се "Заговор на ядра на огъня Атина-Солун", пое отговорност за нападенията.
						Други новини -- Гърция потвърди своя пръв случай на свински грип късно вечерта в понеделник. Медицинските изследвания са показали, че студент, който се е завърнал от Съединените щати през уикенда, е бил заразен с вируса H1N1, каза на пресконференция заместник-министърът на здравеопазването Георгиос Папайоргос. Студентът е под наблюдение в атинска болница.
						Също в понеделник прокурор повдигна обвинения срещу "всички страни, отговорни" за криминални деяния, свързани със сделка за недвижим имот между държавата и манастира "Ватопеди" в Атон. Обвинението не посочва определено лице, но се смята за важна крачка към евентуално съдебно преследване. Случаят "Ватопеди" предизвика голям политически скандал миналата есен и накара двама членове на кабинета -- министъра на търговския флот Георгиос Вулгаракис и говорителя на правителството Теодорос Русопулос -- да подадат оставка. Според твърденията манастирът е получил първокачествен имот, собственост на държавата, в замяна на евтина селскостопанска земя, което е довело до загуба от най-малко 100 милиона евро за държавата. (АНА-МПА, Катимерини, Zougla.gr, Нафтемборики, In.news, СКАИ, Вима, Та Неа, Елефтерос Типос, ДПА, АП, Ройтерс, АФП, Синхуа - 19/05/09; АНА-МПА, In.news, АП - 18/05/09)

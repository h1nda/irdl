Букурещ и Москва си разменят остри послания
					06/07/2011
					И без друго напрегнатите румънско-руски отношения се обтягат допълнително.
					От Пол Чокою за Southeast European Times от Букурещ – 06/07/11
 
					 
						
Румънският президент Траян Басеску предизвика вълнение с препратката си към определени исторически събития. [Виктор Барбу/ SETimes]
						Външното министерство на Русия реагира с възмущение на своя уебсайт на коментарите на румънския президент Траян Бъсеску във връзка с Втората световна война. 
						В телевизионно интервю Бъсеску каза, че е съгласен с генерал Йон Антонеску, който през 1941 г. обяви война на Съветския съюз. Президентът добави, че и той би направил същото. 
						"Русия е възмутена от коментарите на румънския президент Траян Бъсеску, направени неотдавна, че 'на мястото на генерал Йон Антонеску през 1941 г. той също би наредил на румънските войски да пресекат река Прут', за да се включат в агресията на Хитлерова Германия срещу СССР", отвърна Москва. 
						"Подобно твърдение, още повече направено в деня на тъжната 70-а годишнина от началото на Великата патриотична война, в която нашият народ загуби 27 милиона живота, е необяснимо", заяви Русия в официално изявление. 
						"Абсолютно очевидно е, че такова безсрамно перчене, оправдаващо фашистката агресия и оскверняващо паметта на милионите жертви на нацизма, е нетърпимо и трябва да получи съответната оценка от цивилизована Европа", заключи тя. 
						Букурещ реагира бързо със собствено изявление, в което се казва, че румънското външно министерство смята езика на Москва за "абсолютно неприемлив". 
						В него той порица "използването на коментари, направени за събития отпреди 70 години, които са били трагични както за руския, така и за румънския народ, както и това да им се приписва политическа значимост за настоящето". 
						"Смятаме такъв публичен отговор за безпочвен и будещ съжаление, отправен с ненужно остър език и без цялостна информираност и дори минимален предварителен контакт на дипломатическо ниво", се казва в румънското изявление. 
						Бъсеску оправда забележките си, като каза, че "някои хора са чувствителни на тема история", и добави, че Съветският съюз "вече не съществува". 
						Той заяви, че позицията му отговаря на официално възприетата от страната, тъй като румънският парламент е осъдил пакта Рибентроп-Молотов. Това е споразумението за ненападение, подписано между СССР и Германия през август 1939 г. Почти две години по-късно Германия навлиза в Съветския съюз. 
						Според анализаторите тази размяна на нападки демонстрира продължаващото напрежение в руско-румънските отношения. 
						"През последните години президентът Бъсеску прави впечатление с подчертано враждебния си език срещу Русия, който също така пренебрегва и разликата в мащабите на тези двама играчи на международната сцена", каза за SETimes Мариус Фратила, политически редактор в информационната агенция Аджерпрес. 
						"Освен това двете държави се конфронтират във връзка с територията на Република Молдова, която се е превърнала в сложен кръстопът за румънските национални и исторически претенции и интересите на Русия", добави Фратила. 
						Той заяви, че независимо от тези напрежения реакцията на Москва "е надхвърлила обичайната дипломатическа рамка". 
						"Руската реакция към изказванията на президента Бъсеску е пресилена, ако вземем предвид историческите факти, споразумението Рибентроп-Молотов и ултиматума на СССР от 1939 г., подтикващ Румъния да се откаже от Бесарабия", каза пред SETimes Виктор Лупу, заместник-главен редактор на англоезичния ежедневник Nine o’clock. 
						Той също намира забележките на президента за озадачаващи. 
						"Изказванията на Траян Бъсеску далеч не са в тон с критериите за реалполитика. Защо изкопава спорове на повече от 70 години? Един възможен отговор е... защото иска да докаже патриотичните си чувства в момент, когато полулярността му намалява с всеки изминал ден", отбеляза Лупу. 
						Двустранните отношения охладняват през последните години, а "след този нов епизод бихме могли да кажем, че са почти замразени. Москва е изключително чувствителна по въпросите, свързани с Втората световна война, и не забравя лесно", обобщи той.

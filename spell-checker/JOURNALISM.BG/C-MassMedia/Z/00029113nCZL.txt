Словения е по-близо до ратифициране на кандидатурата на Хърватия за НАТО
					27/01/2009
					 
						ЛЮБЛЯНА, Словения -- В понеделник (26 януари) ратификацията на влизането на Хърватия в НАТО се придвижи напред, след като комисията по външните работи в словенския парламент гласува 16 на 3 гласа за одобряването на ратификацията на договора на Загреб. Всички членове на комисията от управляващата коалиция подкрепиха документа, изтъквайки, че той ще допринесе за регионалната стабилност и ще бъде възприет като конструктивна крачка от международната общност. След това документът трябва да бъде одобрен на пленарно заседание на парламента в четвъртък. Имаше някои спекулации, че Словения може да блокира влизането на Хърватия в НАТО поради стар граничен спор. Хърватският министър-председател Иво Санадер отново призова в понеделник за решаване на въпроса чрез международен арбитраж. (Ютарни Лист, Вечерни Лист, ХРТ - 26/01/09)

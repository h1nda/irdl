Точките, предложени от "тройката", включват сътрудничество и права на малцинствата 
					24/10/2007
					Тримата специални пратеници, натоварени със задачата да бъдат посредници в преговорите за бъдещето на Косово, представиха на двете страни работен документ от 14 точки в опит да намерят начин за постигане на решение.
					От Беким Грейчевчи за Southeast European Times от Прищина – 24/10/07
 
					 
						
Защитата на религиозното и културното наследство на Косово е сред точките в документа на "тройката". [Гети Имиджис]
						Последният кръг от преки преговори между Прищина и Белград в понеделник (22 октомври) във Виена не успя да сближи позициите на двете страни, за да се постигне споразумение за статута на провинцията. Двете страни смятат, че третата пряка среща е била най-трудната от началото на преговорите. Според местните медии в Прищина двата преговарящи екипи са водели ожесточен дебат за бъдещето на Косово. 
						"Тройката", която е посредник в преговорите и включва пратениците на ЕС, Русия и САЩ - Волфганг Ишингер, Александър Боцан-Харченко и Франк Уизнър - представи на страните 14 основни заключения, чиято цел е да се намери решение за статута на Косово. 
						Документът от 14 точки, копие от който получи Southeast European Times, не споменава независимост, но посочва, че не може да има връщане към статута на Косово отпреди 1999 г. "Белград няма да управлява Косово. Белград няма отново да установи физическо присъствие в Косово," се посочва в него. 
						Според "тройката" Белград и Прищина трябва да се съсредоточат върху развитието на отношенията си, най-вече в исторически, икономически, културен и човешки аспект. "Белград и Прищина ще решават бъдещите проблеми по мирен път и няма да предприемат действия или мерки, които биха могли да се определят като заплаха към другата страна," се казва в една от 14-те точки. 
						Прищина трябва да реализира широки мерки за повишаване на благосъстоянието на косовските сърби, както и на другите неалбански общности, чрез децентрализация на местното управление, конституционни гаранции и защита на културното и религиозното наследство, се казва в документа. 
						Тримата пратеници искат двете страни да си сътрудничат по въпроси от взаимен интерес, сред които са въпросите за изчезнали лица и завръщането на разселените хора, защитата на малцинствата, защитата на културното наследство, икономически въпроси и борбата с престъпността - особено в областта на тероризма, трафика на хора, оръжие и наркотици, както и организираната престъпност. 
						Прищина ще има пълна власт над финансите си, а процесът на Косово за стабилизация и асоцииране с ЕС ще продължи, без да бъде възпрепятстван от Белград, се посочва в документа. 
						По време на срещата тази седмица двете страни отговориха на точките на "тройката". Лидерите на косовските албанци смятат, че документът включва много от нещата, предложени от Прищина по време на преговорите, но изразиха и несъгласие с някои от точките. 
						"Прищина не може да приеме такива неща, като обща фискална политика и разработване на съвместна стратегия за икономически растеж и развитие с Белград," каза член на преговарящия екип на Прищина. 
						Делегацията на Белград представи пред групата документ, който също съдържа 14 точки. Сръбските работни точки отново подчертават отдавна декларираната позиция на Белград, който е против независимостта на Косово и предлага вместо това широка автономия. 
						По време на срещи със сръбски ръководители във вторник италианският външен министър Масимо Д'Алема призова Белград сериозно да обмисли новото предложение. Но премиерът Воислав Кощуница и президентът Борис Тадич отново подчертаха, че са против даването на суверенитет на Косово и предупредиха да не се признава Косово, ако то едностранно обяви независимост. Страните ще продължат разговорите във Виена на 5 ноември. 
						
Игор Йованович съдейства за написването на този репортаж

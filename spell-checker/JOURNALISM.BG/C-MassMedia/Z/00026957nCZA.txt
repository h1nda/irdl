Границата между Македония и Косово ще бъде обозначена до края на лятото
					03/07/2008
					Спорът за 150-километровата граница между Македония и Косово е проблем от обявяването на независимостта на Македония през 1991 г.
					От Зоран Николовски за Southeast European Times от Скопие -- 03/07/08
 
					 
						
Обозначаването на границата между Македония и Косово бе възобновено след седемгодишен спор. [Архив]
						Обозначаването на македоно-косовската граница, което се разглежда като предвестник на признаването на независимостта на Косово, започна тази седмица. В понеделник (30 юни) работници положиха първия граничен камък на северната граница на Македония с Косово в пирамида, поставена от властите в точката, където се събират границите на Македония, Косово и Албания. 150-километровата граница е необозначена от обявяването на независимостта на Македония през 1991 г.
						“Това е съвместен процес ... и ние очакваме, че той ще бъде решен по най-добрия възможен начин,” заяви в понеделник президентът на Косово Фатмир Сейдиу.
						Македония и Сърбия подписаха през 2001 г. договор, определящ границата между тях, но Косово отказваше да признае участъка между тогавашната провинция и Македония. Определянето на границата между двете държави бе част от плана на бившия пратеник на ООН Марти Ахтисаари през 2007 г.
						Властите в Прищина твърдят, че признаването на независимостта на Косово е необходимо и то трябва да предшества обозначаването на границата. Македонското правителство обаче изискваше обозначаването да бъде извършено първо.
						След проточила се размяна на съобщения между Скопие, Прищина и Белград строителните екипи най-накрая излязоха на терена. Скопие се стреми към бързо обозначаване на границата; Прищина обаче оспорваше статута на близо 2 000 ха гори и пасища в два региона, докато Белград настояваше за присъствието на негови представители, преди да бъде извършено обозначаването.
						Застоят приключи, след като властите в Скопие и Прищина сформираха съвместна демаркационна комисия в края на март.
						Според Тодор Нанев, председател на македонската комисия за обозначаване на границата, екипите са положили шест основни камъка в първия 12-километров участък от границата. Те ще изградят и номерирани бетонни пирамиди по границата.
						 Властите очакват обозначаването да приключи през лятото, като скоростта, с която ще се извършва то, ще зависи от атмосферните условия в планинските терени, заяви говорителят на македонското външно министерство Васко Андоновски.
						Според местните медии демаркационният процес е започнал далеч от очите на обществеността и не е ясно дали са направени промени спрямо обозначенията от 2001 г.

Самарас пое ръководството на гръцката НД
					01/12/2009
					Гласуващите за ръководител на партията "Нова демокрация" се отвърнаха от Дора Бакоянис в полза на фигура с по-голям опит, която се харесва на редовите членове на партията.
					От Мария Правантес за Southeast European Times от Атина -- 01/12/09
 
					 
						
"Приемам отговорността да поведа НД към нови битки... Ние всички спечелихме," каза след победата си в неделя вечер (29 ноември) Антонис Самарас.
						Антонис Самарас, новият лидер на основната опозиционна партия в Гърция, е бивш външен министър, който водеше твърда политика, докато заемаше този пост. 
						В неделя (29 ноември) той спечели надпреварата за председател на "Нова демокрация", събирайки около 50,2 % от бюлетините на първия тур от гласуването.
						 "Народът си каза думата, редовите членове на партията си казаха думата, мандатът е силен и неоспорим," каза Самарас, обещавайки да съхрани партийното единство и да изглади различията. 
						Неговата победа над Дора Бакоянис, бивш кмет на Атина и външен министър на свалената неотдавна администрация на Костас Карамандлис, бе убедителна. Доскоро смятана за фаворит за партийното ръководство, тя успя да се класира втора с голяма разлика, привличайки едва 39,5 % от гласовете. Третият кандидат, префектът на Солун Панайотис Псомиадис, събра 10,2 %. 
						Бакоянис поздрави и двамата си съперници след гласуването и отново призова "Нова демокрация" да се модернизира. 
						"Редовите членове на НД избраха своя нов партиен лидер," каза тя. "Уважавам решението и бих искала да благодаря на стотиците хиляди поддръжници, които почетоха мен със своите гласове. За НД днес се отваря нова глава. Партията трябва да се придвижи напред, да стане модерна дясноцентристка партия. Всички ние ще участваме в това усилие." 
						В очевиден опит за политическо съгласие социалистическият премиер Георгиос Папандреу се срещна в понеделник със Самарас, за да го поздрави. 
						 "Очакваме да работим заедно по въпросите от национала важност, защото проблемите са неотложни и ни е нужен диалог и съгласие," каза Папандреу след срещата. 
						Самарас отговори с обещание да пази интересите на Гърция. "Ще работим рамо до рамо по някои въпроси и едни срещу други по други. Рамо до рамо, защото служим на една и съща страна и нейния народ, едни срещу други, защото се различаваме идеологически; това е ролята на опозицията," каза той. 
						Същия ден той се срещна с бившия премиер Костас Караманлис, който подаде оставка след поражението на партията на 4 октомври. Самарас обяви, че следващият партиен конгрес ще се състои напролет. 
						Политически анализатори смятат, че пред него стои предизвикателството да спечели отново доверието на разочарованите привърженици на партията, като същевременно се опитва да се пребори с вътрешните борби в НД. 
						Възпитаник на Харвард, Самарас, на 58 г., е заемал няколко министерски поста в предишни администрации. Освен като първи дипломат на Гърция, той е държал портфейлите на културата и на финансите. 
						 В региона той се помни с твърдата линия, която Гърция зае в спора за името с Македония по време на правителството на Константин Мицотакис от 1989 до 1993 г. Атина наложи икономическо ембарго на съседката си и поведе кампания да й попречи да се присъедини към международните институции. 
						Неговите безкомпромисни възгледи накараха Самарас да напусне демонстративно партията, ход, който впоследствие доведе до падането на правителството. През 1993 г. той създаде своя собствена отцепническа консервативна партия, "Политическа пролет", но тя не просъществува дълго. Той се завърна в редиците на НД през 2004 г. 
						Изборът на лидер на "Нова демокрация" в неделя за първи път бе открит. Нечленуващите в партията имаха възможност да гласуват след записване на имената им в партийния регистър. Рекорден брой от 770 683 души се явиха в разположените в цялата страна 1584 избирателни пункта. Живеещи извън страната гърци в осем държави от ЕС също имаха шанс да гласуват в отворените 64 секции в чужбина. 
						Около 1,5 млн. евро постъпиха в партийната хазна, тъй като всеки гласуващ трябваше да заплати такса от две евро, за да участва в избора.

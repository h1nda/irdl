Според Солана ЕС ще подкрепи Хърватия по пътя й към членството
18/02/2004
Поемайки обещание, че ЕС ще подкрепи Хърватия по пътя й към членството, Хавиер Солана призова страната да се концентрира върху конкретни стъпки, с които да отбележи напредък в изпълнението на европейските стандарти, без да си поставя нереалистични срокове.
(AФП, EС, ХИНА, Хърватски информационен център, ХРТ - 17/02/04)
 
 
Върховният представител на ЕС по външната политика Хавиер Солана (вдясно, заедно с комисаря на ЕС по външните отношения Крис Патън) каза, че Съюзът ще подкрепи Хърватия по пътя й към членството.[АФП]
Върховният представител на ЕС по външната политика Хавиер Солана увери Хърватия във вторник (17 февруари), че Брюксел ще подкрепя страната по пътя й на присъединяване към ЕС, но подчерта, че постигането на критериите за членство изисква още усилия. Пътят напред е ясен, но дълъг и хърватските политици трябва да избягват поставянето на нереалистични срокове, предупреди той.
По време на първото официално посещение в Хърватия след изборите за парламент през ноември Солана даде висока оценка на страната за нейния "забележителен прогрес" в укрепване на демокрацията през последните четири години, както и приветства първите стъпки на новото консервативно правителство.
"Много сме доволни от старта на правителството," заяви Солана пред репортери след разговорите си с външния министър Миомир Зузул. "Важно е то не само да започне така, но и да продължи в същата посока."
Хърватия се надява да получи официален статут на кандидат за членство през юни и да се присъедини към Съюза през 2007 г.
"Смятам, че най-важното предизвикателство сега е да се фокусирате върху конкретния напредък, без да се фиксират нереалистични крайни срокове," заяви Солана в обръщението си към хърватските депутати. " В крайна сметка, когато страната е готова, интеграцията й в структурите на ЕС ще се превърнат в реалност. Разумно е да не бъдете прекалени оптимисти относно графика на присъединяването. Това може да се окаже контрапродуктивно, ако действителността покаже, че тази възможност е все още непостижима."
ЕС постави пълноценното сътрудничество с Трибунала на ООН за военни престъпления в Хага като основно изискване за присъединяването на Хърватия. Казусът с укриващия се хърватски генерал Анте Готовина, един от най-издирваните от Трибунала обвиняеми, се разглежда като основна пречка пред кандидатурата на Хърватия за влизане в Съюза.
След срещата със Зузул Солана изрази увереност, че властите правят всичко възможно по случая "Готовина", но препоръча по-силни и решителни действия и по-малко публични изявления.
Други ключови предусловия включват регионалното сътрудничество и добросъседските отношения. "Трансграничното сътрудничество трябва да се подобри и следва да се възприеме по-активно отношение към решаването на откритите проблеми със съседите," посочи Солана.
ЕС изрази безпокойство относно въпроси като завръщането на бежанците и правата на малцинствата в Хърватия. Солана подчерта, че е крайно време да се даде тласък в прилагането на приетите мерки, особено в сферата на възстановяване на частната собственост и на правата на владение.
Дневният ред на реформите с оглед постигане на прогрес по пътя на европейската интеграция е труден и многоаспектен, което изисква време за имплементация, каза Солана "Но днес искам да ви уверя, че ЕС ще ви подкрепя изцяло и че процесът, с който сме се ангажирали, ще бъде винаги прозрачен и основан върху изпълнението на ясни и съгласувани критерии."

Македонската уникална арт колония в Ресен
					22/07/2009
					Керамика допълва природната красота на Преспанското езеро в Югозападна Македония. 
					От Марина Стояновска за Southeast European Times от Скопие -- 22/07/09 
 
					 
						
Творби на Ресенската колония по керамика са изложени в Сарая на Ниязи бей в центъра на Ресен. [Марина Стояновска]
						Живописният град Ресен в полите на планина Галичица до Преспанското езеро е известен с ябълковите си градини и прекрасната природна гледка. 
						Ресен е още и уникален художествен център, домакин на една от световните професионални колонии по керамика. Тя е основата през 1973 г. от двама именити професори по изкуство, желаещи да популяризират вековната грънчарска традиция в Македония. 
						Всеки август през последните 36 години Ресенската колония по керамика кани до десетима майстори на уникално триседмично артистично сътрудничество. Обикновено те създават между три и пет керамични предмета, които се превръщат в постоянна част от художествената колекция на колонията. 
						"Фактът, че около теб няма нищо освен колегите ти, те кара да се чувстваш спокоен, отпуснат и вдъхновен,” каза македонската художничка и участничка в колонията Соня Панкова. 
						Ресенската колония е уникална с това, че е „единствената колония на Балканите със собствена изложба,” каза художественият директор Митко Ноневски. Художниците в ателиетата в Отешево получават глина, различни видове глеч, точилни камъни и модерни пещи, където температурите могат да достигнат до 1 000 градуса по Целзий. 
						 "Имаме възможност да творим с помощта на ресенска и велеска глина, което е новост за нас. Тя е със специално качество и не се намира в Словения,” обясни словенският художник Нико Жупан. 
						Над 800 предмета са създадени и изложени в Сарая на Ниязи бей в центъра на Ресен, който за мнозина е сам по себе си художествено богатство. Османският първенец Ниязи бей построил сградата в началото на XX век, след като бил очарован от картичка с изображение на френски замък, която получил. 
						Туристите, посещаващи Македония и особено района на Охрид, могат да пътуват до Ресен през живописната планина Галичица за малко художествено вдъхновение. 
						Само на няколко километра от Ресен е Отешево – туристическо селище на Преспанското езеро, където се намират ателиетата на колонията. Не се изненадвайте от пътния знак със стилизиран пеликан, неофициален символ на колонията; пеликани в Македония се намират единствено в Преспанското езеро. 
						Докато сте в Отешево, непременно си вземете слънчева баня и поплувайте в езерото, което има различна атмосфера от обикновените морски плажове. Не пропускайте и вкусното меню на ресторанта „Рибарско село”. 
						Ако нямате възможност да отидете до Ресен, неговата керамика е включена и в пътуващи изложби в Германия, Италия, Турция, Южна Корея, Хърватия, Сърбия, България и Гърция.

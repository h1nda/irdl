Липсата на кредитен контрол в Гърция води до увеличаване на частните дългове
					20/09/2005
					Гръцките домакинства са притиснати икономически, докато гръцките банкови институции печелят от липсата на кредитен контрол, благодарение на който частните задължения нараснаха до краен предел. 
					От Василис Василиу за Southeast European Times от Атина – 20/09/05
 
					 
						
Според официалната национална статистика 60 % от гърците изразходват всичко спечелено, а 30 % разходват повече от това, което печелят -- ситуация, която може да се обясни с лесния достъп до заеми и кредитни карти. [AФП]
						Непрекъснатите промоции на заеми и кредитни карти на гръцките банки продължават независимо от нарастващия брой неизплатени дългове. Банките просто са в неведение дали техните клиенти са в състояние да извършват нужните плащания или не. Изявленията, че цялостното лично кредитиране в Гърция е само малък процент от БВП, успокояват обществеността, но банките не разполагат с ясна картина за броя на домакинствата, които са на прага на фалит. Ситуацията с частния дълг в Гърция е достигнала критична точка. 
						Съотношението на заеми към спестявания се е утроило от 2000 г. насам. Според официалната национална статистика само 10 % от гръцките домакинства имат спестявания, 60 % харчат всичко, което спечелят, а останалите 30 % консумират повече от спечеленото -- ситуация, която може да се обясни с лесния достъп до заеми и кредитни карти. Две от всеки десет кредитни карти са с превишен кредитен лимит и притежателите им правят само минималните изискуеми плащания. Върху остатъка се натрупват лихви в размер на приблизително 15 % годишно. 
						Компаниите за събиране на дългове са в разцвет. Наемани от банките да налагат принудително плащане на просрочени задължения, те се свързват с кредитополучателите и ги притискат да изчистят дълговете си незабавно. Ако подобни предупреждения не се увенчаят с успех, законът им позволява да предприемат мерки, в т. ч. запориране, конфискация и дори сътрудничество със съдия-изпълнители в случаи на тайни споразумения. В момента оперират 21 такива компании и техният брой расте. 
						Проблемът се корени в липсата на информация в банките относно състоянието на свъхзадлъжнялост на заемополучателите. Банкерите ползват общ "бял и черен списък" -- база данни, която трябва да включва всички лични заеми и сметки по кредитни карти, но според някои оценки тя включва данни само за една четвърт от всички такива.
						Списъкът не предоставя информация за ипотеките, което може да доведе до продължаване на кредитирането на клиенти, които вече са обременени с големи плащания по ипотеките на домовете си. "Белият списък" съдържа само описи на новите потребителски кредити и задължения по кредитни карти. Ето защо някои с по-стари задължения могат без много проблеми да получат нов заем от друга банка. И в двата случая състоянието на свъхзадлъжнялост не може да бъде лесно установено. 
						На теория всеки гръцки гражданин може да получи заем или кредитна карта от която и да е банка в страната. Кредитният контрол е минимален или нулев, което поставя средностатистическия гражданин в ситуация, при която доходите са по-ниски от увеличаващите се задължения.

Нови разговори между Белград и Прищина ще има през март
27/02/2004
ЮНМИК обяви плановете си през следващата седмица да възобнови диалога между сръбското правителство и властите в Косово.
От Игор Йованович за Southeast European Times от Белград - 27/02/04
 
 
Ръководителят на ЮНМИК Хари Холкери (вляво) се срещна с президента на Косово Ибрахим Ругова във вторник (24 февруари) в Прищина. [Лаура Хасани]
Разговорите между сръбското правителство и властите в Косово се очаква да започнат на 4 март, каза в четвъртък (26 февруари) ръководителят на ЮНМИК Хари Холкери. "Много се надявам, че ще бъде постигнат някакъв положителен резултат ... за благото на хората в Косово и Сърбия", каза той.
Разговорите ще се съсредоточат върху практически въпроси на провинцията, като инфраструктурата и електроснабдяването. Според ЮНМИК работната група по енергетика ще заседава първа, като по-късно ще се проведат и заседания на три други групи: по транспорта, безследно изчезналите лица и завръщането на бежанците. Групата по енергетика ще проведе първото си заседание в Прищина.
Според медиите Белград все още не е отговорил на поканата за участие в разговори на посочената дата. Предишният кръг разговори започна във Виена през октомври 2003 г., но се провали.
Косово се намира под управлението на ООН от 1999 г., когато бе приета Резолюция 1244 на Съвета за сигурност, и неговият окончателен статут няма да бъде предмет на разговорите. По силата на предишно решение на ООН заключителните преговори по окончателния статут на Косово трябва да започнат през 2005 г. До 2005 г. властите в Косово трябва да изпълнят определени стандарти, за да може да се премине към обсъждане на статута на Косово. На три месеца Холкери ще изпраща до Съвета за сигурност отчети, посочващи до каква степен са постигнати стандартите.
Във вторник върховният представител по въпросите на сигурността на ЕС Хавиер Солана каза на президента на Косово Ибрахим Ругова, че ООН е решена да помогне на Прищина да изпълни осемте стандарта, които включват върховенство на закона, правата на малцинствата и икономическа реформа. Солана каза, че ЕС ще предостави 100 млн. евро, за да помогне на Прищина да изпълни тези стандарти.
Планът за прилагане на тези стандарти в Косово бе изготвен от правителството на Косово и ЮНМИК и представен за разглеждане от Съвета за сигурност. Този план посочва какво трябва да се направи за изпълнение на стандартите, както и задълженията и крайния срок за изпълнението им. Очаква се Съветът за сигурност и ООН скоро да направят своите предложения, след което планът може да бъде приет. Най-вероятно дотогава той няма да бъде представен пред обществеността.
Албания също изрази подкрепата си за диалога между Прищина и Белград. Албанският президент Алфред Мойсиу каза, че страната му ще подкрепи всички решения, произтичащи от споразумение, сключено между двете страни, което е в полза на всички граждани на Косово и целия Балкански регион.

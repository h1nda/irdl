Битката за сърцата, умовете и портфейлите на гърците
					22/10/2011
					Докато гърците протестират по улиците срещу строгите мерки за икономии, правителството заяви, че е от решаващо значение страната да бъде спасена от потъване.
					От Анди Дабилис за Southeast European Times в Атина - 22/10/11
 
					 
						
Сблъсъци между групи протестиращи избухнаха пред гръцкия парламент на площад "Синтагма" в Атина в четвъртък (20 октомври). [Ройтерс]
						Кадрите, които отново се появиха от Атина тази седмица вече са познати след 18 месеца битки: протестиращи гърци излизат по улиците, огорчени бедни и пенсионери от орязването на заплати, повишаването на данъци, намаляването на пенсии и уволнения, крещят пред парламента срещу депутатите, които са вътре, защитени от батальони полицаи. 
						В четвъртък (20 октомври) последва атака на групи анархисти с качулки, които разбиваха мраморните тротоари и витрините на магазини и хвърляха коктейли "Молотов", което предизвика реакцията на полицията със зашеметяващи гранати, сълзотворен газ, химически оръжия и палки. 
						Много сектори на обществото - учители, данъчни инспектори, митничари, служители от финансовото министерство, работници от автобусния транспорт и метрото, шофьори на таксита, контрольори на въздушния трафик, адвокати, болнични работници, фармацевти и лекари напуснаха работа за два дни тази седмица. 
						Въпреки стачките, парламентът, контролиран от Социалистическата партия ПАСОК на премиера Георгиос Папандреу, гласува законопроекта в четвъртък. Папандреу заяви, че това е бил ход от решаващо значение за оцеляването на страната. 
						Какво се крие зад гнева и отчаянието? 
						Професор Николаос Травлос от Атинската лаборатория за бизнес администрация (АЛБА) каза за SETimes, че гърците са обезкуражени, тъй като правителството е "Парламентарна диктатура", която ги пренебрегва. 
						Депутатито от ПАСОК, които откажат да следват политиката на Папандреу, са изключвани от партията - бившият министър Лука Кацели бе отстранена, след като отказа да подкрепи предложение за прекратяване на колективните права за преговори. 
						Докато Гърция затъва в дълга от 330 милиарда евро и има дефицит от 10,6%, строгите икономически мерки до голяма степен също нанесоха удар по страната, като създадоха дълбока рецесия с безработица от 16%, закриване на повече от 100 000 компании и разпалване на гнева. 
						Хара Голфинопулу, безработна 48-годишна продавачка, протестира, за да спаси не своето бъдеще, както каза тя, а бъдещето на децата си. Тя каза, че родителите й са заминали за Съединените щати с мечти и надежди и после са се върнали, за което тя сега съжалява. 
						"Кой би помислил, че децата ни ще трябва да вървят по стъпките на баба си и дядо си и отново да станат имигранти? Страхувам се, че те ще заминат от страх и отчаяние", каза тя за SETimes. 
						Една от протестиращите, учителката Мария Кара, каза, че е изненадана от продължаващата интензивност на протестите. "Хората са гневни, възмутени и отправят справедливи искания. Имаше млади хора и хора на средна възраст, които се чувстват несигурни за бъдещето си", каза тя за SETimes. 
						Голфинопулу и другите протестиращи бяха описани от финансовия министър Евангелос Венизелос като врагове на демокрацията. 
						"Трябва да обясним на всички тези възмутени хора, които виждат, че животът им се променя, че това, което преживява страната, не е най-лошият етап от кризата. Ние водим една от многото битки", каза Венизелос. 
						Венизелос каза, че непосредственият проблем е прилагането на повече строги мерки, за да бъде получен следващия транш от заема, сега отложен за следващия месец, без който страната няма да може да плати на работниците и пенсионерите. 
						Мариос Авривиадес, професор по международни отношение в университета "Пантеион" в Атина, каза за SETimes, че не е съгласен с аргумента, че Тройката ще задържи изплащането на заемите, ако не се приложат повече строги мерки на икономии. 
						"Няма да се случи нищо по-лошо от това, което става в момента", каза той. "Те успяха да изплашат до смърт гърците." "Гърците трябва да изобличат блъфа на Тройката и ако го направят, парите ще дойдат", каза той. 
						Някои обаче не са съгласни. "Не мисля, че имаме избор. Трябва да преживеем тази сурова програма на строги икономии... положението е толкова неотложно, ние не разполагаме с онова, от което имаме нужда, съвсем нов държавен сектор", каза за SETimes Костас Ифантис, професор по политически науки в Атинския университет. 
						Макар че Папандреу и Венизелос твърдят, че Гърция може да стигне до излишък, може би до края на следващата година, ако правителството се придържа към политиката на строги икономии, Евривиадес смята, че това е илюзия. 
						"Няма светлина в края на тунела", каза той. "Има друг тунел."

Слабоизвестен певец ще представя Сърбия на Евровизия 2009 
					11/03/2009
					Марко Кон ще представя Сърбия на тазгодишната Евровизия в Москва. Победата му изненада както критиците, така и публиката. 
					От Игор Йованович за Southeast European Times от Белград -- 11/03/09 
 
					 
						
Марко Кон (в средата) ще представя Сърбия в Москва. [Никола Барбутов]
						Слабоизвестният сръбски певец и композитор, Марко Кон, изненада мнозина, след като бе определен за представител на страната си на 54-ата Евровизия в Москва. 
						Кон ще изпълни "The Shoe" в дует с акордеониста Милан Николич. Кон е с ексцентричен външен вид и с руса афроприческа. 
						Самият Кон изрази изненада от победата си. „Все още не мога да осъзная, че сме спечелили. Шокиран съм. Знам, че някои други бяха смятани за фаворити, но ето на - ние спечелихме,” каза той.
						"The Shoe" е популярна мелодия, подплатена със сръбски етномотиви. В нея се говори за мъж, отхвърлен от жена, която очаква от него да стане богат. 
						Мнозина са скептично настроени относно шансовете на Кон за победа в Москва. Очакванията за успешно представяне вероятно ще се повишат, като се има предвид, че Сърбия бе домакин на Евровизия миналата година, привилегия, заслужена с победата на Мария Шерифович в конкурса от 2007 г. в Хелзинки с изпълнението й на „Молитва” Други сръбски представители са се класирали добре през изминалите години, например спечеленото второ място през 2004 г., когато страната се състезаваше още като Сърбия и Черна гора (Желко Йоксимович, „Лане Мое”). 
						
						Победата на Кон и Николич раздвои публиката, в резултат на което голям брой зрители напуснаха залата разочаровани. Печелившата песен получи максималния брой точки от журито, но публиката, която гласуваше чрез текстови съобщения, й присъди 7 от 12 точки.
						Скандал, а не само несъгласие с избора на победителя, помрачи сръбския конкурс. Десет участници трябваше да се явят на финалите, но грешка в изчислението на гласовете на публиката накара организаторите да обявят, че още двама участници ще се присъединят към финалите. Двамата бяха елиминирани по погрешка на полуфиналите. 
						Един от участниците обаче отказа да се яви, което създаде необичайната ситуация на сръбския финал да се явят нечетен брой участници – 11. Членовете на организационния комитет впоследствие се оттеглиха от постовете си. 
						Освен това журналистите отбелязаха в репортажи, че видели охраната на конкурса да изхвърля бившия мениджър на победителката от 2007 г. Шерифович, защото нямал разрешение да бъде зад кулисите. 
						Според първоначалните реакции на критиците песните в тазгодишния конкурс са нямали качеството от миналите години. Тазгодишните представители на Сърбия в Евровизия ще трябва да положат изключителни усилия в опита си да повторят успехите на предшествениците си.

Протестите, организирани чрез "Фейсбук", обхванаха и Република Сръбска 
					30/03/2011
					Демонстрация в босненската сръбска автономна област илюстрира нарастваща тенденция.
					От Лиляна Ковачевич за Southeast European Times от Баня Лука – 30/03/11 
 
					 
						
Жителите на Баня Лука проведоха мирен антиправителствен протест. [Лиляна Ковачевич/SETimes]
						След като потребители на "Фейсбук" в съседна Хърватия започнаха вълна от антиправителствени демонстрации, подобни последваха и в Босна и Херцеговина (БиХ). 
						Двадесетгодишният студент по политология от Баня Лука Стефан Филипович организира първата подобна акция, използвайки популярната социална медия за организиране на протест срещу социално-икономическата ситуация в Република Сръбска (РС). 
						Митингът, състоял се на 19 март, привлече 500 души и бе подкрепен от активисти на гражданските асоциации "Смарт Зеро" и "П'октрета". 
						"Моят публичен ангажимент дойде след изявлението на [президента на РС Милорад Додик], че ще спре всички добавки на демобилизираните войници, ако излязат да протестират и отстояват правата си," каза Филипович за SETimes. "Мисля, че такова послание на един президент към гражданите е неморално. Разбрах общия смисъл на посланието като предупреждение, че всеки, който се вдигне на протест, ще бъде лишен от придобивки." 
						Демонстрантите поискаха 30-процентно намаление на заплатите на депутатите в парламента на РС и заявиха, че с получените от това икономии могат да се подпомогнат гражданите в неравностойно положение. Те настояха също за намаления на данъците и отстраняване на осъждани престъпници от държавна служба. 
						"Ако [правителството] работи в интерес на хората, то ще се вслуша в нашите искания, защото ние сме тук, за да създадем по-добро общество, а не да го разрушаваме," каза Филипович, отбелязвайки, че РС понастоящем страда от икономическа криза, поради която стотици хиляди са останали без работа. "Младите напускат страната и трябва да действаме незабавно." 
						Реакцията на представителите на властите бе по-малко от ентусиазирана. Някои поставят въпроса дали протестиращите от "Фейсбук" говорят от нечие друго име освен от свое. 
						"Въпросът е защо определени граждански инициативи започват протести заради уж лошата икономическа и социална ситуация, когато протестът не включва представители на НПО, които представляват определени групи, като профсъюзите, студентските организации и други," каза председателят на парламента на РС Игор Радойчич. 
						Филипович обаче обещава, че неговата инициатива "Глас народен" едва сега започва. "Искаме гласът на обикновените хора, които имат какво да кажат на правителството, да бъде чут, така че да се създадат обстоятелства за нормален живот," каза той.

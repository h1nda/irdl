Български войник убит в Ирак
25/04/2004
 
СОФИЯ, България -- Български войник бе убит в Ирак в петък (23 април), когато неговият патрул бе нападнат в засада. Това е шестата жертва на българския военен контингент, след като София изпрати 500 войници в Ирак миналото лято. Правителството проведе спешна среща по-късно в петък, за да обсъди допълнителни мерки за засилване на сигурността на българските войници в Ирак. Правителството настоява военният контингент да изпълни мандата си в Ирак.
В събота външният министър Соломон Паси призова ООН да играе по-активна роля в Ирак и добави, че София би искала властта да бъде предадена на иракските институции и да бъдат проведени избори.
В други новини, албанският премиер Фатос Нано заяви по време на посещение в Италия, че неговата страна е готова да увеличи числеността на войските си в Ирак на 100 или 200 души. Тирана в момента има 71 войници в Мосул, намиращи се под италианско командване. (AФП, БTA, Труд, 24 Часа - 24/04/04; БНТ, БTA - 23/04/04)

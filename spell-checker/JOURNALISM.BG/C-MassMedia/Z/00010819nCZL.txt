Взривове, насочени срещу офиси на HSBC в Турция
17/05/2004
Четири самоделни взрива експлодираха пред клонове на британската банка HSBC в Истанбул и Анкара късно в неделя, часове преди началото на визитата на британския премиер Тони Блеър в Турция.
(AФП, Ройтърс, Press Association,Би Би Си, Си Ен Ен, Блумбърг, Гардиън, Гласът на Америка, Sky News - 17/05/04; Би Би Си, AФП - 16/05/04)
 
 
Разчистване на счупените стъкла в понеделник (17 май) пред клона на HSBC Bank в Анкара. Четири малки бомби експлодираха късно в неделя, очевидно насочени срещу тази британската банка. [АФП]
Четири малки взрива избухнаха пред клонове на HSBC Bank в Анкара и Истанбул късно в неделя (16 май) часове преди началото на краткото работно посещение на британския премиер Тони Блеър в Турция. Никой не пое отговорност за взривовете, предизвикали леки щети, но не и наранявания.
Според полицейски източници първите експлозии са били предизвикани около 10.30 часа местно време в Истанбул, когато две бомби са избухнали пред два местни клона на HSBC на един и същи булевард в азиатската част на града.
По-късно подобни нападения са били насочени срещу два офиса на британската банка в Анкара. Според полицията една от бомбите е била поставена под колата на служител на банката. Съобщава се, че са били засилени мерките за сигурност около офисите на банката в столицата.
Според някои съобщения устройствата, използвани при нападенията, са били самоделни перкусионни бомби, които произвеждат силен детонационен шум, но имат ограничен разрушителен капацитет.
Нападенията от неделя не бяха първите срещу офиси на банката в Турция. Централният й клон в Истанбул бе една от четирите мишени на смъртоносните бомбени нападения от миналия ноември. Тогава бяха убити повече от 60 души, включително британският консул Роджър Шорт, а стотици други бяха ранени.
Турските власти обвиниха за извършването на миналогодишните взривове местни терористични ядки, свързани с мрежата "Ал-Каида" на Осама бин Ладен.
Новите нападения бяха извършени само часове преди пристигането на Блеър на шестчасово работно посещение в Анкара за разговори с турския премиер Реджеп Тайип Ердоган и президента Ахмет Недждет Сезер.
Срещите между премиерите се очаква да станат редовна практика. Ердоган предстои да направи ответно посещение в Лондон по-късно този месец.
Блеър ще бъде първият британски премиер, посетил турската столица след Маргарет Тачър преди 16 години. Силен поддръжник на турската кандидатура за членство в ЕС, Блеър се очаква да даде висока оценка на напредъка на страната в политическите реформи и да подчертае важността й като умерена мюсюлманска страна, която изповядва демократични, светски ценности, съобщи британската Press Association.
Получила официален статут на кандидат през 1999 г., Турция се надява, че Срещата на върха на ЕС през декември ще доведе до определяне на дата за начало на предприсъединителните преговори.
Блеър и Ердоган се очаква да обсъдят също Кипър, Ирак, Близкия изток, борбата срещу тероризма и двудневната среща на върха на НАТО следващия месец в Истанбул.
От офиса на Блеър не бе съобщено дали взривовете в неделя ще засегнат програмата на премиера в Турция. " Наблюдаваме отблизо ситуацията," заяви пред репортери говорител на Даунинг стрийт. Инцидентите предизвикаха нервна реакция на международните валутни пазари, като доларът спадна спрямо еврото с едно пени за една нощ.

Дипломатически дневник: министърът на отбраната на Сърбия посети Косово
					06/05/2008
					Сръбският министър на отбраната Драган Сутановац призова гласоподавателите в Косово да изберат кандидати с прозападна ориентация. Още от седмицата: Босна и Херцеговина, Хърватия и Черна гора подписаха споразумение за трансгранично сътрудничество.
					 
						
Сръбският министър на отбраната Драган Сутановац бе в Грачаница в понеделник (5 май) [Лаура Хасани]
						
Сръбският министър на отбраната Драган Сутановац бе в населения със сърби град Грачаница, южно от Прищина в понеделник (5 май). Сутановац, който е високоставен член на Демократическата партия на президента Борис Тадич, донесе хуманитарна помощ в града и призова сърбите в Koсово да гласуват за кандидатите с прозападна ориентация в парламентарните и местни избори в Сърбия в неделя. Сутановац заяви, че способността на Сърбия да помогне на сръбското малцинство в Косово ще отслабне, ако гласоподавателите не изберат кандидати, които подкрепят по-близките връзки с ЕС. 
						*** 
						
Босна и Херцеговина (БиХ), Хърватия и Черна гора подписаха споразумение за трансгранично сътрудничество в понеделник (5 май). Документът бе подписан по време на среща на външните министри на трите страни в Дубровник, Южна Хърватия. То проправя пътя за сътрудничество в случай на природни бедствия, общо управление на природните ресурси и други дейности от взаимен интерес за трите страни. 
						*** 
						
Tурция продължава да подкрепя усилията на Черна гора за присъединяване към НАТО, заяви в неделя (4 май) турският президент Абдула Гюл по време на посещението си в Скопие, където той се срещна със своя македонски колега Бранко Цървенковски. Двамата се споразумяха да работят за задълбочаване на икономическите връзки и да увеличат турските инвестиции в Македония. Подписано бе и споразумение за сътрудничество в областта на предотвратяването и справянето с природните бедствия. 
						*** 
						Помощник-държавният секретар на САЩ Матю Бриза съобщи в събота (3 май), че планира да посети Кипър през следващите две седмици, за да прецени работата на експертите и техническите комисии, които трябва да подготвят нови преговори за бъдещето на разделения остров. През март, новоизбраният кипърски президент Деметрис Христофиас и лидерът на кипърските турци Мехмет Али Талат се срещнаха и се споразумяха да подновят преговорите. 
						*** 
						
Кипърският външен министър Маркос Киприану се срещна в четвъртък (1 май) със своя германски колега Франк-Валтер Щайнмайер в Берлин. Те са обсъдили Кипър, положението в ЕС и отношенията на блока с Турция, Русия и Сърбия. 
						*** 
						Депутати от управляващата партия и от опозицията бяха част от албанската делегация, която посети Съединените щати по покана на комисията по външна политика в Държавния департамент на САЩ. Делегацията бе ръководена от члена на Демократическата партия (ДП) Преч Зогай, който е председател на комисията по външна политика в парламента и от заместник-председателя на комисията, заместник-председател на Социалистическата партия Арте Даде. По време на посещението албанските депутати се срещнаха с Директора на Съвета по национална сигурност за Европа и НАТО Тоби Брадли. 
						
(Различни източници 29/04/08-06/05/08)

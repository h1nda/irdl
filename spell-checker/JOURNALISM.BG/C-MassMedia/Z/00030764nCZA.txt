Велико Търново: град на много епохи
					30/06/2009
					Средновековната столица на България впечатлява с природа и история.
					От Светла Димитрова за Southeast European Times от София -- 30/06/09 Снимки: Огнян Димитров
 
					 
						
В крепостта "Царевец" се намира Царският дворец, Патриаршията и много малки църкви. 
						В топлата съботна сутрин поемаме на път към Велико Търново. Градът се намира на около 220 км североизточно от София. Четиричасовото пътуване с автомобил (с 30 минути почивка за кафе в една от многобройните бензиностанции по магистралата) се оказва приятна изненада. 
						Движението не е натоварено и качеството на пътищата надминава очакванията ни. Пристигаме във Велико Търново по обед. 
						Разположен в северното подножие на Стара планина, известна още като Балкана, този централен български град е едно от най-старите селища в страната. Първите следи от човешко присъствие в този район датират от 3-тото хилядолетие преди новата ера, много преди създаването на българската държава през 681 г. 
						Пръснат по хълмовете Трапезица, Царевец и Света Гора, между които криволичи р. Янтра, Велико Търново е едно от най-живописните места в България. 
						Градът става столица на България след въстание през 1185 г., водено от братята боляри Асен и Петър, с което завършва продължилото почти два века византийско владичество и се поставя началото на Второто българско царство (1187-1393 г.). 
						В крепостта се намира Царският дворец - някогашен дом на средновековните владетели на страната - Патриаршията и много малки църкви. В южния край се намира т.нар. "Балдуинова кула", кръстена на името на император Балдуин Фландърски, пленен от българския цар Калоян в битката срещу рицарите от Четвъртия кръстоносен поход през 1205 г. 
						При разкопки на хълма Трапезица са открити останки от крепостни стени, кули, жилищни и обществени сгради. Според някои историци вероятно владетелите на Втората българска държава са живеели първоначално на този хълм, преди да се преместят на Царевец на другия бряг на р. Янтра. 
						
"Балдуиновата кула" се извисява в най-южния край на крепостта.
						Велико Търново впечатлява със своята оригинална архитектура. Кацнали една над друга, много от къщите в Стария град са от края на 18-и и началото на 19-и век - времето на българското Възраждане. 
						Заслужават да бъдат видени и църквата „Свети четиридесет мъченици”, построена през 1230 г., както и църквата „Св. Петър и Павел” от втората половина на 13-и век. 
						Велико Търново е един от най-важните градове в българската история. Първата конституция на страната - известна като Търновската конституция - е приета там през 1879 г. след края на петвековното османско владичество. Цар Фердинанд I обявява независимостта на България във Велико Търново през септември 1908 г. 
						По много от улиците и тесните улички на Стария град е запазена калдъръмената настилка. Между тях е и историческата Самоводска чаршия с многобройните си занаятчийски работилници. 
						Във Велико Търново се намира вторият по големина университет в България и там учат много студенти. Многобройни кафенета, ресторанти и други заведения за хранене предлагат вкусна храна. 
						Единственото ни разочарование бе, че пропуснахме шоуто „Звук и светлина” на Царевец, което се представя само при регистрация на група от 30 или повече души. Ще се върнем, за да го гледаме!

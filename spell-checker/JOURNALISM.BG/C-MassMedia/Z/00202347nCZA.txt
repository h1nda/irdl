Сърбия чества деня на държавността си в обстановка на трудности
					13/02/2012
					Икономическата ситуация, сигурността на страната и косовският въпрос са само някои от предизвикателствата, с които Сърбия трябва да се пребори с наближаването на нейната годишнина.
					От Бояна Милованович за Southeast European Times от Сърбия -- 13/02/12
 
					 
						
Денят на държавността на Сърбия отбелязва независимостта на държавата от Османската империя, постигната през 1817 г. [Ройтерс]
						Тази седмица сърбите отбелязват своя триумф над османското владичество, но надвисналите облаци от предизвикателства заплашват да хвърлят сянка върху тържествата. 
						Денят на държавността, честван на 15 февруари всяка година, отбелязва признаването на независимостта на Сърбия от Османската империя през 1817 г. Тази година за първи път е обявен двудневен федерален празник - на 15 и 16 февруари. Докато това е повод за сърбите да празнуват победата, енергийната и финансовата криза в страната карат някои да се възползват от събитието, за да икономисат енергия. 
						Действайки по предложение на група, която следи за енергоснабдяването и енергийната безопасност, правителството удължи почивните дни, така че те да продължат от понеделник (13 февруари) до 17 февруари. Петър Шкундрич от работната група каза, че по този начин ще има пет неработни, неучебни дни, което ще помогне за намаляването на консумацията на енергия с поне 10 %. Това намаление е сериозно, каза той, поради факта, че държавната енергийна система е претоварена. 
						Икономическата криза и мрачните икономически прогнози за предстоящата година също взеха своята дан. 
						"Струва ми се, че жизненият стандарт стават все по-лош. Цените растат, все повече хора губят работата си, а онези, които работят, не знаят дали ще си получат заплатите. Само мога да се надявам, че някак ще преодолеем това, точно както преодоляхме 90-те години на миналия век," каза за SETimes таксиметровият шофьор Драган Протич, на 38 г. 
						Икономическият анализатор и редактор на електронния портал "Makroekonomija" ("Макроикономика") Мирослав Здравкович каза, че един от основните проблеми е този, че през последните три години над 250 000 души от работната сила, или 12 %, са загубили работата си. 
						Прогнозите за промишлен растеж и развитие през предстоящата година също не са окуражителни. 
						"Според прогнозите промишленото производство ще намалее с около 4 %. Дефицитът в промишленото производство е сигурен; засега очакваме само "Фиат" да започне производството си през май или юни, за да видим дали това ще смекчи спадането на промишленото производство с 1 или 2 %," каза Здравкович за SETimes. 
						Освен от икономическия облак, държавата е засенчена и от други вътрешни проблеми. 
						Военният анализатор и писател Александър Радич вижда в организираната престъпност най-големият проблем за сигурността на Сърбия. 
						"Онези, които имат незаконни пари, създават проблеми. Престъпността използва националния и религиозен екстремизъм и различни политически организации, за да защитава своите интереси. Ние... не се борим с нея в достатъчна степен," каза Радич за SETimes. 
						Той каза, че от началото на процеса на демократизация сръбската държава се бори с организираната престъпност. 
						Трябва да се обърне внимание на онези, които са спечелили богатство и печалби след убийството на премиера Зоран Джинджич през 2003 г., каза той, посочвайки примера с наркобарона Дарко Шарич. 
						"Има големи и сериозни дупки в системата на сигурността, които са създали възможност за възникването на такава силна престъпна организация," каза Радич. 
						Според представителя на "Трансперънси Сърбия" Владимир Гоати обаче най-голямото предизвикателство за Сърбия е нейната кандидатура за членство в ЕС. Присъединяването на страната е двояк проблем, каза той. 
						Освен необходимите реформи, които страната трябва да предприеме, "[присъединяването към ЕС] е свързано с подобряването на отношенията с Косово, което конституционно се определя като част от Сърбия. Международната общност, особено ЕС, призовава за установяване на търпимост и сътрудничество. Няма изискване за официално признаване на Косово, но има изискване за нормални отношения. Мисля, че това е много трудно," каза Гоати за SETimes. 
						Все пак, каза той, някои от проблемите на страната биха могли да се решат на общите избори през май. 
						"Не очаквам обаче никакви изборни земетресения," каза Гоати.

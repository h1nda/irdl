Сейдиу обяви, че Косово е постигнало много успехи за една година
					16/02/2009
					 
						ПРИЩИНА, Косово -- Президентът Фатмир Сейдиу заяви в официално обръщение в неделя (15 февруари), че първата година на косовската независимост е била много успешна. В обръщението си преди деня на независимостта на страната на 17 февруари Сейдиу посочи международното признание от 54 страни и създаването на Косовските сили за сигурност. Той отбеляза, че бюджетът на Косово е с 50 % по-голям от миналата година.
						Специалният представител на ЕС в Косово Питер Фейт поздрави обществеността с първата годишнина на независимостта. „Ние, международните партньори ... бяхме свидетели на огромни промени. Вие започнахте да изграждате светло бъдеще като демократично и многоетническо общество,” посочва Фейт в поздравителното си писмо.
						Междувременно косовската полиция и ЮЛЕКС заявиха, че се опитват да осуетят всяка потенциална проява на насилие във вторник. В Белград се очаква депутатите да заявят несъгласието си с отбелязването на годишнината от независимостта и да изразят подкрепа за сръбската общност в Косово.
						Други новини -- Сейдиу най-вероятно ще реши във вторник да даде амнистия на някои затворници в чест на деня на независимостта. Според Ресми Ходжа, директор на косовската служба, отговаряща за местата за изтърпяване на наказания, 509 затворници са подали молби за амнистия. Техните молби се разглеждат от комисия от съдебни експерти. (РТК, ТВ21, Кохавижън, Телеграфи, Косовалайв, Експрес, Коха Диторе - 15/02/09)

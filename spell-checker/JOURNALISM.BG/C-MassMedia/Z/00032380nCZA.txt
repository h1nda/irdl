София избра за първи път жена за кмет 
					16/11/2009
					Изборите в неделя влязоха в историята, но бяха белязани от ниска избирателна активност.
					(Дневник, Стандарт, Осведомителна агенция Фокус, Новините -- 15/11/09 - 16/11/09; АФП, ДПА, София Ехо, Медиапул - 15/11/09)
 
					 
						
Кандидатът на партия ГЕРБ Йорданка Фандъкова напуска тъмната стаичка в неделя (15 ноември) в София.
						Българският министър на образованието Йорданка Фандъкова спечели убедителна победа на частичните избори за кмет в София в неделя (15 ноември), като стана първата жена, която ще управлява града през 130-годишната му история на столица. 
						Фандъкова, на 47 г., беше кандидат на управляващата дясноцентристка „Граждани за европейско развитие на България” (ГЕРБ) и беше подкрепена от дясната „Синя коалиция” и от националистическата партия „Атака”. Тя спечели 66 % от гласовете, като наследи Бойко Борисов, който напусна длъжността, за да поеме министърпредседателския пост на 27 юли. 
						Другият основен претендент, Георги Кадиев от главната опозиционна Българска социалистическа партия (БСП), зае второто място, класирайки се далеч назад с 28 % от гласовете. Павел Попов, кандидат на консервативната „Ред, законност и справедливост” (РЗС), е трети с по-малко от 3 %, а всеки от останалите 15 кандидати получи по-малко от 1 % от гласовете. 
						Изборите бяха белязани от рекордно ниска избирателна активност – едва 23,17 % от регистрираните гласоподаватели в София са дали гласа си в неделя. 
						Някои анализатори смятат, че основните причини за това са апатията, вялата кампания и умората от избори. Българите избраха през юни своите представители в Европейския парламент и трябваше отново да гласуват един месец по-късно, за да изберат членовете на своя парламент. 
						Други отдават ниската избирателна активност на факта, че Фандъкова е смятана за безспорен победител още от момента на номинирането й за поста, тъй като ГЕРБ продължава да се радва на огромна обществена подкрепа. Освен това тя само ще довърши четиригодишния мандат, който Борисов спечели през октомври 2007 г. 
						 Психологът Иван Игов заяви за софийската осведомителна агенция „Фокус”, че онези, които са дали гласа си в неделя за министъра на образованието, „са гласували прагматично”, като са искали да са сигурни, че новият кмет ще може да изпълни дадените по време на кампанията обещания. 
						"Хората, които гласуваха, са тези жители на София, които вярват, че това е началото на съвместна работа - между държавата, общините и гражданите", е посочил Игов, цитиран от агенцията, във връзка с обещанието на Фандъкова за диалог между правителството и общинските власти. 
						Бивш учител по руски език и директор на основно училище, Фандъкова е сред близките помощници на Борисов от края на 2005 г., когато той я избра за свой заместник, отговарящ за образованието, младежта, културата и науката, след като спечели предсрочните избори за кмет в София като независим кандидат. 
						По време на пресконференция в неделя вечерта Фандъкова заяви, че е наясно с предизвикателствата, с които ще трябва да се справи в новата си работа, но не би се поколебала да се обади на министър-председателя, когато се нуждае от подкрепата на правителството. 
						"Ще искаме пари от държавата за конкретни проекти. Няма да искаме финансови средства по принцип, а ще се концентрираме върху тези проекти", каза Фандъкова. "Смятам, че София ще получи всички необходими средства." 
						Всекидневникът „Дневник” цитира изказване на Фандъкова пред журналисти преди пресконференцията, в което тя посочва, че нейните непосредствени задачи ще бъдат преглед на бюджета на София и подготовка за зимния сезон. 
						Задръстванията и липсата на места за паркиране в столицата са само някои от проблемите пред Фандъкова. 
						Въпреки поражението си Кадиев заяви, че е удовлетворен от изборния резултат. 
						"Исках да покажа характера на БСП и го направих", заяви той в неделя вечерта.

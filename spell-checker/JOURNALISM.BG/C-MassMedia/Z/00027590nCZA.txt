Италиански генерал пое командването на КФОР
					01/09/2008
					"Духът на обикновените хора и на децата ми дават надежда за бъдещето на Косово", заяви генерал Ксавие дьо Марнак в петък в Прищина при предаването на командването на КФОР.
					От Блерта Фоничи-Кабаши за Southeast European Times в Прищина – 01/09/08
 
					 
						
Командващият КФОР Джузепе Емилио Гай пое поста в петък (29 август). [НАТО]
						Френският генерал Ксавие дьо Марнак предаде в петък командването на КФОР на италианския генерал Джузепе Емилио Гай, който стана 13-тият началник на мироопазващите сили в Косово. 
						Дьо Марнак изрази удовлетворението си, че е бил част от КФОР. 
						В обръщение към народа на Косово той заяви: "Вие постоянно проявявате голямо търпение и зрялост по време на този исторически период от бъдещето на Косово." 
						Той спомена, че е посетил всички части на Косово по време на мандата си, включително и областите, населени с малцинства. 
						 "Духът на обикновените хора и на децата ми дават надежда за бъдещето на Косово", заяви Дьо Марнак. 
						На церемонията присъстваха високопоставени представители на Косово, представители на международни институции, дипломати и командващият Южното крило на НАТО адмирал Марк Фицджералд. 
						Фицджералд заяви, че НАТО ще продължи да подкрепя мирната и стабилна обстановка в Косово, което ще укрепи икономическата стабилност и свободното и демократично общество. 
						Президентът на Косово Фатмир Сейдиу похвали работата на КФОР. "Бъдещият период представлява следващото предизвикателство за Косово, при което КФОР има роля в подкрепата и създаването на косовските сили за сигурност," заяви той. 
						"Косово се стреми да създаде свои сили за сигурност, които ще служат на всички негови граждани, без да правят разлика по етнически признак," заяви Сейдиу. 
						Дьо Марнак предсказа, че новият командващ ще постигне много успехи и ще бъде свидетел на много промени по време на едногодишния си мандат. 
						Гай е третият италианец, командващ силите на КФОР. 
						KФОР, които се ръководят от НАТО, влязоха в Косово на 12 юни 1999 г. с мандат на ООН, два дни след приемането на Резолюция 1244 на Съвета за сигурност на ООН. 
						Официалният уебсайт на КФОР посочва, че през 2008 г. общо 15 000 войници от 34 страни са служили в контингента.

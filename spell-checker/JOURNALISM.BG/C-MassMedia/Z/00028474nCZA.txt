Загреб бе домакин на Международния панаир на книгата „Интерлибер 2008”
					24/11/2008
					Международният панаир на книгата „Интерлибер 2008” в Загреб привлече около 300 издателски къщи от Хърватия и чужбина. Партньор на панаира тази година е Израел.
					От Наташа Радич за Southeast European Times от Загреб -- 24/11/08
 
					 
						
Загреб бе домакин на ежегодния международен панаир на книгата и учебните пособия „Интерлибер”. [Гети Имиджис]
						Международният панаир на книгата и учебните пособия „Интерлибер” в Загреб и тази година събра автори и любители на книгата от 12 до 16 ноември. Спонсор на получилия международно признание панаир, в който участват около 300 издателства от Хърватия и чужбина, е министерството на културата. Някои от книгите можеше да бъдат закупени на специално намалената цена от едно евро. 
						„Интерлибер” се радва на голям успех. Миналата година панаирът беше посетен от повече от 80 000 посетители, които се възползваха от безплатния вход. Високата посещаемост на „Интерлибер” и други панаири на книгата в страната отразява възродената любов на читатели и автори към книгата. Според Катя Ковачич, изпълнителен директор на „Интерлибер 2008”, миналата година в Хърватия са били публикувани повече от 7 000 нови книги. 
						В панаира участваха издатели от Австрия, Белгия, Босна и Херцеговина, Черна гора, Иран, Израел, Германия, Полша, САЩ, Сърбия, Испания и Обединеното кралство. 
						Звездата на панаира тази година бе първото издание на хърватски език на политическия бестселър на Миша Глени “Макмафия”. Глени, бивш военен кореспондент на Би Би Си в Югоизточна Европа, е автор и на “Падането на Югославия”. Глени бе поканен на панаира от хърватски издатели. По време на срещата му с читатели и журналисти беше обсъдена “Макмафия”, която разказва как държавите в преход стават жертва на организираната престъпност. 
						"Панаирът е чудесна възможност за широката общественост да научи нещо повече за последните издания и да се запознае с нови световноизвестни автори. Това засилва значението на „Интерлибер" като културно събитие," заяви министърът на културата Божо Бискупич, който официално откри „Интерлибер". 
						Тази година обаче „Интерлибер” не успя да се размине с международен скандал. Между представените от иранската делегация творби присъстваше ползващата се с лоша слава книга на Хенри Форд от 1920 г. “Международното еврейство”. Общоприето мнение е, че тя съдържа опасни антисемитски тези. 
						Въпреки че организаторите на Панаира на книгата във Франкфурт не отстраниха книгата от своята проява с обяснението, че нямат подобни правомощия, администрацията на „Интерлибер 2008” настоя за нейното незабавно премахване. Иранската делегация изпълни това искане.

Сърбия, Черна гора и БиХ се присъединиха към програмата на НАТО ПзМ
					15/12/2006
					 
						БРЮКСЕЛ, Белгия -- Сърбия, Черна гора и Босна и Херцеговина (БиХ) официално се присъединиха в четвъртък (14 декември) към програмата на НАТО "Партньорство за мир" (ПзМ), на 11-ата годишнина от Дейтънското споразумение, което сложи край на войната в БиХ. Сръбският президент Борис Тадич, черногорският президент Филип Вуянович и председателят на Председателството на БиХ Небойша Радманович подписаха рамковия документ по време на церемония в главната квартира на НАТО. Генералният секретар на НАТО Яп де Хоп Схефер им напомни, че независимо от безусловната покана за присъединяване на страните от Сърбия и БиХ ще се очаква пълно сътрудничество с Трибунала на ООН за военни престъпления и техните усилия ще бъдат следени внимателно.
						Други новини -- В четвъртък сръбското външно министерство обяви, че НАТО ще отвори свое бюро в Белград за подпомагане на придвижването на частите на Алианса през Сърбия. Решението е част от споразумението, подписано през юли миналата година. (Блиц, Независне Новине, Победа - 15/12/06; РТРС, Фена, ПБС, Танюг, бета, МИНА, БиБиСи - 14/12/06)

ЕК предлага нов енергиен пакет
					08/12/2008
					Европейската комисия оповести нов, мащабен енергиен план, който очертава шест приоритетни проекта от съществена важност за енергийната сигурност на ЕС и за намаляване на зависимостта му от енергийния внос от Русия.
					(ФТ, Юобзървър, ЮрАктив, Гардиън - 14/11/08; AФП, ДПА, Би Би Си, Юобзървър, Таймс, Европейска комисия - 13/11/08)
 
					 
						
"Трябва да защитим европейските граждани от рисковете, при които външни доставчици не могат да спазят ангажиментите си", заяви председателят на ЕК Жозе Мануел Барозу. [Гети Имиджис]
						Европейската комисия (ЕК) представи амбициозен план, предвиждащ мерки, целящи увеличаване на енергийната сигурност на ЕС и намаляване на зависимостта на блока на 27-те от вноса на нефт и газ от Русия. 
						Понастоящем ЕС разчита на външни източници, за да осигури почти 54% от енергийните си потребности. Съюзът внася 61% от необходимия му газ, като 42% от него са от Русия. Тъй като очакванията са производството на газ в ЕС да продължи да намалява, ЕК смята, че вносът на газ ще се увеличи до 73% до 2020 г. 
						При тазгодишните цени, енергийният внос се оценява на 350 милиарда евро, съобщи Комисията в своя Втори стратегически енергиен преглед, публикуван на 13 ноември. Тази сума представлява около 700 евро годишно за всеки гражданин на ЕС, се отбелязва в прегледа. При представянето на пакета председателят на ЕК Жозе Мануел Барозу подчерта, че само през миналата година, цените на енергията са се повишили средно с 15% в 27-те страни на блока. 
						"Трябва да разкъсаме омагьосания енергиен цикъл на увеличено потребление и увеличен внос на енергия", каза той. 
						Фактът, че осем страни-членки на ЕС са напълно зависими от Русия за потребностите си от газ, е проблем, който Съюзът трябва да реши, смята Барозу. "Ние трябва да защитим европейските граждани от рисковете външните доставчици да не могат да спазят своите ангажименти", заяви председателят на ЕК. 
						Спор за цените на газа между Русия и Украйна предизвика за кратко прекратяване на доставките на газ в някои страни от ЕС през зимата на 2006 г., което доведе до призиви блокът да постигне по-голямо разнообразяване на енергийните източници и маршрути на доставки. 
						ЕС трябва да вземе спешни мерки за увеличаване на енергийната ефективност и намаляване на неговата зависимост от внос, заяви Барозу, призовавайки страните-членки да приемат новите предложения на ЕК. "Ние трябва да инвестираме в разнообразието", каза той. 
						
Понастоящем ЕС внася голяма част от необходимия му газ от Русия. [Архив]
						В плана ЕК подчертава необходимостта от по-голямо съсредоточаване върху инфраструктурните потребности на блока и разнообразяване на енергийните доставки, увеличаване на запасите от нефт и газ, създаването на механизми за реагиране при кризи в случаи на възможни прекъсвания на доставките на газ, по-добро използване на местните енергийни ресурси и по-големи усилия за подобряване на енергийната ефективност. 
						Първият приоритет на пакета на Стратегическия енергиен преглед е да се приемат и осъществят мерки, които да помогнат на блока да изпълни т.н. цели 20-20-20, свързани с климатичните промени, според изявление на ЕК. 
						Целта на ЕС е да постигне намаление от 20% на парниковите газови емисии, 20% дял на вятърната, слънчевата енергия и други възобновяеми източници в крайното енергийно потребление и 20% увеличение на енергийната ефективност до 2020 г. 
						"За да изпълним целите 20-20-20 на ЕС по начин, гарантиращ доставките на електричество и газ до всички граждани на ЕС, ще бъдат необходими големи промени във вътрешната енергийна инфраструктура на ЕС през идните години и десетилетия", се казва в изявлението на ЕК. 
						В прегледа се очертава същественото значение на шест стратегически проекта за енергийната сигурност на ЕС: Балтийски план за взаимно свързване, южен газов коридор, Средиземноморски енергиен пръстен, подходящо взаимно свързване на газовите и електрически мрежи север-юг с Централна и Югоизточна Европа, електропреносна мрежа близо до бреговете на Северно море и ефективни доставки на втечнен природен газ за Европа. 
						Ако правителствата на страните-членки и Европейският парламент приемат пакета, осъществяването на предложения Балтийски план за взаимно свързване ще започне следващата година. Планът, който включва доставки на газ, електричество и запаси, ще свърже мрежите на Естония, Латвия и Литва с ЕС. Трите балтийски страни понастоящем са свързани с руските енергийни мрежи и са сред осемте страни-членки на блока, които получават 100% от необходимия им газ от Русия. 
						Описвайки южния газов коридор като "един от най-големите приоритети за енергийна сигурност на ЕС", ЕК заявява, че проектът ще включва строежа на газопроводи, необходими за транспортирането на доставки от източници от Каспийския и Близкоизточния регион, без Русия. 
						Средиземноморският енергиен пръстен, предназначен да свърже газовите и електрически мрежи на Европа с Южното Средиземноморие "сега трябва да бъде завършен", твърди ЕК и подчертава значението на проекта за развитието на "огромния слънчев и вятърен потенциал" на региона. 
						
Изборът на по-качествени автомобилни гуми може да намали разходите на бензин на потребителите с до 10%, твърди Комисията. [Гети Имиджис]
						Изпълнителният орган на ЕС също призова за създаване на проект за мрежа близо до бреговете на Северно море, която да свърже националните електрически мрежи на страни в Северозападна Европа и да включи многобройните планирани проекти за вятърна енергия. Заедно с Балтийския проект и Средиземноморския пръстен, той ще бъде "в основата на бъдеща европейска супермрежа", заявява ЕК. 
						Обещавайки да използва съществуващите инструменти за постигане на бърз напредък по шестте проекта, Комисията също отбелязва, че всички заинтересовани страни ще трябва да положат значителни усилия, за да мобилизират необходимото финансиране за тяхното осъществяване, включително от трети страни. 
						"Тази работа се явява ключов елемент на реакцията на ЕС към настоящата финанасова криза и затова трябва да бъде ускорена... интер алиа, за да се поддържа заетостта и да се допринесе за блокирането на спада в търсенето", заявява Комисията. 
						Тя също представи пакет от нови предложения за енергийна ефективност, включително ревизиране на законодателството на блока за енергийната ефективност на сгради и продукти, използващи енергия. ЕК желае да бъдат въведени нови стандарти за ефективност за всички нови сгради и съществуващи сгради, в които се осъществяват големи ремонти, с аргумента, че това може да допринесе за спестяване на енергия от 5% до 6% до 2020 г. 
						Комисията призовава за включването на по-широка номенклатура от продукти, използващи енергия - не само домакински уреди - в правилата на блока за енергийно етикетиране. Според отделен правен инструмент, нов енергиен етикет ще бъде въведен за автомобилните гуми според ефективността им по отношение на горивото. Чрез използването на по-качествени автомобилни гуми, потребителите може да постигнат намаляване на сметките си за бензин с 10%, смята Комисията. 
						Комисията също смята да приеме минимум изисквания за електрическите крушки, уличното и офис осветление и други електроуреди, както и да предложи привеждане на Директивата на блока за енергийно данъчно облагане в пълно съответствие с целите му по отношение на енергетиката си и климатичните промени.

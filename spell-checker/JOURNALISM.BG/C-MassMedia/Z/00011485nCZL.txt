Убийството на сръбски журналист все още остава неразгадано
15/07/2004
Местният сръбски журналист Милан Пантич бе убит преди три години в Ягодина. Днес е малко вероятно убийците му да бъдат някога открити.
От Давор Коникушич за Southeast European Times от Белград - 15/07/04
 
 
Милан Пантич, 47-годишен журналист от белградския всекидневник Вечерне новости, бе намерен мъртъв пред апартамента си на 11 юни 2001 г. [АФП]
Изминаха повече от три години откакто кореспондентът на Вечерне новости Милан Пантич бе убит пред апартамента си в Ягодина на 11 юни 2001 г. Неизвестни лица са го нападнали с метална тръба, когато той се е прибирал вкъщи от магазина, където е купил хляб и мляко за закуската на семейството си. Убийството бе заклеймено от ЮНЕСКО и от международни медийни организации и бе широко възприето като демонстрация на проблемите, с които продължават да се сблъскват журналистите в Сърбия в периода след управлението на Милошевич.
Според мнозина мотивите за убийството на Пантич могат да се открият в репортажите му. Той бе убит, след като завърши серия от статии за икономически престъпления в региона на река Морава в Централна Сърбия, в които директно обвинява силни местни фигури в такива престъпления, като кражба на обществено имущество и злоупотреби с власт. Говори се, че преди да бъде убит, Пантич е получил множество заплахи по телефона.
"Мнозина свързват убийството му с подземния свят в региона на река Морава", каза Бранислав Йованович, журналист от "Радио-телевизия Ягодина". "Тези теми бяха станали негова специалност и определено убийците и тези, които са поръчали убийството, трябва да се търсят сред тази среда."
Въпреки силната кампания срещу организираната престъпност след убийството на сръбския премиер Зоран Джинджич през март 2003 г., полицията все още не е разрешила случая "Пантич". Вдовицата на журналиста, Живка, е заявила, че е разочарована от факта, че убийците не са изправени пред правосъдието, и е обезкуражена от отношението на държавните длъжностни лица.
"Изминаха три години. Много е трудно да живея и всеки ден да се събуждам с един и същи въпрос в ума си: кой уби Милан и защо? За съжаление все още няма отговор", е казала тя според сръбската преса.
Междувременно местната полиция в Ягодина твърди, че случаят е техен основен приоритет и се разследва с помощта на целия наличен персонал и всички ресурси.
Тези, които като покойния й мъж се опитват да създадат свободна и независима преса в Сърбия, не трябва да се плашат, казва Живка Пантич. "Журналистите трябва да са настойчиви и честни в работата си, независимо от опасностите, пред които са изправени. Надявам се, че ще настъпи денят, когато журналистите ще могат да пишат свободно в тази страна, без да се страхуват от репресии", каза тя.

Делова хроника 
					07/10/2005
					Преглед на деловите и икономическите новини от Балканите след 30 септември.
					(Различни източници – 30/09/05 – 07/10/05)
 
					 
						
Президентът на Европейската централна банка (ЕЦБ) Жан-Клод Трише говори на пресконференция след заседание на Управителния съвет на ЕЦБ в Атина в четвъртък (6 октомври). За успокоение на много страни банката остави без промяна основния лихвен процент от 2 %, но "ако е необходимо, ще действаме по всяко време," каза Трише. [АФП]
						Данъчните власти в Aлбания закриха над 70 незаконни предприятия в окръг Дуръс по време на регионална операция срещу нерегистрирани фирми, съобщи директорът на Данъчната полиция Фадил Джанай. През идните седмици се очаква и акция срещу 63-ма нарушители в Тирана. Миналия месец правителството каза, че ще предприеме мерки срещу незаконните фирми, които в Албания са около 45000. 
						*** 
						
Българският парламент ратифицира споразумение за Третия програмен заем за преструктуриране от Световната банка. Кредитът в размер на 150 млн. евро, договорен от предишната администрация, ще подпомогне средносрочната стратегия на правителството за структурни реформи, насочени към намаляване на бедността, поддържане на икономическия растеж и присъединяване към ЕС. Заемът е със срок на изплащане 17 години и 5-годишен гратисен период. 
						*** 
						По време на посещение в Атина еврокомисарят по валутните и икономическите въпроси Хоакин Алмуня похвали напредъка на Гърция в намаляването на държавния дълг, който е един от най-високите в съюза. Той каза, че комисията очаква доклад от Гърция за развитието на икономиката на страната през 2005 г. и прогноза за 2006 г. 
						*** 
						
Хърватското министерство на транспорта съобщи, че два нови терминала ще бъдат построени в морското пристанище Плоче през 2006 г. Проектът за 79 млн. евро ще бъде подкрепен от Световната банка, която вече е финансирала изготвянето на технико-икономическата обосновка. Строителството може да започне в края на 2006 г. и да завърши за две години, казаха от министерството. 
						*** 
						Рейтинговата агенция "Стандард енд Пуърс" каза, че е понижила рейтинга на хърватската компания за търговия с хранителни стоки "Агрокор" с един пункт - от "B+" на "B", с негативна перспектива. Тя се позова на влошаващия се финансов профил, както и на агресивната политика на разширяване. "Агрокор" държи 26 % от хърватския пазар на дребно с хранителни стоки. 
						*** 
						Външнотърговският дефицит на Maкедония е бил 635,3 млн. евро през периода януари-август 2005 г., според официални данни. Общият търговски обем през периода е достигнал 2,8 млрд. евро, което е увеличение от 20,2 % спрямо миналата година. Водещият партньор и в износа, и във вноса продължава да е ЕС. 
						*** 
						Петнадесет компании кандидатстваха за участие в търга за турския GSM оператор "Телсим", който трябва да се проведе на 13 декември. Сред кандидат-купувачите са основните местни икономически групировки "Коч", "Сабанджъ" и "Доган", както и международните гиганти "Водафон", "Система", "Франс телеком" и "Теленор".

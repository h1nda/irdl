Слабо известни лаборатории в Македония гарантират верността на информацията за потребителите
					30/01/2012
					Този месец правителството направи огромна стъпка по отношение на лабораториите, като стандартизира всички видове измервания.
					От Клаудия Лутовска за Southeast European Time от Скопие – 30/01/12
 
					 
						
Акредитирането вероятно ще доведе до значителни последици за редица продукти и производители. [Клаудия Лутовска/SETimes]
						Два буркана с кисели краставички са наредени един до друг на рафта в магазина за хранителни стоки. Трудно е обаче да се определи кой от двата продукта е по-изгоден за закупуване, ако точното тегло на всеки от тях не е ясно обозначено на етикета. 
						Ето къде се намесва Бюрото по метрология, македонската агенция, която определя теглото и размерите на всичко – от консерви до автомобили. Бюрото и неговите девет лаборатории не привличат особено голямо внимание, но усилията му означават много. 
						„В промишлеността и търговията това означава по-качествени продукти; във всекидневния живот означава по-голяма защита на потребителите“, каза за SETimes директорът на бюрото Димитър Парнарджиев. 
						Деветте национални лаборатории отговарят за конкретни мерни единици. Има по една лаборатория за маса, дължина, налягане, обем и дебит, електричество, температура, време и честота, плътност и дори за референтни материали. 
						На 16 януари правителството акредитира четири от деветте: лабораториите за маса, налягане, обем и дебит и температура. Според министъра на икономиката Вальон Сарацини останалите ще бъдат акредитирани скоро. 
						Министърът каза за SETimes: „Акредитирането на четирите лаборатории ще преодолее техническите бариери и ще даде тласък на свободното движение на стоки и услуги“, като ще засили доверието в резултатите от извършваните от бюрото измервания. 
						В съобщение за пресата бюрото отбелязва, че акредитациите ще засегнат редица дейности, включително „качеството на опазване на околната среда, общата техническа безопасност, лесния обмен на стоки и услуги, както и производствата пред административните и съдебните органи“. 
						Вторичната цел, се казва още в изявлението, е да се изпълнят съответните дейности по инспектиране и сертификация. 
						Освен това бюрото по метрология има за цел да предоставя „на клиентите ефективни услуги в кратки срокове и по цени, които са конкурентни на международния пазар, особено в региона и ЕС“. 
						Бюрото си сътрудничи с партньорите си в региона, включително с институтите по метрология в Турция, Албания, България и Словения. Освен това бюрото планира да разшири сътрудничеството със сходните институции в Сърбия, Босна и Херцеговина, Хърватия и Черна гора.

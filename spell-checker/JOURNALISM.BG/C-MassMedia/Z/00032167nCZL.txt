Румънски фермери протестират заради неплатени субсидии
					29/10/2009
					 
						БУКУРЕЩ, Румъния -- Около 500 фермери протестираха в сряда (28 октомври) пред сградата на президентството в Букурещ с искания да си получат субсидиите, които са им били обещани. Те твърдят, че правителството не е изплатило никаква част от техните субсидии от 10 евро на глава за овце или кози и е изплатило само 35 % от субсидиите за крави. По-рано същия ден фермерите протестираха пред финансовото и земеделското министерство. Те се опитаха да разкъсат полицейския кордон и да влязат в сградата на финансовото министерство, но бяха спрени от стотиците жандармеристи, изпратени на мястото. Президентът Траян Бъсеску се срещна с делегация на фермерите следобед, след като първоначално отказа такава среща. Представители на профсъюзите казаха, че ще настояват за получаването на парите преди президентските избори на 22 ноември. (Котидианул, Зиуа - 29/10/09; АП, Медиафакс - 28/10/09)

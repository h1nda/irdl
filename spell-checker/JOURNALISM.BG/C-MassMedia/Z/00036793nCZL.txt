Рама от албанската СП пише до чуждестранни посланици за кризата
					19/11/2010
					 
						ТИРАНА, Албания -- Лидерът на опозиционната Социалистическа партия (СП), Еди Рама е помолил посланиците на САЩ и ЕС да помогнат за преодоляването на политическата криза в Албания. В писмо, изпратено в четвъртък (18 ноември), Рама обяснява, че новата позиция на опозицията - имаща за цел компромис - е да се проверят материалите от изборите през юли 2009 г., като се даде пълен мандат на разследваща комисия, излъчена от парламента. Премиерът Сали Бериша обаче е отхвърлил това предложение като неприемливо, заявявайки, че то би било равносилно на "неограничено разследване" от комисията. Ако опозицията получи разрешение да провери материалите от изборите, тя ще бъде готова да работи по избирателните реформи преди местните избори през май 2011 г., пише Рама в писмото си. (НОА, Balkan Web, Топа Чанъл, Шекули, Гласът на Америка - 18/11/10)

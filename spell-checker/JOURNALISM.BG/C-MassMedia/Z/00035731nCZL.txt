Испания отложи екстрадирането в БиХ на "чудовището от Гърбавица" 
					20/08/2010
					 
						САРАЕВО, Босна и Херцеговина (БиХ) -- Испания реши да отложи екстрадирането на заподозрения във военни престъпления Веселин Влахович, известен като "чудовището от Гърбавица", в Босна и Херцеговина, съобщиха местните медии в четвъртък (19 август). Министерството на сигурността заяви, че е било информирано за това решение от Интерпол. "Влахович е обвинен в няколко престъпления в Испания и поради тази причина испанските власти са решили да отложат екстрадирането му," се казва в декларация на министерството. Роденият в Черна гора Влахович бе арестуван в Испания в началото на март по подозрения във военни престъпления, извършени по време на босненския конфликт от 1992-1995 г. Той е обвинен в убийство, изнасилване и изтезаване на хора от несръбски произход от 1992 до 1993 г. Испания одобри миналия месец искането на БиХ за екстрадиране и се очакваше Влахович да бъде предаден на Сараево следващата седмица. (БХРТ, Фена, Онаса, Дневни Аваз, АФП - 19/08/10)

Погребан бе убитият румънски хандбалист
					13/02/2009
					Убийството на 26-годишния румънски хандбалист шокира и обедини двете нации.
					От Паул Чокою за Southeast European Times от Букурещ - 13/02/09
 
					 
						
Свещи се отразяват в снимката на румънския хандбалист Мариан Козма на “Веспрем Арена” в Унгария. [Гети Имиджис]
						Опечалените погребаха в петък (13 февруари) румънския хандбалист Мариан Козма, който бе убит миналата седмица пред нощен клуб във Веспрем, Унгария. Според полицията Козма, който се присъедини към унгарския клуб “МКБ Веспрем” като център през 2006 г., е празнувал в клуб миналата събота вечер раждането на детето на свой съотборник, когато избухнал спор с друга група в клуба. 
						Козма почина в болницата от прободни рани. Двамата съотборници, които му се притекли на помощ - вратарят Иван Пешич, на 19 г., от Хърватия, и 22-годишният Жарко Шешум от Сърбия - все още се намират в болница, но състоянието им е стабилно. Пешич е загубил единия си бъбрек, а Шешум е получил фрактура на черепа. 
						Според свидетел играчите защитили барманка, когато група роми отказали да платят сметката си и я ударили. 
						Според изявление на полицията властите са арестували тримата заподозрени - двама мъже и една жена - в неделя в южната австрийска провинция Щирия. 
						Унгарската полиция е идентифицирала тримата като роми, членове на местни банди. Австрия ще екстрадира в Унгария основния заподозрян Рафаел Шандор. 
						"Целият град е шокиран; хората просто не могат да повярват, че е възможно това да се случи тук", заяви кметът на Веспрем Янош Дебрецени. 
						Същата бе реакцията и в Сърбия. "Ние сме в пълен шок от инцидента, тъй като Шешум е младеж, който може да служи за пример, и важен играч от националния отбор," заяви Божидар Джуркович, генерален секретар на Сръбската федерация по хандбал (СФХ), за белградското радио Б92. 
						Бруталното нападение шокира феновете в Унгария и Румъния и бе отразено по безпрецедентен начин от европейските медии. 
						Смъртта на Козма стана причина за подновяването на ожесточения дебат в Унгария за високото ниво на престъпността сред членовете на ромската общност. Ромските лидери в района около Веспрем заявиха, че се страхуват от репресии. 
						Стотици унгарски фенове запалиха свещи на стадиона, където отборът на Веспрем тренираше, преди властите да изпратят във вторник тялото на Козма в Румъния. Покойният хандбалист вече е почетен гражданин на град Веспрем. 
						Министърът на младежта и спорта на Румъния го награди посмъртно със званието “Заслужил майстор на спорта” и спортна зала в Букурещ ще носи неговото име. 
						Клуб “Веспрем” е решил носената от Козма фланелка с номер 8 вече да не бъде използвана. Румънският национален отбор по хандбал реши същото за фланелка № 82, която Козма носеше, когато представляваше Румъния на последното Световно първенство по хандбал в Хърватия. 
						"Румънец, сърбин и хърватин се бориха за успеха на един унгарски град. За тях беше нормално да живеят тук не само като румънец, сърбин и хърватин, а и да допринесат за ценностите на унгарската общност, да консолидират нейната идентичност. За това ги уважавам и им благодаря," заяви в своя блог унгарският премиер Ференц Дюрчани.

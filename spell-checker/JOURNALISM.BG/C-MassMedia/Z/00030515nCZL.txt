Нови случаи на свински грип са регистрирани в балкански страни
					07/06/2009
					 
						AНКАРА, Турция -- Броят на случаите на свински грип в Турция се увеличи до десет в петък (5 юни), след като Министерството на здравеопазването съобщи, че още двама души са били заразени с вируса H1N1. Двамата са пристигнали в Турция в сряда от Ню Йорк и Торонто. Пациентите са поставени под карантина и състоянието им е добро.
						Междувременно Министерството на здравеопазването на Румъния потвърди три нови случая на свински грип от общо девет. Всичките са пристигнали в Румъния от Съединените щати. Те се лекуват в болница за инфекциозни болести в Букурещ.
						В София Министерството на здравеопазването съобщи в петък, че изследванията на дете са дали положителен резултат за свински грип, което е вторият случай в България. Детето се е завърнало от Съединените щати на 29 май, а симптомите на болестта са се проявили един ден по-късно. (Хюриет, AФП, Meдиафакс, Хотнюз, Агенция "София нюз", Синхуа - 05/06/09)

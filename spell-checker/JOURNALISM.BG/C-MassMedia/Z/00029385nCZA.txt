Броят на приемните родители в Сърбия се увеличава
					23/02/2009
					Все повече деца без родители получават грижи в частни домове, а броят на държавните институции намалява.
					От Бояна Милованович за Southeast European Times от Белград -- 23/02/09
 
					 
						
Около 3500 приемни семейства се грижат за около 4000 деца. [Никола Барбутов]
						В Сърбия се наблюдава видимо увеличение на броя на приемните семейства. Според министерството на труда и социалната политика от 2004 г. техният брой е нараснал със 130 %. 
						В момента около 3500 приемни семейства се грижат за около 4000 деца, като най-много са те в Белград. Около 30 % от тези деца са с физически или умствени увреждания. 
						Една от причините за тази тенденция е желанието на много семейства да осиновят дете. В Сърбия осиновяването изисква дълга процедура и много документация. За всяко дете, което се нуждае от родители, чакат четири или пет двойки. Вместо това много двойки, които не могат да имат деца, се насочват към приемната грижа. Благодарение на тази тенденция броят на отглежданите в институции деца намалява и в момента те са около 900. 
						"Целта е възможно най-малко деца да растат в институции", казва министърът на труда и социалната политика Расим Ляич. "Само в семейна среда децата могат да се развиват правилно и да достигнат максимума на своите възможности." 
						За да осигури достатъчна подкрепа от експерти, както и за да следи за развитието на децата в приемните семейства, министерството на Ляич неотдавна създаде Център за семейно настаняване на деца и младежи. 
						Експертите на центъра посещават приемните семейства най-малко веднъж месечно. Когато е възможно, те организират срещи между настанените в приемни семейства деца и техните биологични родители. Ляич обяви също, че ще бъдат създадени 16 регионални центъра, които ще извършват подобни услуги в цялата страна. 
						Министерството работи в сътрудничество и с Европейската комисия и неправителствената организация "Спасете децата" по тригодишна програма на стойност 960 000 евро, която има за цел насърчаване на специализираните грижи за деца с увреждания. Програмата ще започне през април. 
						Според Драган Стринич, регионален директор за Югоизточна Европа на "Спасете децата", приемната грижа в Сърбия е на по-високо ниво, отколкото в съседните страни. Въпреки това, предупреждава той, децата с различни видове увреждания все още не получават достатъчна подкрепа. 
						"Все още съществуват предубеждения в обществото и скептицизъм сред професионалистите, както и липса на знания и умения в тази област," казва Стринич. 
						Междувременно приемните семейства от цяла Сърбия неотдавна обединиха совите усилия и създадоха Асоциация на приемните родители. 
						"Сръбските граждани са чувствителни към потребностите на децата без родителска грижа. Въпреки това децата със специални потребности не могат лесно да намерят място в приемни семейства, не защото семействата не искат това, а защото не се чувстват готови и достатъчно компетентни да го направят", казва Желка Вургунд, член на асоциацията. 
						Тя отбелязва, че някои от изискванията за бъдещите приемни родители са те да не са следствени и да отговарят на определени критерии за финансово състояние и жилищни условия. 
						"Моралните черти и личностните качества на приемните родители също са много важни," добавя тя.

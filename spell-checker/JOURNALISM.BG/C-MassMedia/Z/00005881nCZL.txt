Представителят на ВКБООН в Македония: Няма да има връщане към кризата
24/02/2003
Представителят на ВКБООН в Македония Амин Авад се справи с три бежански кризи за последните четири години. В специалното интервю с кореспондента на Southeast European Times Валентин Нешовски, той насочва вниманието към положението на бежанците от Косово и изселените лица в Македония.
Валентин Нешовски за Southeast European Times в Скопие - 24/02/03
 
 
Southeast European Times: Г-н Авад, вие се справихте с три бежански кризи в Косово, южна Сърбия и Македония за последните четири години. Въз основа на големия ви опит в региона, какво е вашето мнение за анализите, според които Балканите сега са по-спокойни?
Г-н Авад: Без съмнение ситуацията в Югоизточна Европа се успокои извънредно много и доказателството е, че в момента няма големи конфликти. На практика няколко хуманитарни операции приключиха успешно и завръщането и интеграцията на мнозинството бежанци и изселени продължава в целия регион. Още повече, започна следващият етап и уреждането на формалностите по асоциирането с ЕС. Във всички страни от региона се проведоха демократични избори и законността започва да надделява. Икономическите предизвикателства все още предстоят.
SE Times: Международните организации, включително Върховният комисариат за бежанците към ООН (ВКБООН) ограничават дейността и персонала си в Македония. Това означава ли, че не очаквате ново дестабилизиране, въпреки че радикалните елементи отново обявиха, че ще има военни операции и съответно бежанци?
Авад: Като цяло, хуманитарните организации приключиха с голяма част от дейността си и с последиците от кризата ще се занимаят организации за поддържане на сигурността , които имат правомощия и присъствие в региона. Режимът на поддържане на сигурността и международното присъствие в района подсказват, че няма връщане назад към кризата.
SE Times: Бихте ли ни казали, дали мисията на ВКБООН в Скопие е готова да се справи успешно с проблемите в случай на нова криза на стабилността в региона?
Авад: Както показаха събитията в Босна и Херцеговина (БиХ), Косово и Македония, ВКБООН реагира заедно с международната общност. Отговорът на организацията не е механичен, трябва да се преценят много елементи относно причините и обстоятелствата. Но ние вярваме, че това е само една малко вероятна теоретична възможност.
SE Times: В Македония все още има бежанци от Косово - предимно роми. Какъв е техният брой и какво ще стане с тях в бъдеще? Войната в Косово приключи отдавна, но те все още не могат да се завърнат по домовете си. Искат ли да се завърнат в Косово и как им помага ВКБООН в това отношение?
Авад: От общо 9 000 роми, избягали от Косово, днес в Македония има по-малко от 2 800. Много от тях желаят да се завърнат в Косово през пролетта. Надяваме се, че с постепенното засилване на стабилността и със създаването на благоприятни условия за завръщане, мнозинството от бежанците ще се отправят към домовете си. Завръщането е предпочитано решение за всички бежанци по света и бежанците в Македония трябва да имат шанс да се възползват от такава възможност.
SE Times: Повечето от ромите се оплакват, че в Косово все още няма сигурност. Специалният представител на генералния секретар в Косово Михаел Щайнер няколко пъти апелира към хората в Косово за разбирателство и подобряване на междуетническите отношения. Какво можете да ни кажете за положението на сигурността в районите, от където са дошли тези хора?
Авад: Положението със сигурността за много от косовските малцинства не е благоприятно и ситуацията е различна в различните места, а също и по отношение на сигурността на една или другa етническа група. Друг въпрос, свързан със завръщането, е недвижимата собственост и заемането й от други лица. Това може да попречи на завръщането на много от тези, които не се безпокоят за своята сигурност. Други проблеми на сигурността са свързани с личната физическа сигурност или свободата на придвижване. Безработицата също е пречка и големите промени и липсата на икономическо развитие и възможности отказват много от младите бежанци и изселените да се завърнат.
SE Times: Хората, напуснали домовете си по време на конфликта, имат статут на изселени лица. Някои от тях все още не могат или не искат да се върнат по домовете си. Как им помогна ВКБООН?
Авад: ВКБООН продължава да работи с изселени лица, тъй като те са с права на бежанци, що се отнася до завръщането им по домовете. От общо 189 000 бежанци и изселени през 2001 г., сега имаме по-малко от 9 000. Мнозинството ще се прибере у дома през април или май, когато домовете от трета и четвърта категория бъдат довършени от MG Интернешънъл мениджмънт груп и Европейската комисия. Заедно със своите партньори ВКБООН приключи ремонта на 7 000 жилища от първа и втора категория. Дейностите за интегриране ще започнат със завръщането на изселените лица в техните села.
SE Times: По време на косовската криза Македония приюти повече от 360 000 бежанци. Смятате ли, че Македония се справи с приемането на бежанците или цялата операция можеше да бъде организирана по-добре?
Авад: Косовската криза беше една от най-бързо развиващите се в региона и въпреки първоначалното колебание, Македония отвори границите си, когато донорските и други страни в региона осигуриха евакуацията на около 100 000 бежанци - добър пример за съвместно поемане на отговорност за разрешаване на бежанската криза. Несъмнено това беше едно много успешно начинание.
SE Times: Досега колко души са получили подкрепа от офиса на ВКБООН в Скопие?
Авад: По време на кризата от 1992-1995 г., ВКБООН и местните власти осигуриха подкрепата на 40 000 босненци, които бяха успешно върнати в родината, когато ситуацията в БиХ се стабилизира. Организацията откликна на нуждите на 360 000 души по време на косовската криза от 1999 г. и се погрижи за 189 000 бежанци и изселени по време на македонския конфликт през 2001 г. Това прави приблизително 600 000 души за това десетилетие.
SE Times: Вие сте основен фактор за преодоляването на три бежански кризи за кратък период и ВКБООН направи големи усилия да помогне на хората, напуснали домовете си. Доволни ли сте от това, което сте направили за тях?
Авад: Незабавната намеса на ВКБООН и операциите за стабилизиране на Македония бяха описани от международните наблюдатели и аналитици като много успешни. Разбира се изселените, донорите и страните, приели бежанци, очакват организацията да спазва поетите международни ангажименти за защита, определени от конвенцията. Това естествено не би било възможно без сътрудничеството на приемните страни и донорите, които също са страна в международната конвенция за бежанците и други международни спогодби.

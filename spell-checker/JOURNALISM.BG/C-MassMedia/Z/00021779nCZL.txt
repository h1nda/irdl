От офиса на Ахтисаари твърдят, че Белград и Прищина продължават да бъдат на "диаметрално противоположни" позиции
					04/03/2007
					 
						ВИЕНА, Австрия -- Позициите на преговарящите екипи на Белград и Прищина за бъдещия статут на Косово остават "диаметрално противоположни" въпреки двата кръга преговори, които приключиха в петък (2 март). От офиса на специалния пратеник на ООН Марти Ахтисаари твърдят, че сръбската страна продължава да отхвърля възможността за независимост на Косово, докато косовската страна няма да приеме нищо друго. Според съобщение за печата от офиса на Ахтисаари, двете страни се различават и по други ключови въпроси като конституционните разпоредби, децентрализацията и културното и религиозно наследство. След като разгледа предложенията им, той ще проведе втори, последен кръг от преговори във Виена на 10 март. Високопоставени представители на Контактната група за Косово, в чийто състав влизат шест държави, НАТО и ЮНМИК, също ще присъстват. (Политика, Блиц - 03/03/07; Уеб-сайт на ООН, АП - 02/03/07)

Турция и Македония разговаряха по делови въпроси
					14/12/2009
					Посещението на премиера Никола Груевски този месец помогна за по-нататъшното подобряване на отношенията между Анкара и Скопие.
					От Зоран Николовски за Southeast European Times от Скопие -- 14/12/09
 
					 
						
Двамата премиери се срещнаха на 5 декември. [АФП]
						Премиерите на Турция и Македония затвърдиха добрите отношения между двете страни по време на среща в Анкара по-рано този месец. "Турция е най-добрият поддръжник и приятел на Македония", заяви македонският премиер Никола Груевски в края на петото си посещение през декември. През последните 18 години от обявяването на независимостта на Македония двете страни създадоха тесни връзка помежду си. 
						Макар и в различни географски райони, близостта им се затвърждава от помощта, която Турция е неколкократно е оказвала на Македония в исторически план. 
						Турция беше една от първите държави, които признаха независимостта на Македония. Тя е силен поддръжник на кандидатурата на страната за членство в НАТО и защитава позицията на страната в продължаващия спор за името с Гърция. 
						"Оставете Македония да се нарича Македония", заяви Ердоган по време на разговорите с Груевски. Той добави, че Македония е изпълнила всички условия за присъединяване към Алианса. 
						Двамата присъстваха на турско-македонски бизнес форум в Истанбул. Ердоган призова повече от 200 турски фирми да инвестират в Македония и да се възползват от благоприятните условия, които страната предлага. 
						"Искаме да видим деловите хора в Турция и Македония да работят съвместно в тези региони. Винаги сме насърчавали търговията с Македония и ще продължим да правим това", заяви Ердоган. 
						Търговския оборот между двете страни възлиза на около 225 млн. евро годишно. Участниците в конференцията обсъдиха начините за повишаване на това ниво, като целта е то да бъде увеличено три пъти. 
						Груевски покани турските фирми да участват в плановете за изграждане на комбинирана газова електроцентрала, две водноелектрически централи (Чебрен и Галище) и проекта за долината на Вардар от европейски коридор № 10 по протежението на река Вардар. 
						Една от големите турски инвестиции в Македония е проектът за реконструиране и разширяване на летище Скопие. Турската компания ТАВ контролира проекта, който се очаква да започне през февруари. 
						Разговорите за укрепването на отношенията засегнаха и двустранното Споразумение за стратегическо сътрудничество, което двете страни подписаха през ноември. То предвижда сътрудничество в областта на отбраната, културата, образованието, промишлеността и военния сектор. 
						Премиерите също така обсъдиха стремежите на двете страни за членство в ЕС. Турция започна преговори за членство, но се натъкна на трудности заради позицията на Кипър. Македония не успя да получи дата за начало на преговорите заради спора за името. Двамата премиери заявиха, че общата цел на двете страни е да изпълнят в още по-голяма степен критериите за членство в ЕС. 
						"Нашите страни знаят, че по пътя към ЕС може да има периоди на възход и спадове, както и бързи и бавни стъпки," заяви Груевски.

Германия призовава за подкрепа на проектоплана за Косово
					19/01/2007
					 
						ВИЕНА, Австрия -- Германският външен министър Франк-Валтер Щайнмайер призова в четвъртък (18 януари) всички страни да приемат предложението, което скоро ще бъде представено от специалния пратеник на ООН за статута на Косово Марти Ахтисаари. В слово пред Постоянния съвет на ОССЕ Щайнмайер отбеляза, че дълготрайният мир и стабилност в Западните Балкани е един от приоритетите на германското председателство на ЕС. Важно е да бъде изградено многонационално Косово, където да се зачитат правата на етническите албанци и на неалбанците, каза той. Щайнмайер също така подчерта, че решаването на въпроса за косовския статут няма да представлява прецедент за други в региона.
						Междувременно ръководителят на ЮНМИК Йоаким Рюкер заяви, че Ахтисаари ще посети Прищина през февруари, за да представи предложението си. В четвъртък Рюкер се срещна с Политико-стратегическата група за преход на провинцията, която се готви за прехвърлянето на задълженията от ЮНМИК към местните институции. (Албейниън Нюз - 19/01/07; Танюг, РТРС, Ройтерс, АП - 18/01/07)

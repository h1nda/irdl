Мерките за икономии безпокоят потребителите и предприятията в Хърватия
					18/01/2012
					Новото правителство започна да прилага мерките за икономии, но среща съпротива.
					От Дражен Ремикович за Southeast European Times от Загреб – 18/01/12
 
					 
						
Потребителите на мобилни услуги в Хърватия може да бъдат обложени с данък върху SMS и MMS съобщенията. [Ройтерс]
						Начело на държава с дефицит от почти 3 млрд. евро и дълг от 47 млрд. евро, премиерът Зоран Миланович предприема мерки за съкращаване на разходите и увеличаване на приходите. Страната очаква да се присъедини към ЕС след 18 месеца, а кредитният й рейтинг остава само едно ниво над спекулативния. 
						Управителят на централната банка Желко Рохатински заяви, че на Хърватия й предстои „една много, много трудна година“, и препоръча бюджетът да бъде намален с 1,2 млрд. евро. 
						Новото правителство, което встъпи в длъжност миналия месец, предложи отново да бъде въведен данък от 6 % върху мобилните телефонни услуги, който беше отменен от предишната администрация през октомври миналата година. 
						„Според нашите оценки това ще донесе на бюджета [40 млн. евро] годишно“, съобщи правителството миналата седмица. Данъкът, който се очаква да бъде приет тази седмица, ще бъде в сила до юни 2013 г. 
						С новия план се възстановява и премахнатият преди две години данък върху SMS и MMS съобщенията. „Това е приход от 8 млн. евро годишно. Парите може и да не са много за една държава, но биха били достатъчно, за да се спасят 20 000 работни места в текстилната промишленост“, заяви вицепремиерът Радимир Чачич за SETimes. 
						В отговор мобилните оператори заплашиха със съкращения, намаляване на инвестициите и обжалване пред Конституционния съд. 
						„Шокирани сме, че едно от първите действия на правителството беше да възобнови критикуваните от ЕС мерки срещу бизнеса на предишната администрация“, се казва в изявление на „ВИП Нет“, един от трите мобилни оператори в Хърватия. 
						Други мерки – засягащи правилата за държавните разходи за служителите в министерствата и държавната администрация – ще ограничат използването на автомобили и мобилни телефони от държавните служители, разходите за визитни картички, самолетни билети и служебни пътувания. 
						Броят на служителите в държавните институции – заместник-министри, държавни секретари, сътрудници на министри – ще бъде намален с една трета. 
						Само това би трябвало да увеличи със 130 млн. евро средствата в държавната хазна. 
						Правителството също така обяви увеличаването на ДДС, както и евентуалното въвеждане на данък върху собствеността, за увеличаване на икономическия растеж. 
						Банките изразиха одобрението си за мерките, като посочиха, че ще подкрепят правителството в опитите му да помогне на националната икономиката да се възстанови. 
						„Очакваме година, през която ще положим допълнителни съвместни усилия в диалог с правителството, за да се преструктурираме и да започнем да насърчаваме растежа на икономиката“, каза за SETimes говорителката на Хърватската банкова асоциация (ХБА) Ивана Пъргомет. 
						Желко Ловринчевич, преподавател във Факултета по икономика и член на загребския Институт по икономика, обаче каза за SETimes, че мерките са само малка крачка напред. 
						„Много трудно е да се намалят разходите за пенсии, заплати и други доходи. Необходимо е да се направи много повече от отнемането на телефоните на длъжностните лица, за да се напълни държавният бюджет“, заяви Ловринчевич. 
						Хърватската асоциация на работодателите предупреди, че новите данъци ще имат отрицателен ефект върху икономиката. 
						„Изключително важно за нас е да се намали общият размер на всички данъци и да се съкратят разходите на държавната администрация. Затова приветстваме всички реформи в тази посока, защото това е единственият начин, по който можем да накараме икономиката да работи“, заяви за SETimes директорът на асоциацията Давор Маетич. 
						Във всички случаи потребителите смятат, че мерките за икономии отиват твърде далеч. 
						„Производителите и търговците слушат всички съобщения за евентуални промени в данъците и затова увеличават цените. Обзалагам се, че нито един работник в Хърватия не мисли, че през тази година ще живее по-добре, отколкото през миналата година. Те преговарят за цени и данъци, а ние знаем кой ще плати всичко това“, каза за SETimes Горан Масоничич, 34-годишен служител в магазин от Загреб. 
						Правителството обеща, че „няма да пипа“ доходите на най-уязвимите слоеве от населението - пенсионерите и лицата, които получават социални помощи – и че данъкът върху основните хранителни продукти ще остане нулев. Засега.

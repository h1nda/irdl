Хагският трибунал оправда бившия вътрешен министър на Македония Бошковски и осъди Тарчуловски
					14/07/2008
					След като бе освободен от Трибунала в Хага, бившият министър на вътрешните работи Любе Бошковски бе посрещнат като герой в Скопие. Адвокатите на Йохан Тарчуловски, полицейски служител с нисък ранг, обявиха, че ще обжалват неговата 12-годишна присъда.
					От Зоран Николовски за Southeast European Times от Скопие -- 14/07/08
 
					 
						
Бившият министър на вътрешните работи Любе Бошковски говори пред поддръжници през уикенда. [Томислав Георгиев]
						Бившият министър на вътрешните работи Любе Бошковски, срещу когото в Хага бяха повдигнати обвинения в командна отговорност за военни престъпления, бе оправдан по всички обвинения на 10 юли. Другият обвиняем обаче, Йохан Тарчуловски, полицейски служител с нисък ранг, бе осъден на 12 години затвор за убийството на трима души в село Люботен по време на конфликта през 2001 г. в Македония.
						След освобождаването си Бошковски бе посрещнат като герой в Македония. В делегацията по посрещането му на летището в Скопие участваха премиерът Никола Груевски, редица високопоставени държавни служители, последователи на управляващата партия ВМРО-ДПМНЕ и членове на бившето полицейско звено “Лъвове”.
						След като прекара три години и половина в затвора, Бошковски целуна земята и получи причастие.
						Той каза пред своите поддръжници: "Поздравявам всички вас, не само етническите македонци, но и братята албанци, роми, турци, бошнаци и сърби, всички, които са готови да живеят и умрат за Македония. Сега трябва да си простим, вместо да сеем омраза.”
						Правителството изрази задоволство от оправдаването на Бошковски и се надява, че Тарчуловски ще има възможност да представи факти по своето дело. Адвокатът на Тарчуловски съобщи, че ще обжалва присъдата на своя клиент.
						Демократичният съюз за интеграция (ДСИ), партия, произхождаща от бившата албанска “Армия за национално освобождение” (АНО) - участник в конфликта от 2001 г. - а сега част от сформираното от Груевски правителство, не реагира официално на оправдаването на Бошковски.
						Спазвайки следвания от двете организации принцип да не коментират решенията на съда, ЕС и НАТО, гаранти по Охридското споразумение, не направиха никакви изявления.
						Според прокурорите по време на нападението срещу Люботен полицията е нанесла жесток побой на албански селяни с приклади на оръжия и парчета горящо дърво. Според трибунала Тарчуловски е отговорен за три от седемте известни убийства.
						"Тарчуловски лично е ръководел операцията и бил заедно с полицията, докато тя се е придвижвала из селото," заяви съдия Кевин Паркър.
						Тарчуловски е бил служител със сравнително нисък ранг и е изпълнявал нареждания, но Паркър заяви: "Това не извинява неговото поведение."
						Съдът оневини Бошковски. Прокурорите направиха опит да убедят Трибунала, че Бошковски е бил отговорен за това, че не е наказал виновните служители.
						“Не бе установено, че Любе Бошковски не е предприел необходимите мерки, за да накаже полицейските служители,” отсъди Паркър.

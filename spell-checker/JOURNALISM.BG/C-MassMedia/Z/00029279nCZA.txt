Процесът срещу Шешел бе прекъснат
					12/02/2009
					Съдиите прекъснаха за неопределено време процеса за военни престъпления срещу Воислав Шешел, след като прокуратурата обяви, че сплашването на свидетели може да компрометира делото.
					(AФП, АП, Ройтерс, АКИ, Гласът на Америка, Сенс Нюз Ейджънси, Бета, Б92, МНСБЮ - 11/02/09)
 
					 
						
Ултранационалистическият сръбски лидер Воислав Шешел не се призна за виновен по обвиненията в подстрекаване към зверствата, извършени от сръбските сили в БиХ и Хърватия. [Гети Имиджис]
						Съдиите от Международния наказателен съд за бивша Югославия (МНСБЮ) прекъснаха в сряда (11 февруари) за неопределено време процеса срещу ултранационалистическия сръбски лидер Воислав Шешел, като се позоваха на съображения за безопасността на свидетелите.
						 "Мнозинство от съдиите реши, че оставащите показания от около десет свидетели няма да бъдат изслушани засега, тъй като не би могло да се гарантира ... тяхната безопасност,” каза пред АФП говорителката на МНСБЮ Нерма Йелачич. Съдиите смятат също, че свидетелите няма да желаят да дадат пълни показания, ако се страхуват за безопасността си. 
						Тричленният съдебен състав на Трибунала на ООН, председателстван от съдия Жан-Клод Антонети, реши също, че заседанията ще бъдат подновени веднага щом бъдат създадени подходящите условия за това. 
						Решението бе в отговор на предложение на прокурорите на ООН от 15 януари, настояващи за незабавно прекъсване на производството по делото срещу Шешел.
						Разполагаме с „ясни и убедителни доказателства, че продължаването на процеса ще компрометира надеждността и честността на производството,” каза пред съда прокурорът Дарил Мъндис.
						Шешел, на 54 г., се предаде доброволно на Хагския трибунал през февруари 2003 г., около десет дни, след като прокурорите на ООН повдигнаха обвинения срещу него за военни престъпления, извършени в Хърватия, Войводина и Босна и Херцеговина от 1991 г. до 1993 г.
						На 21 януари съдиите от МНСБЮ удовлетвориха искането на прокуратурата за допълнителни обвинения срещу Шешел в неуважение към съда за разкриване на самоличността на трима свидетели под закрила в книга, написана от него.
						Процесът срещу лидера на Сръбската радикална партия започна през 2006 г. и бе прекъснат почти веднага, след като той обяви гладна стачка. Съдебното производство започна отново през ноември 2007 г., след като Шешел получи разрешение да се защитава сам. 
						През последните 15 месеца прокурорите внесоха и други жалби във връзка със сплашване на свидетели. 
						Досега 71 прокурорски свидетели са дали показания в съда. Прокуратурата разполага с още само седем часа за показания, предаде АП. 
						Прочитайки само части от решението на съдебния състав от сряда, Антонети, който се противопостави на прекъсването на процеса, каза, че преди той да бъде отложен, в сряда пред съда ще се яви още един свидетел, за да даде показания.
						Той също така посъветва Шешел да обжалва решението на състава с аргумента, че то нарушава правото му на бърз процес. 
						Решението от сряда обаче показа, че осигуряването на честен процес е много по-важно за двете страни от необходимостта от бърз процес. 
						Твърдейки, че прокурорите досега не са успели да докажат обвиненията си срещу него, Шешел ги обвини, че се опитват да „пречат” на завършването на неговия процес по „естествен и честен” начин. 
						Той би могъл да получи максимална доживотна присъда, ако бъде осъден по повдигнатите срещу него обвинения във военни престъпления, както и до седем години затвор и/или глоба до 100 000 евро, ако съдиите го признаят за виновен в неуважение към съда.

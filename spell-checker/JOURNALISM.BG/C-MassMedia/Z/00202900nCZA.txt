Изборът на Йеремич подобрява световния имидж на Сърбия
					14/06/2012
					Сръбският външен министър Вук Йеремич бе избран за председател на следващата сесия на Общото събрание на ООН. Анализатори смятат, че изборът потвърждава, че Белград е възстановил имиджа си в света.
					От Игор Йованович за Southeast European Times от Белград -- 14/06/12 
 
					 
						
Вук Йеремич ще председателства Общото събрание на ООН за една година, считано от 18 септември. [Ройтерс]
						По-малко от две десетилетия след конфликта, довел до бомбардировките на НАТО над Сърбия и повдигането на обвинения срещу голяма част от ръководството на страната за военни престъпления, сръбски политик ще бъде председател на Общото събрание на ООН. 
						Анализатори казват, че победата на външния министър Вук Йеремич с 99 на 85 гласа на 8 юни над литовския посланик Далиус Чекуолис, е ясен знак, че Сърбия значително е подобрила международните си позиции. Йеремич определи вота като "референдум за Сърбия". 
						"Изборът на Йеремич, въпреки обявяването на кандидатурата му сравнително късно в сравнение с тази на литовския му опонент, демонстрира силата на позицията на Сърбия в рамките на ООН, в частност подкрепата, дошла от движението на необвързаните страни," каза за SETimes Иън Банкрофт, изпълнителен директор на групата за проучвания "ТрансКонфликт"
						"В съчетание с предстоящото сръбско председателство на ОССЕ това дава на Сърбия важен шанс да реабилитира още повече своята репутация на световната сцена," каза той. 
						Едногодишният мандат на Йеремич в ООН започва на 18 септември. 
						Борислав Стефанович, дългогодишен политически директор в сръбското външно министерство, определи избора на Йеремич като "отлична новина" за Сърбия. "Въпрос на репутация и дипломатически престиж за една страна е да заема председателството на Общото събрание на ООН и това потвърждава добрата репутация на Сърбия, каза той за SETimes. 
						Предраг Симич, преподавател в белградския Факултет по политология, каза за SETimes, че изборът на Йеремич ще спомогне за подобряване на международния авторитет на Сърбия. 
						"Сърбия сега има много повече тежест в международните отношения и ще участва във всички световни събития посредством Йеремич," каза Симич. 
						Той добави, че макар и Сърбия да няма пряко влияние върху събитията в Косово и положението на сърбите там, тя ще може косвено да упражнява влияние. 
						Ардиан Арифай, програмен директор в косовския Институт за политически изследвания и развитие, каза, че изборът на Йеремич е бил средство за постигане на определена цел. 
						"Сред основните фактори, [довели] до избора на Йеремич, е желанието на ЕС и САЩ да [го] отстранят от външната политика на Сърбия, тъй като [неговото участие] досега не е било нито в дух на сътрудничество, нито конструктивно, особено по въпроса за Косово," каза Арифай за SETimes. 
						Той каза, че Йеремич може да усложни отношенията с ООН, но не и кампанията за признаване на Косово, пред която Йеремич бе основна пречка. 
						Не всички в Сърбия са доволни от избора на Йеремич. 
						Боян Джурич, представител на Либералдемократическата партия, каза, че реалното политическо значение на поста председател на Общото събрание на ООН "е несъмнено много по-малко от разходите и стойността на всички държавни ресурси, които Йеремич похарчи, докато водеше кампанията си по света." 
						
						Кореспондентът на SETimes в Прищина Мухамет Брайшори участва в изготвянето на този репортаж. 
					
					
				
			
					 
					
 
 

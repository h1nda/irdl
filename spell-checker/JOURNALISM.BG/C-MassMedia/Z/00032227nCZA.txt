Караджич наруши бойкота си на съдебния процес 
					04/11/2009
					Съдиите на ООН заявиха във вторник, че ще вземат решение за бъдещето на процеса за военни престъпления срещу Радован Караджич по-късно тази седмица.
					(Ройтерс, АФП, АП, ДПА, Би Би Си, Си Ен Ен, ФТ, Крисчън Сайънс Монитор, Гласът на Америка, Бета, Б92 - 03/11/09; АФП, АП, ДПА, Гласът на Америка, ФТ, Би Би Си - 02/11/09)
 
					 
						
Телевизор в кафене в Сараево излъчва във вторник (3 ноември) заседанието от процеса срещу военновременния босненски сръбски лидер Радован Караджич. [Гети Имиджис]
						Осем дни след откриването на процеса за военни престъпления срещу Радован Караджич в Хага бившият босненски сръбски лидер се яви в съда за първи път във вторник (3 ноември), за да поиска още десет месеца за подготовка на защитата си. 
						"Не искам да бойкотирам този процес, но не мога да участвам в нещо, което тръгна зле от самото начало или където се нарушават моите основни права," каза той пред съдиите от Международния трибунал за бивша Югославия (МТБЮ). "Ситуацията е такава, че наистина бих бил престъпник, ако приема тези условия - да вляза в процес и процедури, за които не съм подготвен." 
						Караджич, който е обвинен по 11 точки във военни престъпления, включващи две обвинения в геноцид, за ролята му в конфликта от 1992-1995 г. в Босна и Херцеговина (БиХ), твърди, че се нуждае от още време, за да прегледа всички "1,3 милиона страници" документи на обвинението, които е получил от май насам. 
						 Пет дни преди началото на делото срещу него на 26 октомври Караджич, който води сам защитата си, изпрати писмо на председателя на съдебния състав О-Гон Куон, заявявайки, че няма да участва в процеса, тъй като той не е готов да започне. След като Караджич не се яви на първите три заседания по делото, съдиите свикаха във вторник "съвещание за статуса на делото", за да обсъдят как да процедират, в случай че Караджич продължи своя бойкот. 
						 Куон посъветва Караджич да преосмисли стратегията си. 
						"Съдебният състав, а не обвиняемото лице, е този, който определя готовността за започване на процеса," каза Куон на заседанието във вторник. "Във ваш интерес е да присъствате и да участвате пълноценно в процеса, така че да може да бъде въздадено правосъдие." 
						 Прокурорът на ООН Хилдегард Юрц–Рецлаф заяви пред съда, че е един от вариантите за излизане от това положение е Караджич да бъде лишен от правото да се представлява сам. Друго възможно решение е да му бъде назначен дежурен адвокат, който да се включи в процеса, ако обвиняемият се съгласи да участва, но по-късно възобнови бойкота си. Съдът може също да назначи служебен защитник, което би забавило процеса с няколко месеца, но би било "разумна цена", каза Юрц-Рецлаф. 
						"На г-н Караджич не може да се позволява да манипулира съдопроизводството посредством решението си да не присъства," каза Юрц-Рецлаф. "Ако е нужно, присъствието му в съда може да се осигури със сила". 
						Куон заяви, че по-късно през седмицата ще бъде публикувано писмено решение за по-нататъшната процедура. Той отмени изслушването на свидетел на обвинението, което бе насрочено за сряда. 
						Завършвайки своите встъпителни пледоарии в понеделник, прокурорите на ООН заявиха, че Караджич носи отговорност за геноцида през 1995 г. в Сребреница, където бяха избити над 7 000 момчета и мъже мюсюлмани. 
						"Радован Караджич е дал нареждане за операцията в Сребреница, която бе кулминация на кампанията му за прочистване на Източна Босна и създаването на сръбска държава, както той я виждаше," каза прокурор Алън Тийджър. "Той прикри масовите изселвания и убийства и продължава да го прави до ден-днешен, а единственото, за което съжалява в цялата операция, е че някои мъже мюсюлмани са се спасили." 
						Обвиненията в геноцид срещу Караджич са свързани и с 43-месечната обсада на Сараево, в която загинаха около 10 000 души. 
						Ако бъде осъден, той може да получи доживотна присъда.

Хърватия няма да провежда референдум за членството в НАТО
					15/04/2008
					 
						ЗАГРЕБ, Хърватия -- Местните медии съобщиха в понеделник (14 април), че в крайна сметка Хърватия няма да провежда референдум за членството в НАТО. Около 40 НПО не успяха да съберат 450 000 подписа, необходими за организирането на референдум. Те успяха да съберат малко повече от 150 000 подписа за две седмици. Организаторите на петицията заявиха, че финансирането им е било ограничено, сроковете са били твърде кратки, а броят на необходимите подписи за организирането на референдум е твърде голям. Анализатори казаха, че кампанията не е била добре организирана и не е била достатъчно открито подкрепена от медиите и публични фигури. Хърватия бе поканена да се присъедини към НАТО по-рано този месец по време на срещата на върха на Алианса в Букурещ. (Javno.com, ДПА, ХРТ - 14/04/08)

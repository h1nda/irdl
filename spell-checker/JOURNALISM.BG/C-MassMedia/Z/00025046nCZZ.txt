Бизнес: Туризмът в Турция бе в подем през 2007 г. 
					04/01/2008
					Туризмът в Турция бе в подем през 2007 г. Още от седмицата: Гърция обяви 2008 г. за Година на сиренето фета и Американската банка на Албания придоби Италиано-албанската банка. 
					 
						
Японски турист прави снимки близо до Синята джамия в Истанбул. [Гети Имиджис]
						Според неокончателни данни, публикувани от Статистическия институт в Турция, повече от 22 милиона чужди туристи са посетили Турция през първите единайсет месеца на 2007 г., което е увеличение с 18,2 % в сравнение с предишната година. Германия е на първо място в списъка на туристите, следвана от Иран, България, Русия, Грузия, Съединените щати, Обединеното кралство, Азербайджан, Гърция и Франция. 
						*** 
						
Гърция обяви 2008 г. за Година на сиренето фета, през която ще чества един от най-популярните видове сирене в Европа. Страната, която произвежда сиренето смес от овче и козе мляко през последните 6 000 години, се надява, че така ще увеличи продажбите както в Европа, така и в целия свят. 
						*** 
						Чрез първото банково сливане в албанската история, при което Американската банка на Aлбания придоби Италиано-албанската банка във вторник (1 януари), бе създадена втората по големина финансова институция в страната. Тя ще продължи да функционира под името Американска банка на Албания. 
						*** 
						Директорът на Aлбанската енергийна корпорация Герги Бояджи заяви в неделя (30 декември), че положението с енергийните доставки в Албания ще се подобри през 2008 г. благодарение на по-голямото количество валежи през последните месеци. Бояджи също съобщи, че цените на електроенергията ще се повишат по препоръка на МВФ и Световната банка. 
						*** 
						
Българската национална банка повиши лихвения процент на страната до 4,68 % във вторник (1 януари) в сравнение с 4,58 % през декември. Това е най-високият лихвен процент от шест години насам. 
						*** 
						
Сръбският финансов министър Мирко Цветкович заяви за всекидневника "Блиц" в четвъртък (3 януари), че цените на електроенергията вероятно ще се повишат с 4 до 5 % през първото тримесечие на 2008 г. Според Цветкович обаче няма да има друго повишение на цените на хранителните продукти. 
						
(Различни източници – 28/12/07-04/01/08)

Европейската комисия одобрява програма на стойност 34,5 млн. евро за Македония 
					19/04/2005
					Македония ще получи 34,5 млн. евро помощи чрез програмата КАРДС на ЕС, като преобладаващата част от средствата са заделени за реформи в съдебната система, полицията и публичната администрация. 
					От Мария Лазарова за Southeast European Times в Скопие -- 19/04/05
 
					 
						
Македония ще получи средства по програмата КАРДС, за да помогне в усилията за реформи с оглед на присъединяване към ЕС. [EК]
						Европейската комисия одобри 34,5 млн. евро за Македония като част от програмата КАРДС. Средствата ще отидат за подкрепа на реформаторските усилия на страната в хода на нейната интеграция в ЕС. Предоставяйки тази помощ, Брюксел цели да позволи реализацията на приоритетите, залегнали в Споразумението за стабилизиране и асоцииране между Македония и Съюза, както и за подкрепа на приложението на Охридското рамково споразумение. 
						Най-големият транш от 18,5 млн. евро ще бъде изразходван за изграждане на институции и за установяване на най-добрите практики и правила на поведение. Това включва области като правосъдие и вътрешни работи, както и публичната администрация. 
						Фокусът ще падне върху реформите в сферата на полицията и съдебната система, както и върху борбата срещу организираната престъпност - сегменти, които са от особено значение за интеграцията на страната в ЕС и НАТО. Част от средствата ще бъдат изразходвани за реформи в статистиката и телекомуникациите, както и за подкрепа на децентрализацията. Съдействие ще се окаже и на митническите и данъчни служби. 
						Около 10,6 млн. евро ще бъдат заделени за икономическо и социално развитие. В този район подобряването на инвестиционния климат, един от най-сериозните проблеми, ще получи най-значителна поддръжка. Реформите в транспорта, комуникациите и защитата на околната среда ще бъдат подпомогнати чрез съвместни проекти с ЕБВР и с Европейската инвестиционна банка. Освен това средства ще бъдат заделени за подкрепа на политиката за създаване на работни места. 
						Общинските програми ще получат около 2 млн. евро, като същата сума ще бъде отредена и за усилията, насочени към стабилизиране на демокрацията в Македония, особено чрез прилагането на Охридското рамково споразумение. Акцентът ще падне върху две области: увеличение на равнището на представителство на малцинствените етнически общности в публичната администрация, както и развитие на нов правителствен сектор, който ще отговаря за прилагането на споразумението. 
						Както и в предни години 1,4 млн. евро ще се използват за общо техническо съдействие.

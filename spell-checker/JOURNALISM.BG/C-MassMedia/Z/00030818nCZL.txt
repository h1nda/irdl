Вицепремиерът на Хърватия Косор бе назначена за премиер
					05/07/2009
					 
						ЗАГРЕБ, Хърватия -- Президентът Стипе Месич назначи вицепремиера Ядранка Косор за премиер на мястото на Иво Санадер, който подаде оставка миналата седмица. Очаква се парламентът да одобри новото правителство в понеделник. Косор ще бъде първата жена премиер на Хърватия след обявяването на независимостта на страната от Югославия през 1991 г.
						В събота управляващият Хърватски демократически съюз единодушно избра на партиен конгрес Косор за своя нов лидер . Партията определи Санадер за свой почетен председател.
						Междувременно в интервю за всекидневника "Ютарни Лист" Санадер хвърли светлина върху изненадващото си решение да подаде оставка. Той заяви, че то отчасти е израз на протест срещу "неприемливото поведение" на ЕС към Хърватия по отношение на дългогодишния спор за морската граница със съседна Словения. (ФоНет, Taнюг, Б92, Би Би Си, ДПА - 04/07/09; ХИНА, ХРТ, Ютарни Лист, AП, AФП, Синхуа - 03/07/09)

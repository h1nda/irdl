Младежката безработица придобива епидемични размери
					23/04/2012
					Новите данни за региона показват, че неработещите млади хора са повече от работещите.
					От Катица Джурович за Southeast European Times от Белград – 23/04/12
 
					 
						
Цяло едно поколение е изправено пред повсеместна безработица, водеща до „изтичане на мозъци“ от региона. [Ройтерс]
						Нивото на безработицата е високо почти навсякъде по света, но младежката безработица на Балканите е близо четири пъти по-висока от средната в ЕС. В повечето държави образователните системи и липсата на програми за заетост са смятани за основните причини за това явление. 
						В Босна и Херцеговина, например, по данни на Националното статистическо бюро цели 55 % от хората на възраст от 15 до 30 години са били безработни през 2011 г. В Македония Държавната статистическа служба съобщава, че 52,5 % от хората на възраст от 15 до 24 години са безработни. Почти същото е положението в Гърция, където равнището на безработица сред хората под 25-годишна възраст е 51,5 %. Стойността на този показател в Сърбия е приблизително 50 %. 
						Там Националната служба по безработицата работи за осигуряването на заетост, като предлага субсидии за хората, които желаят да започнат собствен бизнес. 
						Александър Цветич, на 31 г., от Панчево, е решил да опита. Днес Цветич има фирма, носеща името „Електросакупляч“, която рециклира стари електроуреди, като компютри и хладилници. 
						„Видях моята възможност, когато правителството обяви субсидии за събиране на [електронни] отпадъци. В началото това решение не беше приложено на практика, така че започнах с някои загуби и разходи. След като субсидиите бяха отпуснати обаче, започнахме да работим на пълен работен ден и днес имам четирима служители“, каза Цветич за SETimes. 
						На младите предприемачи като него се предлагат по 160 000 сръбски динара под формата на условни субсидии. „Благодарение на проекта 3 725 души започнаха собствен бизнес. Около 25–35 % от получателите на субсидии са на възраст под 30 години“, каза за SETimes Деян Йованович, директор на Националната служба по безработица. 
						Предприемачество обаче не е за всеки. Всъщност изследване, проведено по-рано тази година от различни граждански инициативи, установи, че повечето млади хора в Сърбия се страхуват да започнат собствен бизнес, като посочват, че това е скъпо и сложно начинание и най-вече е съпроводено от съществен риск: те смятат, че държавата не поощрява достатъчно младите работници. 
						Бранко Йович, на 29 г., графичен дизайнер от Шабац, е регистриран в Националната служба по безработица от декември 2009 г. Повече от две години той кандидатства за работа в своята област, но все още такава не му е предложена. 
						„Мислех си да открия собствено студио, но разбрах, че е по-добре да работя на свободна практика. Твърде рисковано е, защото пазарът на графичен дизайн е огромен и конкуренцията е твърде ожесточена, особено ако започваш собствен бизнес“, каза Йович за SETimes. 
						Според Коста Андрич, директор на Белградската служба за младежта, образованието е главната причина за високото ниво на безработица сред младите хора. 
						„Изискванията на работните места са различни от тези в миналото, а образователната система все още е старомодна и не предлага никаква гъвкавост. Не е достатъчно учениците да се подготвят за кариерата, която са избрали. Те трябва да бъдат научени как да се адаптират към променящата се световна и предприемаческа среда“, каза за Андрич за SETimes. 
						Има и липса на ресурси за професионално обучение. Например в БиХ за програми за заетост се отделя по по-малко от 1 конвертируема марка (0,5 евро) на безработен. 
						„Миналата година държавата предвиди 78 млн. конв. марки (39 млн. евро) за бюджета за земеделие и само 200 000 конв. марки (100 000 евро) за младежки програми. Това показва колко държавата държи на своите младежи“, пише Русмир Пробич, координатор на проект към Института за развитие на младежта, в статия, публикувана в „Ал Джазира“. 
						По данни, предоставени от Националната статистическа служба, 55 % от младите хора в БиХ не проявяват интерес към започването на бизнес, а 30 % посочват, че са обезкуражени от започнатия собствен бизнес. 
						В България по данни на статистическия институт 28,9 % от младите хора на възраст до 24 години са били безработни в края на 2011 г. 
						Основният приоритет на страната, залегнал в Плана за действие в областта на заетостта за 2012 г., е да се предприемат мерки срещу безработицата сред хората под 29-годишна възраст. Планът съдържа мерки, програми и дейности, които трябва да повишат професионалната квалификация на младите работници чрез обучение в практически умения и възможности за стажове. 
						В Черна гора безработицата сред младите хора също е смятана за един от най-важните социални проблеми, въпреки че нивото на безработица сред младите хора е сравнително ниско – 11 %. 
						Директорът на Младежката инициатива за права на човека в Черна гора, Борис Раонич, посочва, че твърде много млади хора не могат да упражняват едно от своите основни права – правото да работят. 
						"Мнозина откриват единственото решение в сивата икономика, където не се ползват с никаква защита от държавата“, каза Раонич за SETimes. 
						Той допълни, че образователната система в Черна гора се е провалила, тъй като произвежда професии като дипломати, адвокати и мениджъри, а на практика няма възможност да се получи подходяща работа в тези области. 
						Според хърватското Бюро по труда в края на миналата година всеки трети безработен е бил на възраст до 30 години. 
						Безработицата кара младите хора да напускат дома си, търсейки по-добри перспективи в чужбина. В Сърбия например 63 % от студентите посочват, че биха искали да напуснат страната. По данни на Американската агенция за международно развитие (USAID) Сърбия се нарежда на второ място в света по „изтичане на мозъци“. 
						В Косово повече от половината от младите хора искат да емигрират, според ПРООН. Друго проучване, проведено с участието на делегацията на ЕС в БиХ, установява, че след края на войната повече от 100 000 млади хора са напуснали страната. От тези, които са останали, 73 % посочват, че биха я напуснали веднага. 
						Стефан Ердоглия, на 26 г., завършил философия, от Белград, е съгласен. „Едва дочаквам да напусна тази държава завинаги. В момента кандидатствам по няколко магистърски програми в чужбина, защото това е най-добрата възможност да напусна страната и да остана в чужбина“, каза Ердоглия за SETimes. 
					
				
			
					 
					
 
 

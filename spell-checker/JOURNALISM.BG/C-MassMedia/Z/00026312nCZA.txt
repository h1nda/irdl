Сърбия се подготва за индустриален парк
					02/05/2008
					Строежът на най-големият ИТ индустриален парк на Балканите се очаква да завърши в средата на 2009 г. Паркът може да нарасне до 25 000 служители.
					От Давор Коникушич за Southeast European Times от Белград - 02/05/08
 
					 
						
"Белград удовлетворява потребностите на нашите клиенти, поради бъдещите перспективи и доброто отношение на хората там", заяви председателят на Ембаси Груп, Житу Вирвани. [AФП]
						Строежът на най-големият ИТ индустриален парк на Балканите ще започне през следващите пет месеца след като Ембаси Груп от Индия получи всички необходими разрешения за строеж за Инджия, градче близо до Белград. 
						 Ембаси Груп е една от най-уважаваните предприемачески компании в Индия, която специализира в качествени обекти и ексклузивен дизайн. Тя се концентрира върху строеж на обекти, върху които не е имало предишна дейност. Тази сделка цели да извлече полза от растящата тенденция на глобалните ИТ компании към технологични услуги "близо до източника", близо до западните клиенти, вместо да ги изнасят във все по-скъпата Индия. 
						 "Много хора ни питат защо тази индийска компания идва в Белград. ...Ние посетихме много страни в Източна Европа и потърсихме партньор, който може да обслужва пазара в Източна Европа. Направихме заключението, че Белград задоволява потребностите на нашите клиенти поради бъдещите му перспективи и доброто отношение на хората там", заяви председателят на Ембаси Груп, Житу Вирвани. 
						Вирвани заяви, че проектът вече привлича интереса на някои от неговите най-големи клиенти като Ай Би Ем и Хюлет-Пакард. Сред предприемаческите компании, според Вирвани, Ембаси Груп е сред лидерите по броя на изградените ИТ паркове по света. 
						 "Много от нашите клиенти ще дойдат в ИТ парка и ние бързаме. ... Ще направим всичко възможно, за да направим Белград привлекателна ИТ дестинация" казва Вирвани. 
						 През първата фаза, ИТ паркът ще бъде разположен върху 25 000 кв м и ще има около 2500 служители. "Това е много важен проект за нас, тъй като сръбските студенти, които завършват електротехнически специалности и технически науки напускат страната, за да работят в големи международни софтуерни компании. Наше задължение е да ги убедим да останат и да работят в Сърбия", заяви Младан Динкич, министър на икономиката и регионалното развитие. 
						Правителството скоро ще даде необходимото одобрение, а построяването на парка ще отнеме на индийската компания около девет месеца. 
						Град Инджия и неговият млад кмет Горан Йешич се подготвят за ИТ парк. Градът предлага стипендии, които ще осигурят подготовката на студенти за работа в парка. Също така се обмисля построяването на сгради на технически университет наблизо. 
						"В момента два световноизвестни инвестиционни фонда проявяват интерес в строежа на жилищни квартали и водоснабдителни системи", каза Йешич. 
						Ако този парк успее в търговско отношение, през следващите пет години той може да обхване 250 000 кв м и да има повече от 25 000 служители. Годишният му износ може да надвиши 1,28 милиарда евро.

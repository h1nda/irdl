USAID одобри финансова помощ за 13 неправителствени организации в Хърватска
13/02/2003
 
ЗАГРЕБ, Хърватска -- Американската агенция за международно развитие (USAID) одобри в сряда (12 февруари) пакети от финансова помощ за 13 хърватски неправителствени организации. Всички те ще участват в тригодишна програма за развитие на неправителствените организации в Хърватска, насочена към изграждането на мрежа от авторитетни граждански организации. Координатор на проектите по програмата, чиято обща стойност възлиза на 6 млн долара, е Хърватската академия за развитие на образованието.
Също в сряда, представители на правителствата на Хърватска и Унгария подписаха меморандум за разбирателство в областта на телекомуникационната политика. Страните ще започнат осъществяването на съвместни проекти за развитие на пощенските и телекомуникационните услуги, както и за насърчаване на сътрудничеството в областта на културата между националните малцинства посредством използването на интернет мрежи. (ХИНА - 12/02/03)

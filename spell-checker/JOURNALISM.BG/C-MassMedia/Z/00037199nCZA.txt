ПАСЕ призова за по-добра закрила на свидетелите
					27/01/2011
					Дни след одобряването на доклада на Дик Марти за предполагаемия трафик на органи в Косово и Албания ПАСЕ прие три резолюции, свързани с Балканите.
					От Мухамет Брайшори за Southeast European Times от Страсбург -- 27/01/11 
 
					 
						
Сръбският президент Борис Тадич изнесе реч пред Парламентарната асамблея на Съвета на Европа. [Ройтерс]
						Закрилата на свидетелите варира много на Балканите и страните от региона трябва да предприемат действия, за да я направят по-надеждна, се казва в резолюция на Парламентарната асамблея на Съвета на Европа (ПАСЕ), приета в сряда (26 януари). Тя бе една от трите резолюции, свързани с региона. 
						Жан-Шарл Гардето от Монако каза, че показанията на свидетелите са решаващи за процеса на разкриване на истината и постигане на помирение. В много случаи обаче, каза той, свидетелите се колебаят да дават показания, защото се страхуват от репресии. 
						"В Хърватия [сме имали] разкриване на идентичността на защитени свидетели; в Босна и Херцеговина свидетели са били заплашвани и сплашвани; а в Косово свидетели са били убивани," каза пред съвета Гардето. 
						 Само преди дни членките на ПАСЕ одобриха предизвикалия спорове доклад на докладчика на Съвета на Европа Дик Марти за предполагаемо събиране на органи по време на косовския конфликт и след това и мнозина са съгласни, че показанията на свидетели ще изиграят решаваща роля за установяването на основателността на тези обвинения. 
						 "Легитимността на това разследване ще бъде окончателно и единствено гарантирана чрез неотложното създаване на ефективни програми за закрила на свидетелите," каза сръбският президент Борис Тадич. 
						Сръбският министър за Косово и Метохия, Горан Богданович, каза, че разследването на обвиненията на Марти ще изисква защитата на свидетели в Косово, тъй като докладчикът на СЕ заяви, че е построил доклада си главно въз основа на твърденията на албански свидетели. 
						Милош Алигрудич, член на парламентарната делегация в Страсбург, каза че подкрепата на ПАСЕ за доклада на Марти е донесла "един вид морално удовлетворение" на семействата на жертвите. 
						"Сега Сърбия трябва да направи всичко възможно да гарантира провеждането на разследване и наказване на виновните за престъпленията, за които говори Марти" каза Алигрудич. 
						Другите две резолюции, приети в сряда, засягат помирението и диалога между бившите югославски републики и задължението на страните, членки на Съвета на Европа, да сътрудничат в преследването на военните престъпления. 
						Засегнатите страни трябва да направят приоритетни въпросите за изчезналите лица и бежанците, заявява ПАСЕ, за да помогнат на процеса на помирение. Членките призовават също БиХ да "предприеме спешно стъпки за изпълнение на ангажиментите си като членка на Съвета на Европа и да се заеме с всестранни важни реформи, включително с реформирането на конституцията". 
						В резолюцията за сътрудничеството в преследване на военни престъпления се казва, че "срещу безнаказаността трябва да се води решителна борба [и] сътрудничеството между всички държави е крайно необходимо." 
						
						
							За написването на репортажа съдейства кореспондентът на SETimes в Белград Игор Йованович.

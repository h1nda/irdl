Рен: "ЕК ще прецени перспективите за либерализиране на визовия режим със Сърбия през ноември
					13/10/2008
					 
						БЕЛГРАД, Сърбия -- Европейската комисия (ЕК) ще предложи първата си оценка на това дали да премахне визите за сръбски граждани идния месец, каза в неделя (12 октомври) еврокомисарят по разширяването Оли Рен. Той заяви за всекидневника „Блиц”, че приветства напредъка, постигнат до момента в преговорите между Белград и Брюксел за либерализиране на визовия режим, като подчерта, че по-нататъшният напредък ще зависи главно от темпа на реформите в Сърбия.
						Той също така насърчи Белград да започне да изпълнява задълженията си по Временното търговско споразумение, което е част от Споразумението за стабилизация и асоцииране (ССА) с ЕС. Макар че бе подписано през април, споразумението остава замразено, докато Брюксел не реши, че Сърбия сътрудничи напълно на Трибунала за военни престъпения в Хага. (Бета, Блиц, Б92, РТС, Танюг - 12/10/08)

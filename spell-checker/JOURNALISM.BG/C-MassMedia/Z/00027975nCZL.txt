Министърът на отбраната на САЩ е на посещение в Косово
					07/10/2008
					 
						ПРИЩИНА, Косово -- Във вторник (7 октомври) министърът на отбраната на САЩ Робърт Гейтс заяви, че войските на САЩ ще останат в Косово поне до края на 2009 г. Гейтс, който е на еднодневно посещение в Прищина, потвърди подкрепата на Вашингтон за младата държава. Той е най-висшият представител на САЩ, направил официална визита след обявяването на независимостта от Сърбия на 17-и февруари. Гейтс се срещна с косовския президент Фатмир Сейдиу и министър-председателя Хашим Тачи. Сейдиу благодари на САЩ за тяхната постоянна подкрепа и изрази личната си благодарност към Гейтс за неговите усилия. Гейтс каза, че разговорите са били продуктивни и отново потвърди ангажиментите на САЩ към всички граждани на Косово. Гейтс трябва да се срещне и с 1 600-те войници на САЩ, които служат в Косово. По-късно през деня Гейтс ще отпътува за Охрид, Македония, за да присъства на двудневна среща с министри на отбраната от Югоизточна Европа. (АП, Ройтерс, ИТАР-ТАСС, АФП - 07/10/08)

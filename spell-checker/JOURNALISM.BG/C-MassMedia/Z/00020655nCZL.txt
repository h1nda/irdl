Йелич посочи Додик за кандидат-премиер на РС 
					16/11/2006
					 
						БАНЯ ЛУКА, Босна и Херцеговина (БиХ) -- В сряда (15 ноември) президентът на Република Сръбска (РС) Милан Йелич връчи мандата за сформиране на ново правителство на автономната област на Милорад Додик, премиер и лидер на Съюза на независимите социалдемократи (СНСД), който спечели неотдавнашните парламентарни избори. СНСД вече се съгласи да сформира коалиция в републиката с Демократичния народен съюз и Социалистическата партия. Според Додик преговорите с Партията за демократичен прогрес продължават. 
						Също в сряда върховният представител Кристиан Шварц-Шилинг се срещна с Йелич и с други високопоставени ръководители от РС в опит за постигане на споразумение по спорни въпроси, включително сътрудничеството с Трибунала на ООН за военни престъпления, евентуалните конституционни промени и споразумението за специалните отношения между РС и Сърбия. Шварц-Шилинг каза, че той ще играе водеща роля в реформирането на конституцията. (Независне Новине, Дневни Аваз - 16/11/06; Фена, РТРС, Фонет - 15/11/06)

Бизнес: Гръцка компания разширява инвестициите си в Югоизточна Европа 
					02/11/2007
					"Вивартия" планира да инвестира 800 млн. евро в регионалните пазари, по-специално в България и Кипър. Още от седмицата: словенската фирма "Горение" ще строи още една фабрика в Сърбия.
					 
						
Разширяването е насочено към пазарите на млечни продукти в България и Кипър. [Гети Имиджис]
						
						Гръцкият производител на храни и напитки "Вивартия" планира да инвестира 800 млн. евро в разширяване на своята дейност в Югоизточна Европа. Инвестициите ще бъдат направени между 2008 и 2012 г., особено на пазарите на млечни продукти в България и Кипър. 
						*** 
						Световната банка одобри нов заем от 50 млн. евро от Международната банка за възстановяване и развитие и субсидия от 3,8 млн. евро от Фонда за глобална ефективност за проекта за Интегриран контрол на замърсяването на храните в Румъния. Общата стойност на проекта се оценява на 56,4 млн. евро. 
						*** 
						Търговският оборот между Румъния и Турция може да достигне 4,5 млрд. евро до края на тази година и да нарасне до 6,9 млрд. евро през 2010 г., каза турският премиер Реджеп Тайип Ердоган на Румънско-турски бизнесфорум в Букурещ в петък (26 октомври). Търговският оборот за първите девет месеца на 2007 г. е нараснал с 40 % спрямо предходната година. 
						*** 
						Словенският производител на домакински електроуреди "Горение" планира строителството на завод за перални машини във Валево, Сърбия. "Горение" вече има завод за производство на хладилници и фризери във Валево, който през миналата година произведе 500 000 уреда. 
						*** 
						
						Сърбия може да приключи годината с бюджетен излишък вместо с дефицит, както бе прогнозирано, поради по-бавното изпълнение на Националния план за инвестиции, каза министърът на финансите Мирко Цветкович в понеделник (29 октомври). 
						*** 
						Спестяванията на населението в банки в Босна и Херцеговина (БиХ) в края на септември са достигнали 2,4 млн. евро, по данни на Агенцията за застраховане на депозитите. Общите спестявания на населението са се увеличили с 350 млн. евро, или със 17 %. Според агенцията общата сума на банковите депозити възлиза на 6,8 млрд. евро. 
						
						(Различни източници – 26/10/07-02/11/07)

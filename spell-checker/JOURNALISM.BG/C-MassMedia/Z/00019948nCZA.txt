Съветът за сигурност на ООН заседава отново във връзка с Косово
					15/09/2006
					"Изолацията не е отговор на проблемите. Интеграцията е отговорът," каза в реч пред Съвета за сигурност на ООН ръководителят на ЮНМИК Йоахим Рюкер, като призова косовските сърби да сложат край на бойкота на институциите в провинцията. 
					От Блерта Фоничи за Southeast European Times от Прищина – 15/09/06
 
					 
						
Съветът за сигурност на ООН тази година заседава три пъти, за да обсъжда ситуацията в Косово. [Гети Имиджис]
						Съветът за сигурност на ООН заседава в сряда (13 септември), за да обсъди ситуацията в Косово. Йоахим Рюкер, ръководител на мисията на ООН в провинцията, каза пред Съвета, че решаването на въпроса със статута е от основно значение за по-нататъшното стабилизиране и всяко отлагане ще бъде непродуктивно. 
						"Косово има нужда да се избави от тази несигурност и да продължи напред," каза той. Макар че определено ще възникнат напрежение и трудности, опасностите от забавянето на процеса са още по-големи, добави той. 
						"Бавенето няма да доведе до помирение. Бавенето няма да доведе до икономическо възстановяване. Бавенето само ще удължи съществуващите в косовското общество напрежения, което ще подхрани чувството на неудовлетворение и накрая, когато все пак настъпи новото начало, то ще е още по-трудно осъществимо," каза Рюкер. 
						Той разкритикува сръбския бойкот на косовските привинциални институции и не се съгласи с изопачената според него картина на ситуацията, с която се сблъсква общността на косовските сърби. 
						"Честите опити да се представи Косово като място, където жителите от неалбански произход, най-вече косовските сърби, са под непрекъснати атаки и ежедневно стават жертви на етнически престъпления, са напълно необосновани. Те не отразяват реалната действителност," каза той. 
						Макар че сръбската общност наистина се сблъсква с трудности, изолацията не е отговорът, каза Рюкер. Той призова Белград да даде ясен сигнал на косовските сърби, че бъдещето им е в Косово и че те трябва да намерят начини да си сътрудничат с избраните косовски власти. 
						В обръщението си към Съвета обаче представителката на Сърбия Санда Рашкович-Ивич обрисува напълно противоположна картина, като каза, че сърбите в Косово могат да бъдат убити само за това, че говорят на родния си език. Тя каза, че е имало десетки нападения срещу етнически сърби и предупреди, че няма да е разумно да се бърза с преговорите. 
						"Нетърпението и избързването няма да допринесат за постигане на устойчиво решение на въпроса с Косово... нито за мир и стабилност в региона”, каза пред Съвета Рашкович-Ивич. 
						Премиерът на Косово Агим Чеку придружаваше Рюкер на заседанието на Съвета за сигурност, но нямаше право да се изказва. Той обаче изпрати писмо до Съвета, в което очертава три основни момента. 
						Първо, посочва Чеку, той и правителството му осъждат всички прояви на насилие, насочени към или извършвани от етнически групи в Косово. Той заявява също ангажимента си към многоетническото бъдеще на Косово и призовава за сътрудничество между всички етнически общности. 
						"Нито аз, нито моето правителство, нито многопартийната делегация за преговорите за окончателния статут не искаме едноетническо Косово -- нито сега, нито в бъдеще … Все още очакваме участието на лидерите на косовските сърби и в ежедневната ни работа по управлението на Косово, и в нашата подготовка за бъдещето след определянето на окончателния статут," пише той.

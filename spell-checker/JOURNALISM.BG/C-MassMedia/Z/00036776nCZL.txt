Генералният секретар на ООН Бан ще е домакин на среща на кипърските лидери 
					18/11/2010
					 
						НЮ ЙОРК, Съединени щати -- В четвъртък (18 ноември) генералният секретар на ООН Бан Ки Мун е домакин на среща между кипърския президент Деметрис Христофиас и лидера на кипърските турци Дервиш Ероглу в нов опит да бъде даден тласък на продължаващите преговори за обединение. Говорителят на ООН Фархан Хак заяви, че Бан се надява двамата да демонстрират „куража, необходим за преодоляване на застоя по оставащите основни въпроси”. Специалният пратеник на ООН за Кипър Александър Даунър каза, че Бан би желал да използва разговорите, за да провери доколко Христофиас и Ероглу желаят постигането на решение. 
						Междувременно ръководителят на външната политика на ЕС Катрин Аштън каза в сряда, че ЕС и НАТО трябва да работят съвместно с Кипър и Турция за уреждането на конфликта във връзка с разделения остров, защото той вреди на отношенията между двете организации. „Ние всички имаме амбицията да направим повече и затова трябва да работим в близко сътрудничество с Кипър и Турция за намиране на възможните пътища за обсъждане на опасенията на двете страни”, заявява Аштън в писмо до генералния секретар на НАТО Андерс Фог Расмусен. (Фамагуста Газет - 18/11/10; АФП, Си Ен Ей, ДПА - 17/11/10)

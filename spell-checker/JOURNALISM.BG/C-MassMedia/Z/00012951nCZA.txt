Според американски посланик българската съдебна система е обърната с главата надолу 
					13/12/2004
					Посланикът на САЩ в България Джеймз Пардю отправи остри критики срещу българската съдебна система - особено срещу прокурорите - заради неспособността им да се борят ефективно с организираната престъпност, политическата намеса и със съпротивата срещу опитите да се изобличи корупцията. 
					(Dnevnik.bg - 12/12/04; AФП, Sofia News Agency - 11/12/04; Уеб сайт на американското посолство в България, Ройтърс, AФП, Meдиапул - 10/12/04) 
 
					 
						
Посланикът на САЩ Джеймз Пардю заяви пред участниците в национална конференция на съдиите в петък (10 декември), че българската съдебна система не води ефективна борба срещу организираната престъпност. [AФП]
						Посланикът на САЩ в България Джеймз Пардю разкритикува българската съдебна система относно неспособността й да се пребори с организираната престъпност и да противодейства срещу корупцията. В обръщение към националната конференция на съдиите в София в петък (10 декември) американският посланик бе особено критичен към прокурорите, изтъквайки, че техните правомощия се използват често пъти за политически цели. 
						"Днес расте безпокойството във и извън България относно неспособността на българската правна система да се бори ефективно с организираната престъпност и да намали равнището на корупция, особено в правната система," каза Пардю. "Тези проблеми препятстват инвестициите, блокират икономическото развитие, задушават индивидуалната инициатива, корумпират или прогонват младите хора и костват милиони левове държавни пари чрез пропуснати приходи."
						Вместо да се обвиняват или да се сочат с пръст едни други, полицията, съдилищата, следователите и прокурорите трябва да поемат своя дял от отговорността за провала във функционирането на съдебната система, изтъкна Пардю. 
						Коментарите му дойдоха няколко дни преди ЕС вероятно да определи дата на подписване на договора на страната за присъединяване към ЕС. Представители на Брюксел предупредиха, че влизането в Съюза, планирано за началото на 2007 г., може да се отложи, ако България не осъществи необходимите реформи. 
						"Организираната престъпност властва в някои сектори на българската икономика," каза Пардю, отбелязвайки ,че над 30 убийства на представители на организираната престъпност са били извършени откакто той е поел поста си в София. " До днес няма повдигнато нито едно ефективно обвинение срещу лидер на организираната престъпност за някое от тези деяния."
						Нито един от големите наркобосове или фалшификатори не е бил изправен пред съда независимо от големия напредък, който страната отбеляза в прехващането на наркотици и при реализирането на операции по разкриване на фалшива валута, допълни той. 
						"Като външен наблюдател не мога да не видя, че правомощията на прокуратурата често пъти се използват за откровено политически цели, особено с оглед сплашване на пресата и на други лица, които изобличават корупцията," каза Пардю, позовавайки се на неотдавнашните заплахи на прокуратурата да съди Би би Си във връзка с документален филм, който показа, че ръководителят на БОК Иван Славков е бил замесен в корупция на високо ниво. 
						Инцидентът напомня "най-тъмните дни на потисничеството по време на Студената война." и може да опетни международната репутация на България, каза Пардю. Ако прокурорите са готови да атакуват авторитетна международна медия заради изобличение в корупция, попита той, какво биха направили те срещу обикновените граждани?
						Призовавайки 1,600-те съдии, участвали в конференцията, да предприемат действия "за изкореняване на организираната престпъност, за противодействие срещу корупцията и за укрепване на правовата държава," Пардю посочи, че това са въпросите, които държавните служители и обикновените граждани трябва да решат. 
						"Международната общност няма да реши как България да се движи напред и с каква скорост, нито ще даде лесните решения на очертаните от мен проблеми," допълни той.

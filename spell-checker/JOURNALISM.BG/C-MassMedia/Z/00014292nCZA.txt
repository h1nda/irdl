Според Ашдаун полицейската реформа е решаваща за напредъка на БиХ по пътя към ЕС 
					20/04/2005
					Пади Ашдаун предупреди политиците в Босна и Херцеговина във вторник, че страната трябва да преструктурира своите полицейски сили, за да се придвижи напред по пътя на присъединяването към ЕС. Провалът в тази област би довел до изоставане след другите държави в региона, каза той. 
					(Уеб сайт на върховния представител - 19/04/05 - 20/04/05; Фена, Онаса - 19/04/05)
 
					 
						
"Полицейската реформа остава последната голяма пречка преди БиХ да може да започне преговорите за свое Споразумение за стабилизиране и асоцииране," заяви Върховният представител Пади Ашдаун. [СВП]
						Върховният представител Пади Ашдаун призова политиците в Босна и Херцеговина (БиХ) във вторник (19 април) да постигнат компромис по полицейската реформа, критично предусловие в процеса на интеграция на страната в ЕС. 
						"Полицейската реформа остава последната голяма пречка преди БиХ да може да започне преговори за свое Споразумение за стабилизиране и асоцииране (ССА)", заяви Ашдаун по време на среща с ръководствата на двете камари на парламента на Федерацията БиХ. Срещата се проведе само дни преди началото на политическите преговори по преструктурирането на полицейските сили в страната на 24 април.
						Консултативна работна група на Европесйката комисия (ЕК) предстои да пристигне в БиХ в средата на май за оценка на напредъка на БиХ по изпълнение на 16 изисквания, очертани от проучването на подготвеността за интеграция. Положителното становище би отворило пътя за начало на преговорите по ССА, ключова първа стъпка към евентуалното членство в ЕС. 
						Според Ашдаун повечето от проблемите и въпросите от дневния ред са били решени, "включително факта, че можем да постигнем конструктивно сътрудничество," с Трибунала на ООН за военни престъпления в Хага. Той обаче подчерта, че зелената светлина за преговорите по ССА може да се подаде едва след изпълнението на всички предусловия. 
						Лидерите на БиХ трябва "да постигнат официално споразумение по полицейската реформа или да носят отговорност за забавянето при изпълнението на амбициите за присъединяване към ЕС на БиХ," каза Ашдаун. 
						Изискванията, които Брюксел е предявил към полицейската реформа, включват поставянето на изключителните компетенции за полицейското законодателство и бюджета на общодържавно равнище, премахването на политическата намеса от оперативната полицейска дейност и гаранции за това, че полицейската дейност ще се провежда въз основа на функционални критерии. 
						"Ако успеем, тези преговори ще дадат на БиХ една прилична полицейска система, която може да спечели битката срещу престъпността, вместо да понася загуби от нея," каза Ашдаун. "Ако се провалим, тогава ние осъждаме БиХ да остане в блатото на Европа. Това не е решение, което мога да наложа. Това е решение, по което вие трябва да постигнете съгласие." 
						Позовавайки се на положителните резултати от изследването върху подготвеността на Сърбия-Черна Гора за интеграция от миналата седмица, британският дипломат отбеляза също, че това е ясен сигнал, че именно членството в ЕС, а не деструктивната политика от миналото, са станали приоритет на съседите на БиХ.
						"Водещите политически кадри на БиХ, както в правителството, така и в опозицията, сега имат възможност да докажат на гражданите на тази страна, че също имат намерение да постигнат тази цел и че са способни да отведат БиХ в Европа," Ашдаун бе цитиран да казва. 
						Полицейската реформа бе също така един от въпросите, които комисарят на EUPM в БиХ Кевин Карти обсъди във вторник с началника на полицейското управление в Бръчко Миленко Миличевич и с представители на европейските сили EUPM, които действат в района. 
						"Причините за полицейската реформа в БиХ са ясни," каза Карти. "Сега полицейските сили не функционират и са под силното влияние на различни политически партии."
						Ако страната иска да започне преговори по присъединяването си към ЕС, тя трябва да преструктурира полицейските си сили, каза ръководителят на EUPM. "Политиците в БиХ имат две възможости или да приемат преструктурирането на полицията или да си затворят вратата към Европа," допълни той.

Гърците не могат да плащат таксите за поддръжка на сгради 
					24/11/2011
					Неплащането на такси за поддръжка и отопление в жилищните блокове оставя на студено някои от наемателите.
					От Мария Паравантес за Southeast European Times от Атина -- 24/11/11
 
					 
						
Все по-често наемателите в градските жилищни комплекси не могат да заплащат повишените данъци за имоти, които се използват за покриване на такси като почистване, озеленяване, поддръжка и гориво за отопление. [Ройтерс]
						Отначало той бе известен като данък солидарност. След това се превърна в данък имущество. Сега, с намаленията на заплатите и по-високите данъци, много наематели на апартаменти в Гърция не могат да си позволят таксите за месечна поддръжка на сградите. 
						Тъй като мнозинството от населението живее в жилищни блокове, честа практика е всеки от собствениците да поема длъжността на домоуправител за една година. 
						Домоуправителят отговаря за ремонтните работи, поддръжката на сградата, охраната, почистването, озеленяването, поддръжката на асансьор, борбата с вредители, сметките за ток и вода и събирането на пари за закупуване на нафта за отоплението. Сега никой не иска тази отговорност, защото много от собствениците и наемателите отказват или не могат да си платят. 
						Ако собствениците не платят за нафта, дори и онези, които са платили, на някакъв етап ще останат без отопление, след като нафтата свърши. 
						"Няма смисъл," каза жителят на Халандри Йоанис Захаропулос. "Просто нямам време да преследвам хората, за да ги накарам да си платят, или да се занимавам с всички оплаквания. А пък в никакъв случай няма да плащам от джоба си." 
						По-рано домоуправителите са получавали скромно заплащане за услугите си. Днес в повечето сгради е договорено всички да се редуват. 
						Една собственичка на сграда, която се представи като Елена Х., каза, че е загубила един наемател, защото никой от другите обитатели не заплатил таксата за поддръжка и сметките за отопление. Собственичката на крайморската сграда в Палио Фалиро сега се чуди как ще отдаде под наем апартамент без отопление. 
						Друг настоящ домоуправител, Катерина, се оплаква че е платила от джоба си сметките за отопление на сградата. "Дори и да знаеш кой не си е платил, но използва отопление, какво ще направиш, ще ги съдиш и накрая ще трябва да платиш още повече?'' 
						В стремежа си да намалят разходите собствениците на една сграда в центъра на Атина са решили сами да си почистват. 
						"В блока има шест апартамента," каза София, 32-годшина архитектка, която е била наред да бъде домоуправител миналата година. "Всеки от нас може да си почиства пред вратата, а всяка седмица един от нас може да почиства входа. Това ще ни спести 100 евро на месец.'' 
						Костас Стратис, мениджър по продажбите в "Диксънс Саутийст Юръп", каза за SETimes, че напоследък има значително увеличение на продажбите на климатици, вариращо между 20 до 100 % в някои случаи. 
						Стратис, който представлява търговската верига "Коцоволос" със 102 магазина в Гърция, подчертава, че клиентите се интересуват повече от алтернативни решения за отопление, които им излизат по-евтино. 
						"Например с инверторен тип климатик потребителите могат да постигнат значителни икономии в сравнение с конвенционална отоплителна система." 
						"Купувачите се обръщат към алтернативни форми на отопление," добавя Димитрис Мамалис, инженер механик в "Кокотас", един от най-големите търговци на отоплителни и охладителни системи на "Мицубиши" в страната. 
						"Хората сериозно обмислят заместването на старите си газови печки със системи за отопление с пелети, които са най-изгодни."

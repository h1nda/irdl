Лидерите на БиХ подписаха декларация за деблокиране на реформата в полицията
					29/10/2007
					 
						САРАЕВО, Босна и Херцеговина (БиХ) -- На извънредно заседание в Мостар в неделя (28 октомври) лидерите на осемте най-големи партии в БиХ подписаха декларация за деблокиране на реформата в полицията, станала главна пречка за подписването на Споразумение за стабилизация и асоцииране с ЕС. Те бяха единодушни, че полицията трябва да се преструктурира в съответствие с трите принципа на ЕС - организация на държавно ниво, финансиране от един бюджет и ненамеса от страна на политиците. Те не засегнаха обаче пряко двата основни източника на спорове - запазването на полицията на Република Сръбска и въпроса да се допусне ли новите полицейски региони да пресичат границите между областите.
						Върховният представител Мирослав Лайчак също присъства на срещата и очаква от Европейската комисия оценка на декларацията. (Независне Новине, Дневни Аваз - 29/10/07; РТРС, Фена - 28/10/07)

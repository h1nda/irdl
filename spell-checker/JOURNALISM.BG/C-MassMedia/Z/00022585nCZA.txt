Кипър и Малта ще бъдат следващите членове на еврозоната
					17/05/2007
					Еврозоната ще обхваща 15 страни членки на 1 януари, когато се очаква Кипър и Малта да се присъединят към нея. Заявленията им за членство бяха одобрени в сряда. 
					(AФП, Би Би Си, ФТ, Интърнешънъл Хералд Трибюн, Си Ен Ей, Европейска комисия - 16/05/07)
 
					 
						
Еврокомисарят по икономиката и валутната политика Хоакин Алмуня даде пресконференция в централата на ЕС в Брюксел в сряда (16 май). [Гети Имиджис]
						В сряда (16 май) Кипър и Малта преодоляха най-голямото препятствие по пътя си към присъединяване към еврозоната, когато заявленията им за членство бяха одобрени от Европейската комисия (ЕК) и Европейската централна банка (ЕЦБ). Така те могат да се присъединят към зоната на 1 януари 2008 г. като неин 14-и и 15-и член. 
						Препоръките на ЕК и ЕЦБ за кандидатурите на двете страни първо ще бъдат обсъдени от финансовите министри на ЕС на заседание в началото на юни и след това от лидерите на 27-членния блок по време на двудневната им среща на върха, която ще започне на 21 юни. Окончателното решение за приемането на Кипър и Малта в еврозоната ще бъде взето от финансовите министри на ЕС на 10 юли, когато те ще трябва да определят и курса, по който кипърският паунд и малтийската лира ще се обменят в евро. 
						Докладите за сближаване, представени от ЕК и ЕЦБ в сряда, посочват, че двете страни са изпълнили критериите за членство, включително по отношение на инфлацията, публичните финанси, обменния курс и дългосрочните лихвени проценти. Базираната във Франкфурт централна банка обаче отбеляза, че Кипър и Малта трябва "да продължат по пътя на устойчива и надеждна бюджетна консолидация и да подобрят (своите) финансови показатели, като осезаемо намалят (своята) висока степен на задлъжнялост," съобщи АФП. 
						Обявявайки решението на ЕК на пресконференция в Брюксел в сряда, Хоакин Алмуня, комисар на ЕС по икономическите и валутните въпроси, изрази увереност, че то ще бъде подкрепено от държавните ръководители на ЕС на срещата на върха през юни. "Не би трябвало да има съмнение в това, поне що се отнася до мен," каза той. 
						Като приветства одобрението на ЕК и ЕЦБ за кандидатурата на своята страна, кипърският финансов министър Михалис Сарис обеща в сряда, че министерството му ще работи за безпроблемното въвеждане на еврото в Кипър. 
						"Кипър постигна висока степен на икономическо сближаване с еврозоната и е готов да приеме еврото през януари 2008 г.," е казал Алмуня, цитиран в декларация на ЕК. "Но за да се гарантира, че въвеждането на еврото наистина ще има успех, Кипър трябва да продължи да прилага мерки за стабилност, за да запази външната си конкурентоспособност. Освен това Кипър трябва да ускори и финализира важните действия по практическата подготовка, за да гарантира плавен преход, както това стана в Словения в началото на тази година." 
						На 1 януари Словения, първа от десетте страни, които се присъединиха към ЕС през май 2004 г. заедно с Кипър и Малта, стана 13-ият член на еврозоната. 
						След провала на усилията на ООН да сложи край на над 32-годишното разделение на Кипър през април 2004 г. само признатата от международната общност гръцка част на острова стана член на Съюза. 
						В сряда и ЕЦБ, и ЕК предупредиха за потенциалния икономически ефект, който би имало евентуалното обединяване на общностите на кипърските гърци и турци. Според банката подобно развитие "може да доведе до допълнителни структурни и финансови предизвикателства в зависимост от конкретните икономически и финансови договорености". 
						Макар и да отказа да обсъжда възможните икономически последици от обединението на острова, Алмуня предупреди да не се въвежда едностранно еврото в управляваната от турците северна част, която не е официално призната от ЕС и няма да се присъедини към еврозоната на 1 януари.

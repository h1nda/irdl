Албания ще предоставя убежище на жертви на трафик
22/09/2003
Трафикът на хора продължава да бъде сериозен проблем в Албания, която се смята както за източник, така и за транзитна страна. Новият център, който се изгражда от правителството, цели да осигури защита и съдействие на жертвите.
От Арди Пулай за Southeast European Times в Тирана - 22/09/03
 
 
Жертвите на трафика с хора ще могат да намерят защита и съдействие в новия Център за борба срещу трафика в Тирана. Центърът ще се поддържа от Министерството на социалните въпроси и обществения ред в сътрудничество с Международната организация за миграция (МОМ). Трите институции неотдавна подписаха споразумение, което дефинира съответните им сфери на отговорност.
Жени и момичета, които са били принудени да проституират в Албания или са били репатрирани от други държави, ще могат да останат в Центъра за период между една седмица и три месеца. Двете му сгради ще имат капацитет за настаняване до 100 души. Наред с оказване на грижи и предлагане на услуги, центърът ще работи и за събиране на жертвите на трафика с техните семейства или за връщането им в страната на произход.
Предвиждат се и публични кампании за повишаване на общественото разбиране на проблема с трафика на хора. Албанският клон на МОМ организира неотдавна медийна кампания, включително чрез специална песен и видеоклип, за да привлече вниманието на хората към рисковете и страданието. МОМ ще оказва и съдействие на жертвите.
Албания се разглежда както като източник, така и като транзитна страна за трафик на жени и деца. Парламентът прие национална програма за борба срещу трафика, която доведе до създаването на специални звена в полицейските управления в цялата страна. В южния град Вльора бе изграден център с международна подкрепа за борба срещу трафика, който все още не функционира. В доклад, публикуван през миналата година, Държавният департамент на САЩ посочва, че Албания предприема първите важни стъпки в борбата срещу трафика, въпреки че проблемът запазва своята изключителна сериозност.
Според ОССЕ съществува проблем, свързан с желанието на твърде малко жертви да дават показания, тъй като в момента не съществува механизъм за защита на свидетелите в Албания. Офисът на ОССЕ за демократични институции и граждански права финансира Екип за помощ на жертвите, който действа в тясно сътрудничество с МОМ и Министерството на обществения ред. ОССЕ твърди, че от октомври 2002 година на жените, които са били репатрирани в Албания (обикновено поради нарушения на имиграционните закони в страните на пребиваване), се осигуряват правна консултация и съдействие.
Според САЩ през 2001 година най-малко 700,000 мъже, жени и деца по целия свят са били купувани, продавани или по друг начин задържани против тяхната воля в условия, наподобяващи робство.

Бившият началник на ГЩ на югоармията отива в Хага 
					07/03/2005
					Генерал Момчило Перишич е шестият обвиняем пред МНТБЮ, който ще отпътува доброволно за Хага през последните пет месеца. С надеждата да не се провалят шансовете на Сърбия-Черна Гора да полуи положително становище от проучването за подготвеността за интеграция с ЕС, властите обещават, че до края на март ще се предадат и други лица. 
					От Игор Йованович за Southeast European Times в Белград – 07/03/05
 
					 
						
Бившият шеф на ГЩ на бившата югоармия Момчило Перишич замина за Хага в понеделник (7 март). [AФП]
						Генерал Момчило Перишич, обвинен във военни престъпления от Международния наказателен трибунал за бивша Югославия (МНТБЮ), замина доброволно за Хага в понеделник (7 март). Той е шестият сръбски обвиняем, който прави това през последните пет месеца. 
						Обвинителният акт покрива периода между 1993 и 1995 г. Според белградски медии съдът е обвинили Перишич в това, че не е предотвратил обсадата и обстрела на Сараево, обстрела на Загреб и клането в Сребреница. 
						От 1993 до 1998 г. Перишич бе началник на ГЩ на югославската армия. След като бе освободен от поста през 1998 г. поради това, че се противопостави срещу политиката на Милошевич в Косово, той образува опозиционна партия, която взе участие в управляващата коалиция, поела властта след падането на Милошевич. Перишич бе вицепремиер до март 2002 г., когато се оттегли на фона на обвинения, че е разкрил военни тайни. Той обаче никога не бе изправен пред съда във връзка с тези обвинения поради имунитета си на депутат. 
						Сръбското и федералното правителства приветстваха решението на Перишич да замине за Хага. Миналата седмица президентът на Сърбия-Черна Гора Светозар Марович каза, че постъпката на Перишич демонстрира неговата "висока отговорност към народа на Сърбия-Черна гора и към бъдещето им в Европа."
						Подложени на критика заради бавния темп на сътрудничеството с Трибунала, сръбските власти се надяват, че доброволното предаване на обвиняемите ще помогне за получаване на положително становище от изследването на готовността на Сърбия-Черна Гора за интеграция в ЕС. Международни представители обаче изразяват недоволство от този подход, отбелязвайки, че ключови обвиняеми като босненско-сръбския военновременен командир Ратко Младич продължават да се укриват и не проявяват склонност да се предадат сами. 
						По-рано този месец главният прокурор на Трибунала на ООН за военни престъпления Карла дел Понте заяви пред австрийската телевизия, че сръбските власти за пръв път са признали ,че Младич е на сръбска територия. Сръбският премиер обаче отрича това, посочвайки, че правителството е "проверило" и не е открило Младич в Сърбия. 
						Междувременно Кощуница и шефът на Федералния съвет за сътрудничество с МНТБЮ Расим Лялич заявяват, че до края на месеца могат да се предадат и други лица. Според анализатори сред тях вероятно ще бъдат бившият генерал от полицията Сретен Лукич и бившият армейски генерал Небойша Павкович. 
						Лекарите от МНТБЮ прегледаха Лукич в Белгад в началото на март и заключиха, че той е в състояние да замине за Хага въпреки неотдавнашната сърдечна оперция. Павкович може да се окаже по-голям проблем. Неговият адвокат твърди, че той е болен, но до този момент Павкович отказва да се подложи на преглед, извършен от лекарите на МНТБЮ. Мнозина считат, че Павкович и Лукич трябва да бъдат изправени пред съд, ако Сърбия иска да запази надежда, че ще получи положително становище от проучването си за подготвеността за членство в ЕС, което според настойчивите твърдения на Кощуница е висш приоритет на неговото правителство.

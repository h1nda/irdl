Олимпийски кейтъринг: 400,000 блюда на ден
26/11/2003
Повече от 17,000 души ще работят в най-голямата кухня в света, за да приготвят дневно 400,000 блюда на базата на 2,000 рецепти по време Лятната олимпиада в Атина
От Джордж Анагностопулос за Southeast European Times в Атина - 26/11/03
 
 
Гърция е най-малката страна, някога домакинствала Олимпийски игри, но ще се превърне в държавата с най-голямата кухня в Европа. Секторът на кейтъринга ще получи инжекция от 55 млн. евро, за да се нахранят спортистите, треньорите, представителите на медиите и ВИП гостите.
Гърците, които по традиция са епикурейци, когато стане дума за храна, имат намерение " да приготвят здравословна храна за Игрите и да я сервират с усмивка." Нещата обаче не са лесни. Това ще бъде равностойно на изграждането на най-голямата верига от ресторанти в Европа за период от 17 дни.
Игрите предоставят златна възможност на производителите на храни и на доставчиците от региона, както и на свързаните с хранителната промишленост сектори като складовата база и организиране на тила.
Дванадесет милиона блюда ще бъдат сервирани в спортните центрове, офисите, прес-центровете и Олимпийското село. Макис Фокас, директор на кейтъринговите услуги, посочва, че Гърция ще спечели много от това, че влиятелни хора - спортисти, треньори, журналисти, дипломати, ВИП гости и олимпийското семейство - ще опознаят чрез ястията гръцките продукти.
Макар че Гърция е известна най-вече със "сувлаки" (бялото си сирене) и мусаката, гостите ще имат също така възможност да опитат по-малко познатите специалитети като традиционните баници, пълнените домати и чушки, печените картофи по гръцки, пресния боб, стафидите, дъвката "Хиос", ядките от Егина, както и традиционните десерти.
Главните готвачи преминават курсове на обучение, за да опознаят хранителните навици на хора от 200 страни. Ограниченията, налагани от кошер и халал диетите, не са добре известни в Гърция, но кулинарите ще трябва да избягват определени видове месо, риба и други съставки, които могат да съдържат следи от неприемливи видове храни.
Повишеното съдържание на йодид в храната е друг приоритет, тъй като йодитът помага на спортистите да постигат по-добри резултати. Всеки спортист може да уточни своя хранителен режим, който готвачите ще трябва да спазват.
Организирането на тила на всеки голям механизъм за хранене не се осигурява така лесно. Компанията, отговаряща за кейтъринга на всеки обект, ще трябва да съхранява продуктите в склад, който непрекъснато се наблюдава от хигиенните власти и службите за сигурност. Всеки камион ще бъде проверяван при отпътуване и в момента на доставката на продуктите, за да се сведат до минимум възможностите за замърсяване или отравяне на храните.
За да се защитят Игрите и интересите на спонсорите, в олимпийските обекти няма да бъдат допускани посетители, които внасят храна или напитки отвън. Някои източници посочват, че Олимпийските игри предоставят добра възможност на терористите да нанесат удар, така че значителна част от бюджета отива, за да се гарантира, че нищо подозрително под привидността на храна няма да бъде вкарано в обектите и че никой няма "да бърника" по храните.
Според представители на Организационния комитет на Олимпиадата основният ресторант в Олимпийското село ще има капацитет 6,000 блюда на час. Повече от 100 тона храни ще се консумират всеки ден и повече от 1,000 тона отпадъци ще се произведат по време на Игрите.

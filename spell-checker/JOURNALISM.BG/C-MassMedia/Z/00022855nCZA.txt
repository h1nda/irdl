Буш призова за освобождаване на затворените в Либия български медицински сестри
					11/06/2007
					Статутът на Косово, съдбата на петте български медицински сестри, осъдени на смърт в Либия, и визовият режим на САЩ за българи бяха сред обсъжданите въпроси от американския президент Джордж Буш и българския му колега Георги Първанов в понеделник в София. 
					(AП, Ройтерс, АФН, Би Би Си, Си Ен Ен, Информационна агенция Фокус, Агенция София Нюз, БТА, Business Wire - 11/06/07)
 
					 
						
Американският президент Джордж Буш (вляво) говори на пресконференция с българския си колега Георги Първанов в Археологическия музей в София в понеделник (11 юни). [Гети Имиджис]
						Петте български медицински сестри, осъдени на смърт в Либия в скандално дело за заразяване на деца с ХИВ, трябва да бъдат освободени и пуснати да се завърнат у дома възможно най-скоро, каза в понеделник (11 юни) американският президент Джордж Буш в София, последната спирка от осемдневната му европейска обиколка. 
						"Ние твърдо подкрепяме освобождаването на българските медицински сестри в Либия", каза той пред репортери след разговорите си с българския президент Георги Първанов. "Това е важен приоритет за страната ни." 
						Двамата президенти изразиха също съпричастността на страните си към заразените с ХИВ повече от 400 деца в болницата в Бенгази, където са работели медицинските сестри и палестинският лекар, осъден по същото дело. Те заявиха своята подкрепа за глобалните усилия за осигуряване на лечение за децата. 
						Международни експерти свидетелстваха, че доказателствата оневиняват медиците и че заразата най-вероятно е била причинена от лошите хигиенни условия в болницата. Тези доказателства обаче не бяха допуснати до процеса. 
						Буш, който пристигна в неделя вечерта на първото си официално посещение в България, приветства страната за прехода й към свободна пазарна икономика, присъединяването й към ЕС и НАТО и приноса й в глобалната борба срещу тероризма. Той благодари на България, която се смята за една от най-силните съюзнички на Съединените щати на Балканите, за участието на нейни военни части в операциите в Ирак и Афганистан. 
						Определяйки сегашните връзки на България със Съединените щати като най-добрите от повече от столетие, Първанов изрази надежда, че Вашингтон ще продължи да подкрепя усилията на страната му за по-бърза модернизация на въоръжените сили, която да й позволи по-успешно да изпълнява задълженията си като членка на НАТО. 
						Двамата с Буш се срещнаха след официалната церемония по посрещането и полагането на венци пред Паметника на незнайния воин в центъра на София, където американският президент поздрави и българските войници, служили в Ирак и Афганистан. Той се ръкува с хора от множеството, събрало се на площада да привества с добре дошли него и първата дама. 
						Сред обсъдените от двамата президенти въпроси бяха начините за засилване на двустранното военно и икономическо сътрудничество. 
						"Мисля, че трябва да положим усилия за подобряване на структурата на търговията и инвестициите," каза Първанов. "И аз изложих ... възможността за по-значително участие на американски фирми в основните енергийни проекти както в България, така и на Балканите - в инфраструктурата и военната промишленост." 
						Реформите, които България предприема в тази насока, трябва да имат за цел изкореняване на корупцията в страната, каза Буш. Инвеститорите търсят добър бизнесклимат и по-слаба намеса на държавата, добави той. 
						 Косово бе друга основна тема в дневния ред. Вече е време, каза Буш пред репортери, да се пристъпи към одобряване на плана на специалния пратеник на ООН Марти Ахтисаари за бъдещето на провинцията. 
						"Америка смята, че Косово трябва да бъде независимо, и аз поисках мнението на президента по този въпрос," каза той. "Едно от нещата, които [Първанов] ясно изрази и с което аз съм съгласен, е, че докато се стремим към независимост за Косово, трябва също така да обясним ясно на Сърбия, че има път напред, може би в НАТО, може би в ЕС и със сигурност в по-добри отношения със Съединените щати." 
						Визовият режим на САЩ за българи бе друга тема на разговорите в понеделник, като Буш отбеляза решимостта си да работи с Конгреса за ремонт на "остарялата" визова система на своята страна. 
						В делегацията на САЩ участваха съветникът по националната сигурност Стивън Хадли, помощник държавният секретар Джон Негропонте и заместник държавният секретар по европейските въпроси Даниел Фрийд. Групата се срещна с премиера Сергей Станишев, а след това бе домакин на обяд в Националния исторически музей в София.

Пратеникът на ООН приключва четвъртото си посещение в Косово
		08/09/2005
		Норвежкият дипломат Кай Ейде, който е в Косово, за да оцени напредъка в изпълнението на поставените от ООН стандарти, изрази оптимизъм за бъдещето на провинцията, отбелязвайки, че е постигнат напредък. Той обаче добави, че трябва да се постигне повече по отношение на децентрализацията, защитата на правата на малцинствата и сигурността.
		От Ерлиз Селимай за Southeast European Times в Тирана – 09/08/05
 
		 
			
Пратеникът на ООН Кай Ейде (вляво, с премиера на Косово Байрам Косуми) заяви, че е постигнат напредък в изпълнението на стандартите в Косово, но че все още има много работа. [АФП]
			В края на тридневното си посещение в Косово в сряда (7 септември), специалният пратеник на ООН по стандартите, Кай Ейде, изрази оптимизъм по отношение на положението в провинцията и заяви, че то е все по-задоволително и че е постигнат напредък. 
			 "Някои неща доста са напреднали," заяви Ейде. "Мога да кажа, че е постигнат напредък в периода от първото ми посещение в Косово досега …. Все още не съм сигурен дали това е 100 процентов напредък, но това ще стане ясно, когато прегледам всички факти и подготвя доклада си за Генералния секретар на ООН Кофи Анан," заяви Ейде пред журналисти по време на съвместната прес конференция в Прищина с премиера на Косово Байрам Косуми. 
			В същото време пратеникът на ООН подчерта, че все още има много недовършени неща. Той призова албанското ръководство на Косово да увеличи усилията си за децентрализация, както и за предприемане на ефективни мерки за защита на правата на малцинствата и за завръщането на около 200 000 сърби и други бежанци. Не по-малко важно е опазването на културното насаледство, включително и сръбските православни църкви, които в миналото бяха обект на вандализъм, допълни Ейде. 
			Въпреки, че положението със сигурността е по-добро, все още има какво да се желае, заяви пратеникът на ООН. "Виждам, че хората не се чувстват в безопасност," добани той. 
			 Докладът на Ейде за напредъка в изпълнението на международните стандарти в Косово се очаква да бъде готов в края на септември или в началото на октомври. Той ще бъде в основата на решението на ООН дали да започне преговори за решаване на окончателния статут на Косово. 
			"Съдържанието на доклада ще бъде дълго, но конкретно и трябва да се прочете от всички най-високопоставени институции. Това ще бъде технически доклад, за технически въпроси и също ще включва политически мнения за политиците," заяви Ейде. По време на съвместната пресконференеция Косуми го призова да подготви "коректен" доклад. 
			 "Надявам се, че докладът ще отрази всички процеси, през които е преминало Косово. Това е важна преценка за процесите от миналото и настоящето," заяви Косуми. 
			Това беше четвъртото посещение на Ейде в Косово, откакто той бе определен за специален пратеник. В четвъртък той замина за Белград, където ще се срещне с официални представители на Сърбия и Черна гора. След това ще отпътува за Брюксел, за да разговаря с ръководители на ЕС, а оттам ще отлети за Ню Йорк, където ще обсъди положението с официални представители на ООН.

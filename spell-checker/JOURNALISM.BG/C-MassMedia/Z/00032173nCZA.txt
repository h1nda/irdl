Собственикът на белградски вестник и бивш редактор бяха задържани 
					30/10/2009
					Собственикът на вестника и негов бивш главен редактор попаднаха в неприятна ситуация заради предполагаемо укриване на данъци.
					От Бояна Милованович за Southeast European Times от Белград -- 30/10/09
 
					 
						
Журналистът Радисав Родич. [Архив]
						Радисав Родич, собственик на всекидневника „Глас Явности” и на таблоида „Курир”, беше арестуван тази седмица заедно с бившия главен редактор на „Глас Явности” Славолюб Кацаревич. 
						Според прокуратурата през 2001 г. Родич не е платил данъци върху стоки, доходи от капитали и други задължения. Съгласно наказателния кодекс "наказанието за това престъпление е до осем години лишаване от свобода и глоба", посочи говорителят на прокуратурата. 
						В съобщения в местните медии се твърди, че Родич и Кацаревич не са платили данъци в размер на около 2 млн. евро. 
						Редакционните колегии на двата вестника обаче заявяват, че арестите са политически мотивирани и причина за тях са публикуваните от вестника критични статии за случаи на корупция. 
						"[Арестите са] продължение на борбата на един министър и една партия срещу независимите вестници", посочиха представители на вестника. 
						Министърът на икономиката и регионалното развитие Младжан Динкич е честа цел на „Курир” и съди таблоида за статии, в които се твърдеше, че той е крадец и измамник. Министърът не успя да спечели обезщетение. 
						"Деспотизмът, на който са подложени журналистите и редакторите на „Курир” през последните няколко месеца, продължава с най-драстични мерки", се казва в публикувано от таблоида съобщение за пресата. 
						Синът на Родич, Александър, заяви, че баща му е "чист във всичко, което е правил". 
						"Не се страхуваме. Ще публикуваме дори и това, което преди не искахме да публикуваме, в името на държавния интерес. Ще обясним всичко на хората. Политиците се страхуват единствено от обществеността и затова искаха да ни контролират и в края на краищата да ни закрият", добави той. 
						Някои опозиционни партии, като Сръбската прогресивна партия (СПП) и Сръбската радикална партия (СРП), обвиниха правителството, че Родич и Кацаревич са арестувани само защото "имат различно мнение", като подчертаха, че властите нарушават закона. 
						"Никога не бих простил укриване на данъци, нито някой друг би простил, но имам един въпрос към вас: знаехте ли през 2000 г. или знаеха ли хората от режима, който беше на власт през 2002 г., за тези неплатени данъци? Знаело ли се е за тях през 2003, 2004, 2005 и 2006 г.?", пита Александър Вучич от СПП. 
						Очаква се Родич и Кацаревич да бъдат освободени преди уикенда, след като бъдат разпитани.

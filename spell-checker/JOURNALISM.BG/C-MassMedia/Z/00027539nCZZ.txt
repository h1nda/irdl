Дипломатически дневник: Сръбският министър за Косово и ръководителят на ЮНМИК обсъдиха проблемите на сърбите в КПС
					26/08/2008
					Сръбският министър Горан Богданович заяви пред ръководителя на ЮНМИК Ламберто Заниер, че поставянето на сърби под командването на КПС би било равносилно на признаване на независимостта на Косово. Още от седмицата: премиерът на Исландия посети Албания.
					 
						
Ръководителят на ЮНМИК Ламберто Заниер се срещна със сръбския министър за Косово Горан Богданович. [Архив]
						
						Сръбският министър за Косово Горан Богданович се срещна с ръководителя на ЮНМИК Ламберто Заниер в понеделник (26 август), за да обсъди завръщането на сърбите в Косовската полицейска служба и функционирането на съдебната система в Северно Косово. Богданович настоя, че сръбската полиция не трябва да бъде под контрола на КПС, защото в противен случай те биха „косвено признали съществуването на самопровъзгласилата се държава Косово ". 
						*** 
						Сирийският външен министър Уалид ал Муалем пристига във вторник (26 август) на двудневно официално посещение в Кипър. Той ще се срещне с президента Деметрис Христофиас и с външния министър Маркос Киприану. Очаква се споразумение за премахване на дипломатическите визи.
						*** 
						Исландският премиер Геир Хаарде започна двудневно официално посещение в Албания. Във вторник (26 август) той ще проведе разговори с албанския си колега Сали Бериша, както и с президента Бамир Топи и председателя на парламента Йозефина Топали. 
						*** 
						
						Турският президент Абдула Гюл се срещна с гостуващия му румънски колега Траян Бъсеску в четвъртък (21 август). Те обсъждаха мира, стабилността и благоденствието на Южнокавказкия регион. Бъсеску е на обиколка на черноморските страни, включваща Азербайджан, Грузия, Молдова и Украйна. 
						*** 
						
						Черна гора ще продължи да модернизира своите въоръжени сили, за да изпълни критериите за евроатланическа интеграция, заяви в четвъртък (21 август) министърът на отбраната Боро Вучинич. Той се изказа след среша с Франк Боланд, заместник-директор на НАТО по планирането на силите. Боланд каза, че идните месеци са особено важни за Черна гора и нейните отношения с НАТО. 
						*** 
						
						Турският премиер Реджеп Тайип Ердоган се срещна в сряда (20 август) с азербайджанския президент Илхам Алиев, за да обсъди създаването на Кавказки пакт за стабилност и сътрудничество. Ердоган, който бе на еднодневно посещение в Баку, благодари на Азербайджан за подкрепата за пакта, чийто инициатор е Турция. 
						
						(Различни източници 19/08/08-26/08/08)

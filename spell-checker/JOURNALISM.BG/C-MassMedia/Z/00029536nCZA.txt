Започва нова ера в отношенията между САЩ и Турция
					09/03/2009
					Държавният секретар на САЩ Хилари Клинтън посети Турция в рамките на инициатива за укрепване на двустранните връзки. Очаква се президентът Барак Обама да последва нейния пример следващия месец.
					От Айхан Шимшек за Southeast European Times -- 09/03/09
 
					 
						
Държавният секретар на САЩ Хилари Клинтън (вдясно) разговаря с турска бизнесдама в събота (7 март) в Анкара. Клинтън се срещна с турски лидери, за да обсъди двустранните отношения, Близкия изток, Ирак, Афганистан и борбата срещу тероризма. [Гети Имиджис]
						Посещението в Анкара на държавния секретар на САЩ Хилари Клинтън в събота (7 март) отбеляза началото на нова ера в отношенията между САЩ и Турция. 
						 "Турция е приятел винаги и при всякакви предизвикателства," заяви Клинтън след разговорите с турския си колега Али Бабаджан. "Аз знам, че президентът [Барак] Обама и аз ще работим с вас ... за засилването и задълбочаването на тези връзки." 
						През последните години Вашингтон и Анкара имаха несъгласия по близкоизточната политика и войната в Ирак. Това охлади значително отношението на Турция към САЩ. 
						Въпреки това Турция има очаквания за по-тясно сътрудничество, мир и стабилност в региона. Клинтън съобщи в събота, че Обама ще посети Турция през април. "Ще предам на президента Обама, че ще бъде посрещнат топло," заяви Клинтън. 
						Посещение на Обама в самото начало на мандата му като президент би било повод за гордост за турците, които смятат, че Вашингтон започва отново да признава стратегическото значение на тяхната страна. 
						
						Обединени срещу общите предизвикателства
					
						По време на посещението на Клинтън двамата с Бабаджан публикуваха съвместна декларация, с която отново потвърдиха стратегическото партньорство между своите страни и стремежа им към мир, демокрация и свобода. 
						Декларацията засяга широк кръг от въпроси, като Близкия изток и борбата срещу тероризма, по-специално срещу терористичната Кюрдска работническа партия (ПКК) и “Ал Кайда”, които в изявлението бяха наречени "общи врагове". Вашингтон обеща да продължи да оказва подкрепа с разузнавателна информация за турските операции срещу ПКК. 
						В съвместната декларация се подчертава важността на продължаването на сътрудничеството на Балканите и се изразява подкрепа за решаването на кипърския въпрос. 
						
						Подкрепа за членството на Турция в ЕС
					
						Вашингтон подчерта своята силна подкрепа за присъединяването на Турция към ЕС и за продължаващия процес на реформи в страната. 
						Анкара и Вашингтон обещаха също "да продължат сътрудничеството в Афганистан", включително чрез “продължаване на турското участие в Афганистан". 
						Двамата съюзници изразиха своя ангажимент към запазването на суверенитета и териториалната цялост на Ирак. Вашингтон похвали Анкара за "задълбочаването на отношенията с" Багдад. 
						Запитана от репортер дали САЩ ще искат да изтеглят своите войски от Ирак през турска територия, Клинтън отказа да даде подробности. "Ще се консултираме и ще поискаме съвет от съюзник в НАТО, какъвто е Турция, за най-безопасния и най-ефективен начин за изтегляне на нашите войски," заяви тя. 
						
						Клинтън се обърна към хората
					
						Освен че обсъди трудни дипломатически въпроси, Клинтън се обърна и към турския народ. Тя участва в популярно токшоу, наречено "Haydi Gel Bizimle Ol" ("Ела и се присъедини към нас".) 
						Една от водещите на предаването, където често се обсъждат проблеми на жените в общество, в което традиционните ценности и религията играят голяма роля, попита Клинтън дали под управлението на Партията на справедливостта и развитието (ПСР) Турция се превръща в "умерена ислямистка република". 
						"Турция е изключителен пример [за] съвместното съществуване на демокрация, съвременност, секуларизъм и ислям," отговори Клинтън. Тя заяви, че е "оптимистично настроена" по отношение на бъдещето на Турция и партньорството между САЩ и Турция.

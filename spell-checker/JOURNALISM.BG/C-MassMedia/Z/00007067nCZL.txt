Подкрепа за реформите в Сърбия-Черна Гора в центъра "Маршал"
26/05/2003
Двудневен семинар за представители на Министерството на отбраната на Сърбия-Черна Гора бе проведен в центъра "Маршал" в Германия, като вниманието бе концентрирано върху реформите на въоръжените сили и системата за отбрана.
От Игор Йованович за Southeast European Times в Белград - 26/05/03
 
 
Министърът на отбраната на Сърбия-Черна Гора Борис Тадич заяви, че семинарът, организиран от Центъра за изследвания в областта на сигурността "Маршал", е "изключително важен" за продължаване на реформите в неговата страна. Тадич, делегация на военното министерство и американски официални представители бяха сред участниците в семинара, проведен в Германия на 21 и 22 май. Той бе организиран по молба на американското посолство в Сърбия-Черна Гора.
Целта на семинара бе да се подпомогне Министерството на отбраната на Сърбия-Черна Гора в продължаващия процес на реформиране на системата за сигурност и за по-нататъшно утвърждаване на демокрацията. Центърът "Маршал" бе избран, тъй като е една от водещите школи по въпросите на сигурността и има опит в решаване на комплексни проблеми в ЮИЕ. Темите включваха контрол върху бюджета, икономически подходи към реформата на въоръжените сили, военно законодателство, както и опитът на други балкански държави при присъединяването им към програмата на НАТО "Партньорство за мир".
Форумът "ни предостави възможност да видим как изглеждат добре организирани министерство на отбраната и армия," каза Тадич, като добави, че основните реформи трябва да приключат в рамките на следващите две години.
Убийството на сръбския премиер Зоран Джинджич преди два месеца положи началото на драстични реформи в сръбско-черногорската система за сигурност и отбрана.Реформите се ръководят от Тадич, който е и заместник-председател Демократическата партия на Джинджич. Широко разпространено е мнението, че за реформата на службите за сигурност е направено повече от убийството до днес, отколкото през предходните 18 месеци.
Преди да замине на Германия Тадич съобщи, че реформите на въоръжените сили ще продължат между 6 и 8 години, като отбеляза, че основните стъпки вече са предприети. Най-важната промяна е подчиняването на Щаба на сръбско-черногорската армия на Министерството на отбраната. Този ход позволи налагането на пряк граждански и политически контрол върху въоръжените сили на страната и бе посрещнат с подчертано одобрение в западните държави.Той освен това подтикна американския президент Джордж Буш да отмени забраната върху износа на оръжие за Сърбия-Черна Гора. Властите в Сърбия-Черна Гора характеризираха хода на Буш като важен знак за политическата подкрепа на САЩ за протичащите в страната реформи.
След семинара американският посланик в Белград Уилям Монтгомъри каза, че е дошло времето да се помогне на Сърбия-Черна Гора при реформирането на системата за сигурност. Той оцени високо хода на реформите и техните досегашни резултати, както и решимостта на Сърбия-Черна Гора да се интегрира в НАТО и ЕС. Монтгомъри каза, че САЩ ще продължат да подкрепят реформите в тази страна.

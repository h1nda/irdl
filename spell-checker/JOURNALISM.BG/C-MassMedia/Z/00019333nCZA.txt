Използващите незаконен софтуер ще трябва да плащат … или да използват Linux
					21/07/2006
					Става все по-трудно да се разчита на пиратски софтуер, пише български блогер. Още в блоговете тази седмица: заобикаляне на правилата на пазара за работна сила в Румъния; проблеми с превода в туризма; начинание на доброволци от ОКСФАМ да построят нов мост в разделено албанско село.
					От "Болкънблогс" за Southeast European Times – 21/01/07
 
					 
						
Български митнически служители носят кашони с пиратски софтуер, DVD и компактдискове за унищожаване. [Гети Имиджис]
						След като софтуерните компании могат вече по-добре да се борят с пиратството, някои хора откриват, че трябва да направят труден избор, според Grigor Gatchev. Той пише, че почти ежедневно компютърни специалисти в България водят подобни разговори: 
						"Григоре, абе да знаеш случайно някакъв нов начин да се регистрира XP? 
						"Ти какво си пробвал?" 
						"Първо минавах с командата от javascript, ама я запушиха. След това махах Genuine Advantage Add-on-а през Manage Add-ons. Те и това запушиха, ама ми показаха един номер с Group Policy, дето го отпушва. Ама отскоро и той вече не върши работа ..." 
						"Знаеш ли, мога да ти предложа начин, който ще ти реши проблема с регистрацията завинаги." 
						"Да си купя уиндоуса ли? Как ли пък не?" 
						След като познатият намира идеята за възмутителна, Григор предлага алтернатива: Linux. "Без да дадеш нито стотинка," съветва той. Но и тази идея не се приема. 
						"Глупости! Ще си зарежа аз уиндоуса и ще пиша някакви екзотични команди като в ДОС едно време. Знаеш ли точно кога ще го бъде това?" 
						 "Знам, разбира се!" отговаря Григор. "Няколко дни, след като уиндоусът ти престане да работи, ако не го платиш." Разговорът завършва с цензурирани ругатни. 
						
Opinii, който ни пише от Румъния, иска властите да предприемат повече действия срещу заобикалянето на правилата на пазара за работна сила. 
						"Ходих на 5 интервюта. След обичайните тестове започнахме да преговаряме за заплатата. Поисках определена сума и те се съгласиха. За щастие се сетих да ги попитам дали ще ми плащат законно (дали цялата сума ще бъде вписана в договора ми). Получих един и същи отговор от всичките 5 места: НЕ. Казах им, че не мога да работя за компания, която не спазва правилата. Всички бяха удивени от отношението ми. 
						"За съжаление това е обичайна ситуация в румънските компании," пише той, като посочва, че са малко фирмите, които смятат спазването на законите за свое важно предимство. 
						В същото време в туристическата индустрия обикновено се смята за предимство да знаеш чужд език. Но не винаги. Както посочва Bytiqis в Southeast Europe Online, недостатъчните езикови познания могат да създадат неприятности. 
						Като пример той е изпратил снимка на табела на албански, поставена от предприемчив черногорец очевидно с цел да привлече туристи от Косово. 
						Поради правописна грешка обаче табелата не рекламира точно стаи под наем. "Вместо 'dhoma' … е написано "loma", което на албански може да означава "мръсотия" или "чувал с боклук". Все пак ги поздравяваме за инициативата!" 
						Прочетено другаде: 
						Доброволката от ОКСФАМ Ракеле Де Феличе се опитва да събере пари за построяването на нов мост в малкото село Уре е Щренте в Северна Албания, съобщава peshkupauje. Планински порои са отнесли стария мост преди няколко години и така са разделили селото. Не само че половината от жителите на селото не могат да отидат до медицинската сестра или на училище, но и единственият път, който тръгва от селото, се намира от едната страна на клисурата. Колкото и да е парадоксално, името на селото буквално означава "скъп мост". 
						В Optmizmu босненският блогер Treshnja удивен коментира увеличението на потребителските цени, което прави невъзможно за много млади хора да поемат разходите по едно домакинство. "Раждаемостта във Федерация БиХ непрекъснато спада," отбелязва Treshja. "Не е учудващо, след като много млади хора са безработни." 
						Това е само част от всички мисли, минали през главите на балканските блогери тази седмица. Бъдете с нас и следващия петък за още коментари, идеи и анекдоти от целия регион.

Съпругата на Милошевич се издирва за разпит
31/03/2003
Тялото на бившия сръбски президент Иван Стамболич бе намерено миналата седмица, след признания на бивши офицери от службите за сигурност. Слободан Милошевич и съпругата му Миряна Маркович са заподозрени в издаване на заповед за убийството.
(Таймс онлайн, Индипендънт, Електроник телеграф, Гардиън - 31/03/03; АП, БиБиСи, СиЕнЕн, АФП, Радио Гласът на Америка, Радио Б92 - 30/03/03)
 
 
Сръбската полиция е предупредила съпругата на бившия югославски президент Слободан Милошевич, Миряна Маркович, да се яви на разпит във връзка с важно политическо убийство, в противен случай ще бъде обявена за международно издирване. Властите обявиха в събота (29 март), че имат "основателни подозрения" за участието на Маркович в убийството на Иван Стамболич.
Някогашен наставник и близък приятел на Милошевич, Стамболич бе президент на Сърбия от 1986 до 1987 г., когато неговото протеже направи сполучлив ход и го измести. До август 2000 г., когато Стамболич изчезна по време на джогинг в белградски парк, двамата се бяха превърнали в непримирими опоненти; Стамболич бе считан за възможен претендент за мястото на Милошевич в президентските избори същата година.
В петък вътрешното министерство обяви, че останките от тялото на Стамболич са открити в яма на един хълм близо до Нови Сад. Според полицията, гробът е бил изкопан предварително и Стамболич е бил екзекутиран с два изстрела в главата. Бе съобщено, че един от убийците, член на наскоро разформированата Специална полицейска част (СПЧ), е завел полицаите до мястото.
След разкритието, полицията започна издирването на Миряна Маркович в семейната резиденция в Белград и къщата в родния град Пожаревац. По-късно властите публикуваха изявление, в което съобщиха, че Маркович е напуснала Сърбия на 23 февруари и в момента се крие в Русия.
"На г-жа Маркович бе връчена чрез адвокат призовка за незабавното й завръщане в страната и за явяването й в полицията за разпит. Ако тя не изпълни това искане, ще бъде издадена заповед за международното й издирване", се казва в съобщението.
В допълнителната информация, публикувана в неделя, се съобщава, че на петима от членовете на СПЧ са платени 50 000 долара за убийството на Стамболич. Плащането е извършено чрез Милорад Лукович, командващ СПЧ по това време. Лукович, който също така е ръководил паравоенен отряд във войните в Хърватска, Босна и Херцеговина и Косово, е главният заподозрян в убийството на сръбския премиер Зоран Джинджич.
"Убийството на Иван Стамболич е платено политическо убийство. Правдоподобно и логично е да се приеме, че пряката заповед за убийството е издадена от двойката [Милошевич-Маркович] ... Както изглежда, ние имаме работа с едно семейство, което е нареждало убийства", заяви вицепремиерът на Сърбия Жарко Корач в интервю.
В неделя Маркович е изпратила факс до черногорски вестник, в който отрича да е отговорна за убийството и обвинява правителството, че се опитва да навреди на "блестящата защита" на нейния съпруг в процеса за военни престъпления в Хага. Маркович твърди също така, че нейното семейство няма нищо общо с каквито и да било други престъпления в бивша Югославия.
Не е ясно откъде е изпратен факса. Дъщерята на Маркович, Мария Милошевич, заяви пред черногорския ежедневник Публика, че майка й е в Москва, на посещение при своя син Марко, който избяга от страната скоро след като баща му бе свален от власт през октомври 2000 г. "Тя е в Москва, за да се срещне с Марко. Това не е бягство", заяви Мария в интервю в неделя и добави, че Маркович е била "изненадана" да чуе, че ще бъде обявена за международно издирване в случай, че не се върне в страната за разпит. "Нека те [полицията] издадат заповед за издирване", цитира Мария думите на майка си по телефона.

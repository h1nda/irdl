Дел Понте призовава ЕС да окаже натиск върху Хърватия и Сърбия и Черна гора за пълно сътрудничество с МНСБЮ
					02/09/2005
					Главният прокурор на ООН за военни престъпления Карла дел Понте призова в четвъртък ЕС да задържи започването на преговорите с Хърватия и Сърбия и Черна гора, докато основните бегълци, издирвани от Хагския трибунал, остават на свобода. Тя каза, че нито една от двете страни не оказва пълно сътрудничество на трибунала на ООН.
					(Радио Холандия - 02/09/05; Ройтерс, АФП, Би Би Си, ХИНА, Макфакс - 01/09/05)
 
					 
						
Натискът от ЕС досега е играл основна роля в осигуряването на по-добро сътрудничество с трибунала на ООН за военни престъпления, твърди главният прокурор Карла дел Понте. [AФП]
						ЕС не трябва да предприема нищо за изграждане на по-тесни връзки с Хърватия и Сърбия и Черна гора, докато те не предадат на съда обвиняемите от Международния наказателен съд за бивша Югославия (МНСБЮ), каза в четвъртък (1 септември) главният прокурор на ООН за военни престъпления Карла дел Понте. 
						"Пълното сътрудничество с МНСБЮ е едно от условията за присъединяване, поставени от ЕС на страните от бивша Югославия," каза Дел Понте по време на конференция за Балканите в швейцарската столица Берн. "Без силната европейска подкрепа процесът на възстановяване на справедливостта на Балканите би бил един тъжен провал. Особено Хърватия и Сърбия и Черна гора са оказвали сътрудничество на трибунала само благодарение на международния натиск," добави прокурорът.
						Описвайки сегашното сътрудничество на двете страни с МНСБЮ като "не идеално, непълно", Дел Понте призова Брюксел да ги притисне за изпълнение на международните им задължения и предаване на обвиняемите във военни престъпления, издирвани от трибунала.
						"Докато една страна е все още кандидат, ЕС има силата да налага реформи," каза Дел Понте. "Щом тя влезе в клуба, тази сила ще бъде загубена." 
						Хърватия трябваше да започен присъединителни преговори с ЕС през март, при условие че до този срок властите бяха предали на МНСБЮ генерала в оставка Анте Готовина. Когато Загреб не успя да изпълни това единствено условие за доказване на пълното си сътрудничество с трибунала на ООН, преговорите бяха отложени. Междувременно по график Сърбия и Черна гора трябва да започне преговори по Споразумение за стабилизация и асоцииране с ЕС на 5 октомври.
						Както ЕС, така и Съединените щати засилиха през последните месеци натиска си върху Сърбия и Черна гора и Босна и Херцеговина (БиХ) да екстрадират бившия босненки сръбски лидер Радован Караджич -- за когото се смята, че се укрива в контролираните от Сърбия части на БиХ или в Черна гора -- и военновременния му генерал Ратко Младич, за когото Дел Понте твърди, че е в Сърбия.
						"Безнаказаността им е равносилна на тежък удар върху международната общност и международното правосъдие," каза в Берн Дел Понте. Тя отхвърли твърденията на хърватския външен министър Колинда Грабар-Китарович, направени в Европейския парламент във вторник, че Загреб е направил всичко възможно да открие Готовина.
						"В провежданите от Хърватия операции няма съществена качествена промяна. Данните, с които разполагам, сочат, че Готовина е все още в региона," каза Дел Понте. 
						Настоявайки, че Хърватия изпълнява своя план за действие за сътрудничество с Хага, хърватският премиер Иво Санадер се позова в четвъртък на арестуването по-рано тази седмица в Гърция на Хървое Петрач, подозиран като поддръжник на Готовина. 
						В своя коментар Дел Понте също отбеляза задържането на Петрач, определяйки го като положително събитие, добър пример за международно сътрудничество между разузнавателните и правоохранителните агенции и възможност най-после да се проникне в мрежата, закриляща Готовина.
						"Ние ще следим много отблизо действията на Хърватия в следващите седмици," каза прокурорът. "Искрено се надяваме Хърватия да действа агресивно след това ново развитие, за да доведе Готовина в Хага." 
						Изказванията на Дел Понте съвпаднаха с началото на неофициална двудневна среща на външните министри на ЕС в уелския град Нюпорт. Кандидатурата на Хърватия за присъединяване към Съюза е сред въпросите, заложени в дневния й ред. 
						Британският външен министър Джак Стро е казал в четвъртък, че ЕС ще преразгледа кандидатурата на Хърватия в средата на септември, за да реши дали да даде зелена улица за началото на преговорите за присъединяването й. Дел Понте ще бъде помолена да докладва пред работната група на ЕС относно сътрудничеството на Хърватия с МНСБЮ, преди да бъде взето решение по въпроса.

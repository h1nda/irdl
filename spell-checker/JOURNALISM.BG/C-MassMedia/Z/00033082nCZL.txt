Албанската опозиция ще бойкотира извънредна сесия
					18/01/2010
					 
						ТИРАНА , Албания -- Депутати от опозиционната Социалистическа партия (СП) смятат да бойкотират в понеделник (18 януари) извънредната сесия на парламента, посветена на опустошителните наводнения в Северна Албания. Председателят на парламента Йозефина Топали разпрати индивидуални покани до всички депутати, обяснявайки важността на дискусиите. Тя обвини опозицията, че манипулира кризисната ситуация по политически причини. СП обяви, че ще продължи уличните си протести срещу грешките на правителството, които според нея включват действия, довели само до увеличаване на щетите от наводненията в района на Шкодра. 
						Депутатите от опозицията бойкотират работата на парламента от септември насам, след като искането им за разследване на общите избори през юни бе пренебрегнато. Най-малко трима членове на СП обаче вече са заявили, че ще прекратят бойкота си в началото на март, признавайки, че ходът е бил грешен. (Би Би Си. Шекули, Алсат, Клан - 17/01/10)

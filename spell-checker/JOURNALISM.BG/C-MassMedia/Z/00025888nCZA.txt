Македонските затвори ще бъдат обновени
					24/03/2008
					Пренаселените македонски затвори, условията за живот в които са далеч под стандартите, установени от Хелзинкския комитет за правата на човека, трябва да бъдат ремонтирани до май 2010 г. 
					От Димитър Боцевски за Southeast European Times от Скопие - 24/03/08
 
					 
						
Македонските затвори ще бъдат обновени. [Гети Имиджис]
						Около 4 млн. евро правителствени фондове и 10 млн. евро кредити от Европейския съвет ще бъдат използвани за пълното обновяване на петте най-големи затвора в Македония от април 2008 до май 2010 г. 
						Целта на многоетапния проект е да бъдат изпълнени европейските стандарти чрез обновяване на затворите в градовете Прилеп, Охрид и Щип, централния държавен затвор в Идризово и затвора в Шутка. 
						"В Идризово планираме да изградим затворническа болница за пристрастени и хронично болни пациенти, отделение за затворници с по-дълги присъди и отделение за по-възрастни затворници. Женският затвор ще бъде преобразуван в женски държавен затвор," каза директорът на Дирекцията по изпълнение на наказанията към Министерство на правосъдието Йордан Михайловски. 
						"При разглеждането на кандидатурата ни за членство в ЕС Европейският съвет ни призова най-вече да повишим стандартите като цяло. Целта ни е да приведем условията в затворите в съответствие с изискванията за правата на човека", добави той. 
						Около 1,8 млн. евро от проекта CARDS 2006 ще бъдат използвани за реконструкция на затворите в Щип и Прилеп и на централния държавен затвор в Идризово. След това затворът в Щип ще стане районен затвор и капацитетът му ще бъде повишен на 400 души, като така до известна степен ще бъде облекчена пренаселеността в Идризово. 
						"Много от проблемите в македонските затвори, констатирани по време на мониторинга през 2004 г., са отстранени," каза представителят на Европейския съвет Ерик Шиванидзе. "Наблюдава се известно подобрение на условията за живот, но недостигът на персонал по сигурността и на административен персонал в затворите все още съществува", добави той. 
						Заместник-омбудсманът Драги Целевски заключава след посещенията си в затворите през 2006 и 2007 г.: "Условията за живот и процедурите за одобряване на отпуски, посещения и други привилегии са били най-честите проблеми, за които осъдените са търсили помощ." 
						Най-големият констатиран от него проблем обаче е, че затворниците не знаят своите права. "Дадохме им напътствия как да защитават своите права," каза Целевски. 
						 Затворниците казват, че килиите са претъпкани, от шест до осем човека споделят килия за четирима, някои спят на постелки на пода, въздухът е застоял, а стените и таваните са покрити с мухъл. Понякога затворници с кратки присъди са настанени в една и съща килия с осъдени, излежаващи дълги присъди. Наркотици се намират по-лесно, отколкото на улицата, а цената понякога е до десет пъти по-висока. 
						В момента 2 200 души обитават македонските затвори. От тях 1 350 се намират в Идризово, надвишавайки неговия капацитет с 400 души. Затворът в Шутка също е пълен след няколко големи полицейски акции през последните месеци. 
						През последните 17 години от македонското подразделение на Хелзинкския комитет за правата на човека и други правозащитни НПО, а също и от роднини и адвокати на затворници, непрекъснато постъпват оплаквания за условията в затворите.

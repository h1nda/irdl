Повечето сръбски студенти искат да емигрират
					12/08/2011
					Безработицата и лошото заплащане се сочат като основните причини за желанието да се напусне страната.
					Биляна Пекушич за Southeast European Times от Белград – 12/08/2011
 
					 
						
Студенти на среща в Белградския университет. [Ройтерс]
						Сърбия се нарежда на второ място в света по „изтичане на мозъци”, по данни на Американската агенция за международно развитие (USAID). Около 150 000 млади образовани хора са емигрирали в западни държави от 1991 г. насам. 
						Според експертите трудностите при намирането на работа са основната причина, поради която образованите хора решават да напуснат страната. 
						„Данните за младежката безработица в Сърбия будят тревога. Всеки двама от петима млади хора на възраст от 18 до 25 години са безработни”, заяви за SETimes помощник-директорът на USAID в Белград Мерилин Шмид. 
						Според неотдавнашно проучване на Белградския университет около 40 % от студентите смятат, че връзките, а не уменията са основен фактор при намирането на работа, а едва една пета са на мнение, че дипломата им е техният основен актив за получаването на работа. 
						„Завърших право преди четири години със среден успех 8,9 [от 10]. От тогава съм бил на седем интервюта за работа, но винаги някой друг, който има приятели или членове на семейството в тези фирми или институции, получава работата”, каза за SETimes 27-годишният жител на Белград Сърджан Глишич.
						В резултат на това, според проучването на Белградския университет, впечатляващите 63 % от студентите искат да напуснат страната, макар и да е налице малък спад от 3 % в сравнение с миналата година. 
						Тревожната тенденция буди още по-голямо безпокойство предвид факта, че образованието на специалист в дадена област в Сърбия струва средно 210 000 евро. 
						„Особено разочарование предизвикват данните, които показват, че повече от половината от младите хора нямат доверие в никоя обществена институция”, каза социологът Ясмина Милетич за SETimes. 
						Милетич твърди, че ако правителството не подобри спешно своя имидж, няма да има кой да работи в институциите от европейски тип, когато те бъдат създадени. 
						Студентите не могат да си намерят работа дори когато са записани в университети, а в две трети от случаите родителите са принудени да финансират обучението на студентите. 
						„Работните места, които предлагат бюрата за студенти, са зле платени. Годишната такса за обучение в електротехническия факултет, в който съм записан, е 1 800 евро и родителите ми вземат кредити всяко лято, за да я покрият, като плащат много висока лихва”, каза за SETimes студентът трета година Милош Петранович.
						"Изготвихме нова Стратегия за заетостта за периода 2010-2020 г. Необходимо е да се създаде икономическа среда за откриване на нови работни места и това е най-важният фактор, за да останат тук младите хора”, заяви за SETimes помощник-министърът на труда Радмила Букумирич-Катич. 
						Експертите са съгласни, че преди 15 години Сърбия е имала предимство в сравнение с други страни от региона, но оттогава инвестира малко в образование и икономиката е в постоянен упадък. 
						В момента специалистите по информационни технологии могат най-лесно да си намерят работа, но дори и те успяват да направят това средно след 20 месеца при заплати между 450 и 700 евро на месец – далеч по-ниски, отколкото в развитите страни. 
						Според Националната служба по заетостта 686 души са регистрираните безработни дипломирани ИТ специалисти с висше образование. От януари 2011 г. само 208 от тях са намерили работа. 
						„Чуждите корпорации тук имат списък на училищата, чиито студенти наемат, и още един за студентите, които не наемат. Това е така, защото нашата образователна система не е добра и не създава специалисти, които могат да работят в съвременни компании”, заяви за SETimes директорът на Центъра за свободен пазар Мирослав Прокопиевич.

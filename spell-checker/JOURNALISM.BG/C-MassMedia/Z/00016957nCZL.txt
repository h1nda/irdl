Съветник на Дел Понте каза, че новият й доклад е критичен към Белград 
					15/12/2005
					 
						ХАГА, Холандия -- В четвъртък (15 декември) главният прокурор на трибунала на ООН Карла дел Понте ще представи новия си доклад, в който прави оценка на нивото на сътрудничество от страна на бившите югославски републики. По време на пресконференция в сряда нейният съветник Антон Никифоров каза, че в документа отново са отправени критики към Сърбия и Черна гора, тъй като страната още не е арестувала и екстрадирала останалите обвиняеми, сред които Ратко Младич и Радован Караджич. Никифоров посочи също и липсата на пълно сътрудничество по отношение на достъпа до документи. Националният съвет на Сърбия и Черна гора за сътрудничество с трибунала за военни престъпления трябваше да заседава в четвъртък, за да реши как да изпрати оригиналното военно досие на Младич на прокурорите в Хага.
						Други новини -- Прокурори съобщиха, че двама висши съдебни служители в Сърбия: съдията от Върховния съд Любомир Вучкович и заместник-прокурорът по особено важни дела Милан Радованович, са били обвинени във връзки с организираната престъпност. Случаят се свързва с делото срещу известния бос на мафията Зоран Йотич. (Данас - 15/12/05; Бета, РТС - 14/12/05)

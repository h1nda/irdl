Додик: "Правителството на РС отказва да даде специален статут на Сребреница"
					21/03/2007
					 
						БАНЯ ЛУКА, Босна и Херцеговина (БиХ) -- Република Сръбска (РС) няма да измени конституцията си, за да даде специален статут на Сребреница - града, в който през 1995 г. бе извършен геноцид срещу босненците - подчерта отново във вторник (20 март) премиерът на РС Милорад Додик по време на среща с общински лидери. Додик обаче обеща, че кабинетът на РС ще положи повече усилия за осъществяването на социални и икономически проекти в Сребреница, за да подобри качеството на живота там, добавяйки, че за тази година са предвидени 7,5 млн. евро за финансиране на проекти за завръщане на бежанци, възстановяване на енергийната мрежа и изграждане на два нови главни пътя. Общинските лидери заявиха, че ще продължат да настояват за получаване на специален статут извън юрисдикцията на РС. (Дневник Аваз - 21/03/07; РТРС, Фена, ПБС - 20/03/07)

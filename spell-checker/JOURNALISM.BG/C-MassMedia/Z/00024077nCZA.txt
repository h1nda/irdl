Според проучване Турция охладнява към Запада 
					02/10/2007
					Разочарованието от ЕС и Съединените щати в Турция расте. Тенденцията обаче е обратима, ако бъдат предприети правилни стъпки, твърди експерт от Германския фонд "Маршал".
					От Айхан Шимшек за Southeast European Times -- 02/10/07
 
					 
						
Турският външен министър Али Бабаджан каза, че терористите от ПКК в Ирак и резолюцията за арменския геноцид, очакваща обсъждане от американския Конгрес, са главните проблеми, които хвърлят сянка върху стратегическите отношения между Турция и Съединените щати. [Гети Имиджис]
						Турция е значително охладняла към Съединените щати и Европа и чувството на отчуждение от Запада се засилва, сочи неотдавна публикувано проучване на Германския фонд "Маршал" (ГМФ), институция за публична политика със седалище в САЩ. 
						Изследването "Трансатлантически тенденции 2007" разкри продължаващ спад в подкрепата за членство на Турция в ЕС и нарастващи критики към ръководството и на САЩ, и на ЕС. Топлотата към Съединените щати е спаднала от 20 градуса през 2006 г. на 11 през 2007 г. по 100-степенната "скала на термометъра". 
						Младите турци на възраст от 18 до 24 г. продължават да изпитват малко по-топли чувства от средностатистическите показатели за страната, както към Съединените щати (15 градуса), така и към ЕС (28 градуса). 
						"Последните две години бяха особено трудни за Турция поради големите проблеми във външната политика, нестабилността в съседен Ирак, зачестилите нападения на Кюрдската работническа партия (ПКК) и частичното прекратяване на преговорите с ЕС," каза Иън Лесър, старши експерт по Турция във Фонда. "Все пак смятам, че това е обратима тенденция - със съответните стъпки от страна на Вашингтон и Брюксел това е възможно," добави той. 
						Една от най-важните стъпки е Турция да бъде приета като сериозен партньор, каза той, посочвайки голямото значение на европейската перспектива за страната. 
						"Турският народ отдава голямо значение на това неговите интереси да се разглеждат сериозно от американците и европейците. Вашингтон и Брюксел трябва по-силно да подчертаят значението на Турция на международната сцена," каза Лесър. 
						Въпреки че 40 % от отговорилите продължават да разглеждат членството в ЕС като положително развитие, подкрепата постепенно намалява. Тя е с 14 % по-ниска от миналата година и с 33 % по-ниска от 2004 г. Преговорите на Турция с ЕС междувременно бяха забавени заради несъгласия относно Кипър и други проблеми, а някои членки на блока - особено френският президент Никола Саркози - изразиха открита опозиция срещу членството на Турция. 
						Според проучване на ГМФ подкрепата на Турция за НАТО също е продължила да спада. Само 35 % от запитаните са се съгласили, че НАТО има основно значение за сигурността на страната, в сравнение с 44 % миналата година и 53 % през 2004 г. Анализатори твърдят, че това е част от обща тенденция в страните, членки на НАТО, отразяваща объркването и липсата на яснота в обществото за новата роля на Алианса в борбата срещу новите предизвикателства за сигурността. 
						Връзките със Съединените щати се усложниха заради негодуванието на Турция от действията на терористи от ПКК от иракска територия. Повечето турци смятат, че на тревогите им не се обръща нужното внимание. Мнозина обвиняват и европейските страни, че оказват подкрепа на ПКК. 
						Проучването установи и нарастване на отрицателното отношение към незападните участници на политическата сцена в региона. Положителните чувства към съседен Иран са спаднали на 30 градуса по скалата на термометъра спрямо 43 миналата година. Турските участници в изследването също така хранят "хладни" чувства към Русия (21 градуса) и Китай (28 градуса) по 100-степенната скала.

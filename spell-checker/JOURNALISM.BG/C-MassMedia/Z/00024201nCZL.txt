Рен и Дел Понте обсъдиха сътрудничеството на Сърбия с Трибунала на ООН за воени престъпления
					12/10/2007
					 
						ХАГА, Холандия – Еврокомисарят по разширяването Оли Рен и Карла дел Понте, главен прокурор на Трибунала на ООН за военни престъпления, се срещнаха в четвъртък (11 октомври) в Хага, за да обсъдят напредъка на Сърбия в изпълнението на ангажиментите й към Трибунала. Външните министри от ЕС ще се срещнат в понеделник в Люксембург, за да направят оценка на напредъка, постигнат от Сърбия, преди тя да може да подпише Споразумение за стабилизация и асоцииране (ССА) с ЕС. Рен настоя, че ССА зависи от пълното сътрудничество в областта на военните престъпления. В четвъртък той каза за загребския „Ютарни Лист”, че се надява ССА да бъде подписано тази есен. 
						Организацията „Хюман Райтс Уоч” заяви в петък, че е изпратила писмо до външните министри на ЕС, в което отново подчертава, че те трябва да окажат натиск за пълно сътрудничество, включително за арестуването на укриващия се Ратко Младич. (Танюг, Б92, РТС, Хюман Райтс Уоч - 11/10/07)

Турция е изправена пред предизвикателство в кампанията срещу Либия
					29/03/2011
					Настоящата криза е сериозно изпитание за политиката на Анкара за "нулеви проблеми със съседите", казват анализатори. 
					От Джъстин Вела за Southeast European Times от Истанбул -- 29/03/11
 
					 
						
Страните, членки на НАТО, поддържат забранената за полети зона над Либия. [Ройтерс]
						След като НАТО пое командването на забранената за полети зона над Либия, експертите смятат, че Турция може да обяви частичен политически успех. Макар и да признава необходимостта от участието си за предотвратяване на по-нататъшни кръвопролития, Анкара изрази резерви относно прекалено силната роля на Запада. 
						 "Когато става въпрос за забранената за полети зона, ние имаме положително отношение към налагането й от НАТО, но тя трябва да се налага "единствено" от НАТО, е казал пред журналисти миналата седмица турски представител , цитиран от "Ройтерс". 
						Страни като Франция настояват за запазване на степен на контрол от т.нар. международна "Контактна група", чийто член е тя заедно със Съединените щати и Великобритания. Арабски страни като Катар, Кувейт и Йордания също са официално част от групата, но според анализаторите тяхното влияние е ограничено. 
						С поемането на стратегическия и политически контрол от Алианса съображенията на Анкара изглежда са били взети под внимание. От друга страна обаче, призивът на Турция за спиране на въздушните нападения не се увенча с успех. 
						Турската политика бе обект на критики от някои страни заради очевидния й опортюнизъм. Страната има проекти в Либия на стойност милиарди долари и критиците казват, че тя се застрахова, като се стреми да запази регионалната си роля. 
						Докато възраженията на Турция показаха пропуквания в единството на НАТО, притежаването на съюзник, способен да преговаря с опонентите до последния момент, се оказа безценно за Запада, като Турция осигури освобождаването на няколко заловени журналисти и поддържането на връзка с либийския лидер Муамар Кадафи. 
						"Това е въплъщението на турската политика за "нулеви проблеми със съседите", каза Дафне Маккърд, старши научен сътрудник в Проекта за демокрация в Близкия изток. "Чрез култивиране на отношенията с всички страни, дори и с непредсказуемите държави, които предизвикват възмущението на Запада, Турция се надява да запази уникалната си позиция да помага чрез посредничество в конфликтите между различни страни и в крайна сметка да повишава влиянието си на световната сцена." 
						По време на Студената война Турция бе част от източния фланг на Запада срещу заплахата от комунизъм. Днес интересите на Турция са много по-смесени. Управляващата Партия на справедливостта и развитието (ПСР) води външна политика, която трябва да балансира интересите на съюзниците, които понякога влизат в противоречие. 
						"Следователно Либия е предизвикателство за [турския премиер Реджеп Тайип] Ердоган," писа в редакционен коментар за "Ейша Таймс" М. К. Бхадракумар, бивш посланик на Индия в Турция. 
						"Първо, интервенцията на международната общност в Либия създава прецедент... Анкара започна да осъзнава, че е по-скоро в интересите на Турция като цяло да изгради собствена роля в политическо отношение в международната интервенция в Либия, отколкото да стои настрана от нея." 
						Докато Турция обаче играе по-агресивна роля, дебатът дали НАТО, или т.нар. "Контактна група" трябва да поеме водачеството в либийската кампания кара мнозина да се съмняват доколко ефикасна ще бъде НАТО в бъдеще, ако съюзниците изхождат от силно различаващи се гледни точки. 
						 "НАТО е институционалното въплъщение на Запада. Няма нищо по-западно от НАТО," каза френският анализатор по сигурността Франсоа Ейсбур, контрирайки турските сравнения на интервенцията с кръстоносните походи. 
						Турските власти обвиняват Франция и други западни държави, че се стремят към петрола и другите минерални богатства на Либия. 
						Като втори по-големина участник с въоръжени сили на НАТО след САЩ Турция призова НАТО да поеме командването на операциите в Либия след приемането на Резолюция 1973 на Съвета за сигурност на ООН. 
						Първоначално колебаейки се дали да участва в каквито и да било военни операции, впоследствие Турция се съгласи да изпрати четири фрегати, една подводница и един спомагателен кораб за налагането на оръжейното ембарго.

Спорът между Турция и „Ю Тюб” продължава 
					03/11/2010
					 
						АНКАРА, Турция -- Във вторник (2 ноември) съд в Анкара отново блокира достъпа до уебсайта за обмен на видеоматериали „Ю Тюб” само дни след като турските потребители получиха достъп до интернет платформата, който беше забранен от 30 месеца заради видеоматериали, смятани за обидни за основателя на Турската република Мустафа Ататюрк. Решението на съда от неделя да бъде възстановен достъпът до уебсайта бе взето, след като група хора - определящи се като „доброволци”, работещи с турските власти - успя да премахне четири видеоматериала от уебсайта с помощта на автоматизирана система за защита на авторските права. „Ю Тюб” обаче съобщи в понеделник, че отново ще качи видеоматериалите, заявявайки, че претенциите за право на интелектуална собственост са невалидни. 
						Във вторник турските власти предупредиха „Ю Тюб”, че може да получи нова забрана, ако не премахне видеоматериалите, които предизвикаха политически сексскандал по-рано тази година. На тях се вижда Дениз Байкал, бивш лидер на опозиционната Републиканска народна партия, в леглото с депутатка. Тайно заснетият видеоклип доведе до оставката на Байкал. Достъпът до „Ю Тюб”, който беше блокиран за няколко часа във вторник, по-късно през деня беше възобновен. (Сабах - 03/11/10; Анадолска информационна агенция, Си Ен Ен, Уол Стрийт Джърнъл, Хюриет, АП - 02/11/10)

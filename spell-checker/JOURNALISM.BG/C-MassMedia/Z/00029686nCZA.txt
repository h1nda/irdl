Командващият на ЮЛЕКС проведе разговори със сръбски министри по въпросите на сътрудничеството
					23/03/2009
					Командващият на ЮЛЕКС Ив дьо Кермабон посети Белград за първи път от започването на мандата на мисията през декември.
					От Игор Йованович за Southeast European Times от Белград -- 23/03/09
 
					 
						
Сътрудничеството на Сърбия е необходимо за успеха на ЮЛЕКС, заяви миналата седмица командващият на мисията Ив дьо Кермабон по време на посещение в Белград. [Гети Имиджис]
						Без сътрудничеството на косовските сърби ЮЛЕКС не може да гарантира на всички граждани на Косово еднакъв достъп до правосъдие, свобода на придвижване и защита на собствеността, заяви в четвъртък (19 март) в Белград командващият Ив дьо Кермабон. Дьо Кермабон се срещна със сръбския министър на вътрешните работи Ивица Дачич, финансовия министър Диана Драгутинович, министъра на правосъдието Снежана Малович и министъра за Косово Горан Богданович. 
						Дьо Кермабон заяви, че срещите са "открили нови възможности" за засилване на сътрудничеството между Сърбия и ЮЛЕКС. "Ние трябва да работим с всички заинтересовани страни, включително със Сърбия, ако искаме да се борим с организираната престъпност и да донесем стабилност за всички хора в Косово," заяви той. 
						Сръбските представители се въздържаха от подобни оценки. Те повториха своите очаквания за неутралитет на мисията на ЕС по въпроса за статута на Косово. 
						Министрите поискаха от Дьо Кермабон да се прекратят прекъсванията на електрозахранването в десет сръбски села през последните две седмици. Косовските власти настояват първо да бъдат платени сметките за електроенергия. Според сърбите причината за неплащането на сметките е масовата безработица. 
						Сръбските държавни представители протестираха също срещу оправдаването от съда на ЮЛЕКС на Флорим Еюпи, който по-рано бе осъден от ЮНМИК на 40 години лишаване от свобода за убийството на 12 сърби при експлозия в автобус през февруари 2001 г. 
						Съдът освободи Еюпи въз основа на доказателствата, с които разполагаше, но "прокуратурата продължава своята работа и може да обжалва присъдата", заяви Дьо Кермабон за белградското радио Б92. "Можете да бъдете спокойни, че ние няма да оставим нито този случай, нито някой друг," каза той. 
						Сръбският министър за Косово Горан Богданович заяви, че Сърбия няма да спре да настоява планът от шест точки на Съвета за сигурност на ООН да бъде изпълнен на цялата територия на Косово, а не само в предимно населения от сърби север. 
						Планът обхваща полицията, съдебната система, митниците, транспорта, инфраструктурата и защитата на сръбското културно наследство. Прищина го отхвърля като нарушаващ националния суверенитет на страната. 
						 "Сърбия ... изрази [своите] очаквания, че международното гражданско присъствие в Косово ще намери начин за трайно решаване на проблемите, които застрашават сърбите и останалото неалбанско население в провинцията," заяви Богданович. 
						Дьо Кермабон заяви, че мисията се опитва да наложи "прагматично решение", но съществуват някои технически проблеми. "В момента ние прилагаме съществуващото законодателство, но се опитваме да намерим решения за бъдещето", заяви той. 
						По време на посещението на Дьо Кермабон в Белград ООН оповести доклад за Косово на генералния секретар Бан Ки Мун.
						В доклада, който бе предоставен на Съвета за сигурност в понеделник, се казва, че въпреки инцидентите в северната част на страната, ситуацията със сигурността в Косово се е подобрила. В него обаче се посочва също, че през 2008 г. броят на завърналите се в Косово бежанци от етническите малцинства е спаднал под 600 души. 
						
						Кореспондентката на SETimes Блерта Фоничи-Кабаши допринесе за написването на този репортаж.

Стратегия за земетресенията на Турция
					08/09/2011
					Разположена в един от най-активните земетръсни райони, Турция се опитва да постигне готовност за опасността от земетресения. 
					От Менекше Токай за Southeast European Times в Истанбул - 08/09/11
 
					 
						
Лошото строителство и инфраструктура правят Турция уязвима за земетресенията. [Ройтерс]
						От 1950 г. насам почти 32 000 души са загинали при земетресения. Най-разрушително бе земетресението на 17 август, 1999 г. в Мармара с магнитуд от 7,4 по скалата на Рихтер, при което загинаха почти 17 000 души и приблизително 600 000 хиляди останаха без дом. 
						По повод 12-тата годишнина от земетресението правителството обяви национална стратегия за земетресенията и план за действие. 
						"Главната ни цел е да предотвратим или намалим социалните, икономически, екологични, политически и физически щети или отражение от земетресенията", каза вицепремиерът Бешир Аталай. 
						Новата стратегия за земетресенията използва проучвания, подготвени от парламентарна подкомисия и координирани с Консултативния съвет за земетресенията, и включва планове, подготвени от 13 институции. При изготвянето на плана, правителството също се е консултирало със съответните НПО и с учени. 
						Строителният инженер и депутат от ПСР професор Пелин Гюндеш Бакир подчертава значението на сътрудничеството между политически партии, университети, инженери, архитекти и представители на НПО по толкова важен въпрос, независимо от идеологическите им подходи. 
						"Проблеми, свързани с човека като земетресенията и възстановяването на околната среда, трябва да се решават с надпартиен подход", казва тя. 
						Планът се състои от седем главни цели, 29 стратегии и 87 дейности. Така ще бъде създадена нова жизнена среда, която е по-стабилна и устойчива на щети. Планът също цели да се създадат мониторингови станции и система за ранно предупреждение за цунами, както и изготвяне на карти за предстояща опасност. Новият план също предвижда създаването на постоянна комуникационна система. 
						Той също включва процес на подновяване на околната среда, като се укрепват критични инфраструктурни съоръжения, както и главни обществени сгради. 
						Според Камарата на строителните инженери обаче планът е насочен само към модернизиране на сградите и следователнно изключва събарянето на жилищни сгради и реконструкцията на стари сгради, които не могат да бъдат укрепени поради финансови ограничения. 
						Експертите също критикуват плана за това, че включва държавната инфраструктура за сметка на частните сгради, като по този начин прави уязвими за земетресения големи групи от населението. 
						Смята се, че само в Истанбул 90% от сградите не са устойчиви на земетресения и значителен бюджет и време - почти 20-25 години - ще бъдат необходими за модернизирането на всички сгради в града. 
						От друга страна планът изисква включване на въпроси, свързани с природните бедствия и извънредни ситуации в учебната програма на началните и средни училища, докато във висшето образование ще има специфични програми за управление на природните бедствия. Планът също така взема под внимание необходимостта от защита на историческото и културно наследство от последиците от земетресенията. 
						"Този нов план осигурява пътна карта за координиране на многоизмерни мерки срещу опасността от земетресения и предоставя списък с неща, които трябва да се извършат според независими, но взаимосвързани проекти. Затова правителството приема дългосрочна перспектива, включително всички физически и пространствени решения", казва професор Ертач Ергувен, директор на Института за проучване и управление на земетресенията и бедствията при Техническия университет в Истанбул. 
						Планът обаче не удовлетворява всички експерти, включително професор Музафер Тунчаг, бивш директор на Камарата на строителните инженери. 
						Тунчаг твърди, че планът не е нещо ново, тъй като той повтаря казаното преди от научни кръгове и асоциации. "Главната цел трябва да бъде прилагането на практика на корективни действия", сочи той.

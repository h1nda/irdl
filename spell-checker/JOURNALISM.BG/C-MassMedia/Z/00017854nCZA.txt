Албания потвърждава случай на птичи грип
					10/03/2006
					Албанските власти съобщиха в сряда, че изследванията са потвърдили наличието на вируса H5N1 на птичия грип при пиле, намерено в село в южната част на страната. Макар и да няма причини за паника, казаха те, хората трябва да спазват разумни хигиенни правила. Междувременно правителството предприема предпазни мерки.
					От Ерлис Селимай за Southeast European Times от Тирана -- 10/03/06
 
					 
						
Стара жена наблюдава събирането на кокошките й от медицински служители в с. Чуке, на около 300 км от Тирана. В сряда (8 март) властите съобщиха за първия потвърден случай на вируса H5N1 в Албания. [Гети Имиджис]
						В сряда (8 март) Албания потвърди първия си случай на вируса H5N1 на птичия грип. Според министерството на земеделието пилето, намерено в с. Чуке в Южна Албания, е било заразено със смъртоносния вирус. 
						Пробите, изпратени за анализ във Великобритания, се оказаха положителни, каза пред журналисти земеделският министър Йемин Гяна. "Получихме резултатите във вторник вечерта. Няма място за паника. Изпратихме оперативна група с участие на чужди специалисти в Саранда, а районът ще бъде поставен под карантина в радиус от 3 км," каза Гяна. 
						 "Към момента очакваме, че около 60 пилета, намерени мъртви в района на Чуке, област Саранда, недалеч от лагуната Бутринти, може да са заразени с птичи грип. Проверяваме други хиляда птици," каза той. 
						Според Института за ветеринарни изследвания (ИВИ) Албания е заобиколена от страни, засегнати от птичи грип, а така също лежи на пътя на прелетните птици. 
						 "Възможно е прелетните птици да са пренесли вируса от Гърция. Не смятаме, че вирусът е предаден на хора," каза директорът на ИВИ Дашамир Хаджиу. 
						Албанските държавни структури са в състояние на готовност. На заседание на кабинета премиерът Сали Бериша се опита да успокои обществеността. "Искам да бъде ясно: няма епидемия от птичи грип, само един спорадичен случай", каза Бериша. "Откриването му в Албания бе резултат от професионализма на нашата оперативна група и няма място за паника," добави той. 
						 Бериша, лекар по професия, призова хората да спазват основни хигиенни правила, като често миене на ръцете, а при готвене да обработват птичето месо при температура над 70 градуса по Целзий. 
						По-рано тази година Албания затегна предпазните мерки срещу птичия грип. Вносът на пилета, домашни животни и млечни продукти от страните, засегнати от болестта, бе силно ограничен. Министърът на здравеопазването създаде оперативна група за действия при евентуални случаи на птичи грип и подготовка на стратегическа програма в случай на избухване на зараза.

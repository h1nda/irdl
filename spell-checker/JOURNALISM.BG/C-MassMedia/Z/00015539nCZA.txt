Албания открива още три университета
					10/08/2005
					В отговор на нуждите на трудовия пазар от квалифицирана работна ръка албанските власти решиха да открият три нови университета. От тази есен студенти ще могат да се записват в университетите в Берат, Дуръс и Фиери.
					От Ерлис Салимай за Southeast European Times от Тирана -- 10/08/05
 
					 
						
Заедно с новите три висши учебни заведения Албания ще има девет университета в главните си градове. [Архив]
						От началото на учебната 2005/2006 година Албания ще има три нови университета. По-рано този месец правителството одобри законодателство, с което се проправя пътят за откриване на висши учебни заведения в Берат, Дуръс и Фиери. 
						Министерският съвет прие законопроект за откриване на три нови университета в Берат, Дуръс и Фиери с цел създаване на нови възможности и места за развитие за висшето образование в университети според европейските стандарти, гласи комюнике на правителствената информационна служба. 
						Всичките три университета ще имат педагогически факултети за покриване на нуждите от начални и основни учители. Университетът в Берат ще издава дипломи и по специалностите публична администрация и управление на туризма, а също така ще обучава медицински сестри. Студентите в университета в Дуръс ще могат да следват учебни курсове по чужди езици, корабни машини и механизми, социални науки и управление на туризма, а факултетът по приложни науки към университета във Фиери ще предлага обучение по селско стопанство, инженерни науки и социална дейност. 
						С решението на правителството броят на университетите в Албания става девет. Властите са в процес на определяне на физическото местоположение на университетите, докато министерството на образованието вече набира персонал. 
						Либерализирането на висшето образование е основна тема на обсъждане в академичните среди на Албания. С влизането в действие на реформите и учредяването на нови институции скоро може да стане възможно за всеки албанец, желаещ да получи университетска диплома, да го стори, стига да издържи кандидатстудентския изпит.

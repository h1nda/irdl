Турция променя стратегията си за борба с тероризма
					17/10/2008
					Турските политически и военни лидери преразглеждат стратегията си за борба срещу ПКК след последните терористични нападения и нарастващото обществено напрежение.
					Анализ на Айхан Шимшек за Southeast European Times -- 17/10/08
 
					 
						
"Онези, които представят акциите на сепаратистката терористична организация като успешни действия, са отговорни за пролятата кръв и за кръвта, която ще бъде пролята," заяви началникът на турския генерален щаб ген. Илкер Башбуг. [Гети Имиджис]
						Още петима войници загинаха, а 15 бяха ранени след нови сблъсъци между турската армия и Кюрдската работническа партия (ПКК) в четвъртък (16 октомври). Според генералния щаб загинали са също и петима членове на терористичната групировка. Последните нападения бяха извършени много скоро след други фатални инциденти този месец. 
						Седемнадесет войници загинаха след нападението срещу турски аванпост на 3 октомври, а други петима полицейски служители бяха убити след организирана засада срещу автобус, превозващ полицаи в Диарбекир на 8 октомври, като така се създаде огромен обществен натиск върху правителството и военните. Неотдавнашната поредица от смъртоносни терористични удари принуди турските политически и военни лидери да започнат реформи в антитерористичната стратегия на страната. 
						Според съобщения в турския всекидневник “Тараф” - силен критик на военните - въоръжените сили са знаели, че ПКК подготвя атентат срещу заставата “Актутун” на 3 октомври. Позовавайки се на поверителни военни доклади от региона,“Тараф” твърди, че сериозните грешки на военните са довели до многото жертви. Други местни медии също се позоваха на докладите тази седмица и това допълнително увеличи обществения настик върху въоръжените сили. 
						На пресконференция в сряда началникът на турския генерален щаб ген. Илкер Башбуг отправи остри критики срещу тези репортажи. Той обвини медиите, че "систематично атакуват" военните, основавайки се на невярна информация, която според него "преминава границите на [законните] критики". 
						"Онези, които представят акциите на сепаратистката терористична организация като успешни действия, са отговорни за пролятата кръв и за кръвта, която ще бъде пролята," заяви началникът на турския генерален щаб ген. Илкер Башбуг. “Това е моето последно предупреждение: приканвам всички да бъдат внимателни и да заемат правилната позиция." 
						
						Призиви за нова стратегия
					
						От 1984 г. насам борбата на Турция срещу ПКК отне почти 40 000 човешки живота, предизвиквайки призиви за сериозна промяна в антитерористичната стратегия и все по-открити критики срещу неуспеха на правителството и водещата роля на военните в усилията за борба с тероризма. 
						Според експерта по сигурност професор Махир Кайнак цената на двадесетгодишната борба срещу ПКК е повече от 75 млрд. евро. Ако Турция бе следвала по-добра стратегия срещу ПКК, избягвайки подобно източване на държавната хазна, тези пари биха променили облика на Югоизточен Анадол и Турция, твърди той. 
						"Отреждането на военните на основна роля в борбата срещу тероризма беше грешка. Разбира се, в района трябва да бъдат разположени въоръжени сили, които да защитават териториите и олицетворяват суверенитета. Борбата срещу ПКК обаче трябва да се води от специални подразделения на силите за сигурност вместо от обикновени военни подразделения," заяви той за турското държавно радио ТРТ. 
						Подчертавайки, че проблемът с тероризма има различни измерения, включително културни и социално-икономически, Кайнак призова за по-широкообхватна стратегия и настоя, че антитерористичните усилия на Турция трябва да бъдат превантивни, а не да се свеждат до противопоставяне на жестоките нападения на ПКК. 
						Джеват Йонеш, известен експерт по кюрдския проблем и бивш заместник на помощник-секретаря на турската Национална разузнавателна агенция (НРА), подчерта необходимостта от политическо решение. "ПКК не е причина, а по-скоро следствие от продължаващия десетилетия кюрдски проблем," каза той за частната телевизия НТВ. 
						"Социалните искания принуждават политиците да търсят решение, а политиците не разработват нови политики," каза той. "Кюрдският проблем има някои външни връзки. Но в основата си той е вътрешен проблем. Това е проблем на Турция," заяви Йонеш. Според него продължаващата демократизация и нова конституция, основаваща се на универсални принципи, биха решили кюрдския проблем. 
						Управляващата Партия на справедливостта и развитието (ПСР) в Турция обеща нова откритост към етническите кюрдски граждани в страната, но насилието на ПКК засилва общественото възмущение и ограничава провеждането на други демократични реформи. 
						
						По-добра координация на антитерористичните операции
					
						Турските политически и военни лидери тази седмица постигнаха съгласие за нови мерки за борба срещу групировката - включително нов подход, при който цивилните може постепенно да изпълняват все по-голяма роля във вземането на решения. 
						Върховният съвет за борба с тероризма (ВСБТ), който се състои от премиера Реджеп Тайип Ердоган, висши командващи и съответните министри, постигна съгласие да бъде създаден нов координационен орган за борба с тероризма в структурата на министерството на вътрешните работи. 
						Новият орган ще отговаря за стратегическото планиране на борбата срещу терора, ще улеснява обмена на разузнавателни сведения между гражданските подразделения по сигурността и военните и ще организира редовни срещи между цивилни длъжностни лица и военни кадри. Наблюдателите очакват службата да не бъде оглавена от военен, а от високопоставен цивилен държавен служител. 
						Идеята за нов антитерористичен координационен орган отдавна се ползва с подкрепата на военните. Липсата на диалог и съгласуваност между агенциите за сигурност, разузнавателните служби и правителствените чиновници е един от основните проблеми на борбата срещу тероризма, заяви Башбуг миналата година. 
						Очаква се ВСБТ да продължи своите заседания през следващите седмици като част от реформата на антитерористичната стратегия. Едни от трудните въпроси, пред които е изправен той, е искането на военните за увеличаване на техните правомощия при антитерористичните операции на терена. 
						Военните твърдят, че някои направени по инициатива на ЕС реформи са намалили техните правомощия при провеждането на необходими за сигурността операции. Реформите наложиха преди претърсване на физически лица или частна собственост военните да получат прокурорско разрешение - пречка, която армията иска да премахне. Тя иска също ограничаване на телекомуникациите в спорните райони, за да се прекъснат комуникациите между екстремистите от ПКК и да се осуетят нападения с дистанционно задействани бомби. В други искания се настоява за по-дълъг срок на задържане на заподозрените терористи и ограничаване на правото им да се консултират с адвокати, които военните обвиняват в предаване на съобщения до ПКК. 
						Правителството на ПСР заяви, че ще анализира приетите наскоро по-строги закони за борба с тероризма на членките на ЕС Испания и Великобритания, и планира да въведе нови закони, които съответстват на критериите на ЕС.

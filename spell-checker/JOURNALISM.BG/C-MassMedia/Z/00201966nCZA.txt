Сръбската полиция стачкува
					18/10/2011
					Полицейските служители в Сърбия искат подобряване на условията на труд и по-високи заплати. 
					От Бояна Милованович за Southeast European Times от Белград - 18.10.2011 г. 
 
					 
						
Велко Мияйлович, лидер на сръбския полицейски профсъюз, държи лозунг по време на стачка на полицаите. [Никола Барбутов/SETimes]
						Започналите миналата седмица стачки продължават, а профсъюзите на сръбските полицаи издигат искания за подобряване на условията на труд и по-високо заплащане. В допълнение към по-високото заплащане полицаите искат нов колективен трудов договор, организационна реформа и нови униформи. 
						„Вътрешното министерство прояви разбиране относно нашите искания, но финансовото министерство блокира осъществяването им”, каза пред SETimes лидерът на Полицейския профсъюз на Сърбия Велко Мияйлович. Той каза, че вече две години профсъюзът предупреждава, че полицаите нямат подходяща зимна екипировка. 
						„Зимата отново е на прага ни, а все още не всички полицаи са получили зимни якета и обувки”, обясни Мияйлович. Той се извини на обществеността, но заяви, че няма друг начин за решаване на проблемите, освен чрез стачка. 
						Данните на вътрешното министерство сочат, че средната заплата на полицаите е между 350 и 400 евро месечно. Тази служба за сигурност има 45 000 служители, докато по щат те трябва да са около 59 000, според действащите нормативи и стандарти. Само в Белград недостигът от полицаи е от над 1 000 души. 
						Полицейският профсъюз на Сърбия има около 15 000 членове. Те искат също правителството да внесе промени в закона за полицията. 
						Мияйлович обясни, че профсъюзът иска от правителството най-накрая да уреди нормативно систематизирането на служителите в полицията, защото без това не може да има повишаване на заплатите през 2012 г. Профсъюзът иска също и адекватно заплащане за работа на смени. 
						По време на стачката издаването на лични карти, паспорти и други документи се извършва само в спешни случаи и граничните пропускателни пунктове работят с намалена численост на персонала. 
						Директорът на полицията Милорад Вельович смята, че профсъюзът има право в своите искания. 
						„Държавата трябва да осъзнае важността на поддържането на сигурността от полицията. Полицията охранява всички гранични и административни пропускателни пунктове и винаги е викана, когато на събирания с висока степен на риск трябва да бъде осигурена безопасност и охрана”, заяви Вельович пред SETimes.

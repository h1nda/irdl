Експерти на ЕС пристигнаха в Тирана 
					14/07/2010
					 
						ТИРАНА, Албания -- Група експерти на ЕС пристигнаха в Тирана във вторник (13 юли), за да направят оценка на напредъка на страната в изпълнението на критериите, изисквани за безвизови пътувания. Делегацията трябва да провери дали местните власти полагат достатъчно усилия в сферата на прилагането на законите, борбата с престъпността и корупцията и конфискацията на имоти, придобити от незаконна дейност. Констатациите им ще бъдат взети предвид при изготвянето на окончателното решение за готовността на Албания и Босна и Херцеговина (БиХ) за присъединяване към безвизовия режим, което се очаква да стане до октомври. Местните медии съобщиха в сряда, че депутатът от Европейския парламент и докладчик по либерализацията на визите за Западните Балкани, Таня Файон, желае двете страни да бъдат включени в безвизовия режим колкото може по-скоро. (Топ Ченъл, Шекули - 14/07/10; НОА, Шекули, BalkanWeb- 13/07/10)

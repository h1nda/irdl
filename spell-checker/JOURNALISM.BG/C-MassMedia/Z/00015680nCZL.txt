Батич обвинява Кощуница в закрила на предполагаеми военнопрестъпници
					23/08/2005
					 
						БЕЛГРАД, Сърбия и Черна гора -- Бившият сръбски министър на правосъдието Владан Батич обвини премиера Воислав Кощуница, армията и православната църква, че закрилят Ратко Младич и други предполагаеми военнопрестъпници. В интервю, публикувано в понеделник (22 август), Батич заяви, че всеки от обвиняемите, предал се доброволно на трибунала на ООН, е получил до 500 000 евро от четирима сръбски магнати. Той каза, че след това правителството в Белград е предоставило компенсации на бизнесмените под формата на изгодни договори. 
						Други новини -- В понеделник сегашният сръбски министър на правосъдието Зоран Стойкович бе на посещение в трибунала на ООН в Хага и заяви, че няма пречки за екстрадирането на Милан Лукич от Аржентина за трибунала. Макар че Сърбия също поиска прехвърлянето на Лукич в Белград, Стойкович отбеляза, че юрисдикцията на трибунала суспендира тази на Сърбия. Лукич, който е обвинен в убийството на 150 лица от несръбски произход по време на конфликта в Босна от 1992-1995 г., бе арестуван в Аржентина по-рано този месец въз основа на международна заповед за арест. (Шпигел онлайн, Танюг, Бета - 22/08/05)

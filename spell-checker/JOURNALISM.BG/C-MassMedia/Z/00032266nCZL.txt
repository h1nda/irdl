Йеремич: "Сърбия ще се кандидатира за членство в ЕС тази година"
					06/11/2009
					 
						БРЮКСЕЛ, Белгия -- Сърбия възнамерява да се кандидатира за членство в ЕС до края на тази година, обяви в четвъртък (5 ноември) сръбският външен министър Вук Йеремич. В обръщение към членовете на Комисията по външна политика на Европейския парламент Йеремич каза, че неговата страна е наясно относно резервите, които някои членки на блока имат по въпроса, но заяви, че е време Сърбия да се придвижи напред. Той добави, че Белград сътрудничи изцяло на Трибунала на ООН за военни престъпления, което е предварително условие за напредъка към интеграция в ЕС.
						В Брюксел Йеремич се срещна с еврокомисаря по разширяването Оли Рен, който похвали напредъка на Сърбия, но отказа да каже дали е съгласен с намерението на Белград да се кандидатира за членство толкова рано.
						Други новини от четвъртък -- Сръбското правителство одобри законопроект за определяне на юрисдикцията на провинция Войводина. Кабинетът заяви, че тази мярка хармонизира юрисдикцията на провинцията с конституцията и прилага на практика процеса на децентрализация и концепцията за широка автономия без елементи на държавност. Законопроектът и статутът на Войводина ще бъдат внесени в парламента за обсъждане. (Б92, Танюг, Блиц, РТС - 05/11/09)

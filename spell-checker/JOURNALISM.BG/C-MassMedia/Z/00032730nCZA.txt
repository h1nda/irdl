Падането на Берлинската стена имаше слаб отзвук в Сърбия
					15/12/2009
					Преди двадесет години сръбските граждани нямаха особени причини да празнуват падането на Берлинската стена.
					От Игор Йованович за Southeast European Times от Белград -- 15/12/09
 
					 
						
Германският художник Франк Ботлер създаде картонен макет на стената в Белград. [Никола Барбутов/SETimes]
						Докато Европа празнуваше падането на Берлинската стена през ноември 1989 г., хората в бивша Югославия се чувстваха другояче. По това време Югославия се плъзгаше към няколкогодишен период на кървави конфликти, които за Сърбия завършиха през октомври 2000 г. със свалянето на режима на Слободан Милошевич. 
						"За гражданите на бивша Югославия за съжаление 1989 г. не беше годината на известната революция, която всъщност сложи край на размирния и тоталитарен 20-и век", заяви белградският историк Чедомир Антич на конференция, посветена на 20-ата годишнина от падането на Берлинската стена. 
						Преди да се разпадне, Югославия беше най-силно развитата страна в Южна и Източна Европа, за която всеки би казал, че скоро ще се присъедини към ЕС. Едва 20 години по-късно някои бивши югославски републики са близо до тази цел. 
						Поради драматичните исторически събития в Югославия падането на Берлинската стена беше отразено слабо и затова обществеността не отдаде голямо значение на събитието. 
						"Не знаем нищо за последиците от падането на комунизма, защото вниманието ни беше ангажирано от вълните на насилие и войни след падането на Берлинската стена", посочи преподавателят от Белградския университет Йован Теокаревич. 
						По отношение на стената сръбският президент Борис Тадич заяви, че големите световни лидери по това време са били достатъчно мъдри, за да вземат правилните решения. 
						"За съжаление, когато лидерите на моята страна от времето на някогашна Югославия бяха изправени пред сходни предизвикателства, те взеха решения, заради които се озовахме в дълбока, тъмна долина, от която, според мен, едва сега успяваме да се измъкнем", заяви Тадич. 
						Най-голямото предизвикателство пред сегашното сръбско правителство е отново да изгради едно общество, "което беше потънало в бездната на войната", и да поведе Сърбия към ЕС, заяви той. 
						"Целите Западни Балкани ще съборят своите Берлински стени само след като всички страни от региона станат пълноправни членове на ЕС и процесът на обединение на Европа ще завърши в този исторически момент", заяви Тадич. 
						За отбелязването на 20-ата годишнина от важното събитие в Берлин в Белград беше организирана поредица от прояви, наречена Дни на Германия. Една от тях беше издигнатата на централния площад картонена стена, създадена от германския художник Франк Ботлер като символ на Берлинската стена. 
						"Физическите стени може да ги няма, но стените в съзнанието на хората във всички сфери на живота остават", обясни той. Художникът каза, че е избрал Белград, защото той е многоетнически град и център на Балканите. 
						Картонената стена беше висока около 3 м и дълга 14 м. Тя трябваше да бъде разрушена символично на 9 ноември, но беше свалена един ден по-рано от типичния за Белград вятър.

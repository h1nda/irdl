Британски дипломат: Няма връзка между решението на Турция за изпращане на войски в Ирак и молбата й за членство в ЕС
09/10/2003
 
АНКАРА, Турция -- Британският посланик в Анкара Питър Уестмакът заяви в сряда (8 октомври), че молбата на Турция за членство в ЕС не е свързана по никакъв начин с решението на страната за изпращане на мироопазващи войски в Ирак. Той приветства парламента за одобряването на искането на правителството за разполагане на войски там, като заяви, че това ще спомогне за постигането на мир и сигурност. Уестмакът каза, че най-важният въпрос при вземането на решение за започване на преговорите с Турция по присъединяването към края на следващата година ще бъде спазването на политическите критерии от Копенхаген. Предстои обсъждане на стремежите за членство в ЕС между премиера Реджеп Тайъп Ердоган и холандския му колега Ян Петер Балкененде, който пристигна в Анкара в сряда. (Миллиет - 09/10/03; Анадолска агенция, TРT 2, НТВ - 08/10/03)

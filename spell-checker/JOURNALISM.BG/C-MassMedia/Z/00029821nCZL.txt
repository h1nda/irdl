Въоръжени мъже раниха двама полицаи в Атина
					03/04/2009
					 
						АТИНА, Гърция -- Неизвестни нападатели са стреляли и ранили тежко двама полицаи в петък (3 април), докато те разговаряли със заподозрян в центъра на Атина, съобщиха от полицията. Не е ясно дали стрелбата е била политически мотивирана. По-рано през годината две терористични групи, „Секта на революционерите” и „Революционна борба”, поеха отговорността за три въоръжени нападения през изминалите четири месеца срещу полицейско управление в Атина, отделен служител и полицейски автобус. Групите публикуваха изявления, в които заплашиха с нови нападения срещу „всички, които носят униформа” в отговор на убийството на 15-годишното момче Александрос Григоропулос от полицейски служител миналия декември, което предизвика улични бунтове в страната.
						Други новини -- 20 000 гърци протестираха срещу решението на правителството да замрази заплатите в публичните и държавните дружества. Основните синдикати, Върховният административен съвет на държавните служители (ADEDY) и Общата конфедерация на гръцките работници (GSEE), организираха 24-часова национална стачка, в резултат на която в четвъртък бяха затворени обществените услуги, а въздушният, железопътният и морският транспорт бе спрян. Гръцките авиокомпании „Олимпик” и „Иджиън” отмениха около 100 полета, след като контрольорите на въздушното движение организираха четиричасова стачка с напускане на работните места. Печатните медии, радиото и телевизията също се включиха в стачката. (AНA-MПA, СKAИ, In.news, Нафтемборики, Ройтерс, ДПА - 03/04/09, AНA-MПA, EРT, ЮПИ, Би Би Си, Бета - 02/04/09)

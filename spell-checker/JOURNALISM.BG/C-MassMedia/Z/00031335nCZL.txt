Сърбия протестира официално срещу изявление на Бериша
					19/08/2009
					 
						БЕЛГРАД, Сърбия -- Министерството на външните работи съобщи във вторник (18 август), че е изпратило протестна нота до заместник-посланика на Албания в Белград във връзка с последните изявления на албанския премиер Сали Бериша. В събота беше цитирано негово изказване, че националното обединение на албанците трябва да бъде сред приоритетите на всички политици в Албания и Косово. "Между двете страни вече не трябва да има митническа администрация. По никакъв начин не трябва да позволим Албания и Косово да се смятат взаимно за чужди държави," заяви Бериша в телевизионно интервю.
						Сръбското външно министерство категорично осъди "провокативното изявление", което според Белград нарушава суверенитета и териториалната цялост на Сърбия. (Бета, РТС, Блиц, Б92 - 18/08/09)

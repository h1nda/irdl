Италианският премиер Проди призова Турция да продължи с реформите за присъединяване към ЕС
					23/01/2007
					 
						АНКАРА, Турция -- Във вторник (23 януари) италианският премиер Романо Проди завърши двудневното си посещение в Турция, където призова страната да продължи с реформите за присъединяване към ЕС. На съвместна пресконференция след разговори с турския премиер Реджеп Тайип Ердоган Проди подчерта, че тазгодишните президентски и парламентарни избори не трябва да забавят процеса на реформи. Той призова също Анкара да бъде по-гъвкава спрямо Кипър. Към края на миналата година ЕС частично замрази преговорите с Турция, след като страната не отвори пристанищата и въздушното си пространство за кораби и самолети на кипърските гърци. 
						Междувременно в понеделник срещата на външните министри от ЕС в Брюксел реши да възобнови процедурите за вдигане на прякото търговско ембарго над окупирания от Турция Северен Кипър, като така изпълни обещанието си, направено през 2004 г. (Милиет - 23/01/07; Заман, TurkishPress.com, НТВ - 22/01/07)

От държавите в Западните Балкани се очаква да отворят границите си
19/05/2003
Контролът върху границите, както и програмите за стабилизация и помощ ще бъдат обсъдени по-късно тази седмица по време на конференция в Охрид, посветена на граничната сигурност.
((Dnevnik.com.mk, Dnevnik.bg - 29/04/03)
 
 
ЕС, НАТО,ОССЕ и Пактът за стабилност очакват петте държави от Западните Балкани да постигнат споразумение до края на май за отваряне на своите граници в съответствие с европейските стандарти, съобщи миналия месец македонският всекидневник Дневник .
Петте държави -- Албания, Босна и Херцеговина (БиХ), Хърватия, Македония и Сърбия-Черна Гора -- ще се срещнат по време на конференция, посветена на граничната сигурност, в Охрид на 22 и 23 май, която се организира от македонския премиер Бранко Цървенковски. Съобщава се, че премиерите на Албания и Хърватия Фатос Нано и Ивица Рачан са потвърдили своето участие, докато Босна и Херцеговина и Сърбия-Черна Гора все още не са дали отговор на отправените покани.
Ръководителят на УНМИК Михаел Щайнер вероятно ще бъде придружаван от премиера на Косово Байрам Реджепи. ЕС ще бъде представен от Гърция, която е понастоящем ротационен председател на организацията в продължение на 6 месеца. Очаква се България, Унгария и Румъния също да изпратят свои делегации.
Според Дневник от петте държави от Западните Балкани вероятно ще бъде поискано да се ангажират с изпълнението на три краткосрочни цели: отворени, сигурни граници из целия регион в съответствие с европейските стандарти; по-нататъшна регионална стабилизация чрез укрепване на институциите и правовата държава; оказване на помощ на Албания и Македония, особено в областта на граничната сигурност и превенцията на контрабандата.
"НАТО инициира регионално сътрудничество след което ще стане ясно, че балканските държави носят отговорност за своите граници," цитира вестникът думите на дипломат в Брюксел.
Подходът на Алианса се подкрепя напълно от ЕС, който използва своята програма КАРДС и други инструменти за финансиране с цел решаване на проблеми, свързани с границите в региона.
"Стабилността на Балканите е невъзможна без сигурност на границите, без една сериозна битка срещу организираната престъпност и всички видове контрабанда, а в случая с Македония това е най-голямото предизвикателство," цитира Дневник неназован висш натовски дипломат.
Проблемите между Албания и Македония, които заедно с Хърватия се стремят към членство в НАТО, вероятно ще бъдат обсъдени на конференцията. Според Дневник Алиансът би могъл този път да заеме по-твърда позиция и да окаже натиск за конкретни действия в рамките на наличните ресурси за удовлетворяване на действителни нужди.
Една от мерките, които Македония трябва да предприеме, е прехвърлянето на правомощията по контрола върху границата от военните към полицията. В петък (16 май) министърът на отбраната Владо Бучковски каза, че това ще стане през втората половина на 2003 година. В интервю за радио "Свободна Европа" Бучковски заяви, че прехвърлянето на правомощията ще започне от македонско-гръцката граница, а след това ще се премине към македонско-българската граница. Той посочи, че многоетническият състав на полицията трябва да продължи да се утвърждава преди прехвърлянето на контрола по границите със Сърбия-Черна Гора и Албания. Той добави, че страната има проблеми по всичките четири граници, особено що се отнася до трафика на хора.
Бучковски и външният министър Илинка Митрева заминаха за Брюксел в неделя, за да запознаят държавите от НАТО с напредъка в прилагането на реформите.

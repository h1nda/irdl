Много хора се стекоха за ежегодния рицарски турнир в Хърватия
					20/08/2009
					Състезанието с вековна история в Син привлича все повече международно внимание.
					От Иво Шчепанович за Southeast European Times от Сплит -- 20/08/09
 
					 
						
"Рицар" се опитва да наниже висящи обръчи на копието си. [Иво Шчепанович]
						На 9 август Южна Хърватия бе домакин на ежегодния рицарски турнир в Син, наречен "Алка" (Халка), провеждан в чест на военната победа над османските нашественици преди близо 300 години - през 1715 г. 
						В турнира, вече в своята 294-та година, взеха участие състезатели на коне, пременени в пълни рицарски доспехи, които се опитваха да нанижат по три обръча (халки) на копията си. 
						 "Алка" привлече близо 10 000 посетители и вниманието на чуждестранните медии. 
						 ''Гордеем се с поддържането на традицията толкова дълго време и няма съмнение, че хората от Син ще продължат да се грижат за "Алка" в бъдеще... Бихме искали да привличаме туристи в Син през цялата година, да научат за "Алка", да се забавляват, да разгледат района, да се насладят на нашата кухня," каза херцогът на "Алка" Иван Чикара. 
						Хърватският президент Стипе Месич и премиерът Ядранка Косор също присъстваха на събитието, както и гостуващата Швейцарска гвардия, наета от организаторите, за да придадат по-международен характер на събитието. 
						''Искаме да се свържем с подобни асоциации в чужбина. Историческото подразделение на Швейцарската гвардия 'Societe des Vieux-Grenadiers' (Общество на старите гренадири) бе наш гост в Син тази година и сме особено радостни от този факт," каза Стипе Юич, председател на Рицарското общество "Алка". 
						Победителят тази година, Анте Зорица, уцели средата на "Алка" във всичките три надбягвания - рядко постижение, което предизвика възторга на публиката. 
						 ''Толкова съм доволен от резултата. Това е сбъдната мечта. Членовете на моето семейство са печелили тази игра в миналото, но сега го правя аз и се чувствам много особено," каза Зорица, който продължи традицията на победата на чичо си Иван преди 20 години. 
						''Анте се справи възхитително. Беше изумително. Да удариш в центъра при три надбягвания не се случва толкова често. В близо тристагодишната история на "Алка", това се е случвало едва няколко пъти," каза Иван Зорица. 
						Голям брой чуждестранни посетители се очакват за 300-ата годишнина на "Алка" през 2015 г. Властите смятат да организират филмов фестивал съвместно с Юджин Чаплин - син на легендарния актьор и режисьор Чарли Чаплин - който бе поканен на "Алка" тази година.

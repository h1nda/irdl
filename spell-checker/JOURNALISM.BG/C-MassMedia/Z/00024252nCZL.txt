Пападопулос направи ново предложение по кипърския въпрос 
					17/10/2007
					 
						НИКОЗИЯ, Кипър -- Президентът Тасос Пападопулос изпрати писмо до генералния секретар на ООН Бан Ки Мун, съдържащо предложения за решаване на споровете с кипърските турци на разделения остров, съобщи говорителят на правителството Василис Палмас във вторник (16 октомври). Писмото съдържа предложение от осем точки за незабавно прилагане на така нареченото "Споразумение от 8 юли", подписано между Пападопулос и лидера на кипърските турци Мехмет Али Талят.
						Междувремено във вторник Талят се срещна с Бан в централата на ООН в Ню Йорк и представи свое ново предложение. По-късно Талят го определи като осъвременен вариант на предложението, което той направи през 2006 г.
						Други новини -- Във вторник кипърският външен министър Ерато Козаку Маркулис обвини Турция в подготовка на сценарий от рода на косовския за отцепилия се Северен Кипър. Никозия няма да приеме подобен сценарий, каза Маркулис на пресконференция във Виена, където тя се срещна с колегата си от Австрия Урсула Пласник. (Си Ен Ей - 17/10/07; Филелефтерос, АФП, Нафтемпорики, Ройтерс, ДПА, Танюг - 16/10/07)

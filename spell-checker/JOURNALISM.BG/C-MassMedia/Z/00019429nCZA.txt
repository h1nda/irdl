Дел Понте: "Белград показва воля да арестува Младич" 
					31/07/2006
					Белград най-накрая показва политическата воля да арестува бившия босненски сръбски военен командир Ратко Младич, каза главният прокурор на ООН за военни престъпления Карла дел Понте пред сръбски ежедневник.
					(Ройтерс, ДПА - 29/07/06; Бета - 28/07/06)
 
					 
						
"Откакто бе приет планът за действие, мисля, че политическата воля да се арестува Младич е налице за първи път," каза главният прокурор на ООН за военни престъпления Карла дел Понте. "Бих искала да видя оперативния план и да участвам в изпълнението му."
						Белград най-накрая показва политическата воля да арестува бившия босненски сръбски военен командир Ратко Младич, пише сръбски ежедневник, като цитира думите на главния прокурор на ООН за военни престъпления Карла дел Понте. 
						"Откакто бе приет планът за действие, мисля, че политическата воля да се арестува Младич е налице за първи път," каза тя за белградския ежедневник "Вечерне Новости". "Бих искала да видя оперативния план и да участвам в изпълнението му." 
						Коментарът й, публикуван в събота (29 юли), бе направен по-малко от две седмици, след като сръбските власти обявиха план за действие за постигане на пълно сътрудничество с Международния наказателен съд за бивша Югославия (МНСБЮ), основно условие за евроатлантическа интеграция. Документът посочва като основна цел откриването, арестуването и екстрадирането на Младич и други заподозрени във военни престъпления, издирвани от трибунала в Хага. 
						Младич и бившият босненски сръбски политически лидер Радован Караджич са двамата най-издирвани обвиняеми от МНСБЮ. И двамата са обвинени в геноцид във връзка с клането в Сребреница през 1995 г. и 43-месечната обсада на Сараево. 
						Като твърди, че Младич се укрива в Сърбия, Дел Понте непрекъснато критикува белградските власти, че действат бавно. 
						"Аз лично мисля, че сръбските власти не издирваха Младич, за да го арестуват, а за да го накарат да се предаде," цитира "Ройтерс" думите на прокурора пред "Вечерне Новости". "Те се опитваха да попречат на помагачите му и да му изпратят послание, че трябва да се предаде," добави тя. 
						След като Сърбия не успя да предаде Младич на Трибунала в Хага, преговорите й по Споразумението за стабилизация и асоцииране (ССА) с ЕС бяха замразени. Брюксел ясно посочи, че възобновяването на преговорите зависи от пълното сътрудничество с МНСБЮ. 
						Като благодари на ЕС за това, че притиска Белград, за да го накара да изпълни задълженията си към Трибунала на ООН, Дел Понте изрази надежда, че 25-членният блок ще държи на това условие. Тя изглеждаше уверена, че планът за действие на белградските власти ще доведе до арестуването на Младич. 
						"За първи път вярвам, че сръбското правителство ще арестува Младич и затова не определям нови срокове," е казала Дел Понте, цитирана от германската новинарска агенция "Дойче Пресе Агентур". 
						Скоро след като сръбският премиер Воислав Кощуница представи плана за действие пред представители на ЕС на 17 юли, правителството назначи специалния прокурор за военни престъпления Владимир Вукчевич и ръководителя на сръбския Национален съвет за сътрудничество с МНСБЮ, Расим Ляич, за отговорници, които да наблюдават и контролират прилагането на плана. 
						"Важно е да покажем добра воля, защото сътрудничеството с Трибунала в Хага поставя Сърбия в различно положение, особено що се отнася до европейската интеграция и преговорите за Косово," е казал Кощуница в петък, цитиран от сръбската новинарска агенция "Бета". 
						Според съобщенията планът от шест точки включва медийна кампания, насочена към убеждаване на сръбското общество, че Младич трябва да се изправи пред съда в Хага.

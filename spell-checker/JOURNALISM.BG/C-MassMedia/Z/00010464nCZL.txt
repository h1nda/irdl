Шефът на ООН по мироопазващите операции призовава албанските лидери да се справят с екстремизма
14/04/2004
Висш представител на ООН призова албанските лидери в Косово да се заемат с отстраняване на основните причини за етническото насилие в провинцията, както и да идентифицират и накажат отговорните за неотдавнашните кръвопролития.
(Гласът на Америка - 14/04/04; AП, Ройтърс, KosovoNews, ООН - 13/04/04)
 
 
Призовавайки лидерите на Косово да се справят с екстремизма, висш представител на ООН заяви, че те трябва да се заемат с отстраняването на основните причини за етническото насилие в провинцията и да гарантират, че събитията от средата на март няма да се повторят. В реч пред откритото заседание на Съвета за сигурност на ООН във вторник (13 април) заместник-генералният секретар на ООН по мироопазващите операции Жан-Мари Гено допълни, че отговорните за насилието миналия месец трябва да бъдат идентифицирани и наказани.
Двудневните вълнения, избухнали в Митровица на 17 март, причиниха смъртта на 19 души и наранявания на повече от 1 000, вкл. над 100 представители на международните полицейски сили и на КФОР. Освен това 36 сръбски православни църкви и религиозни сгради, както и около 730 къщи, почти всички от които принадлежащи на малцинства в Косово, са били опожарени или повредени, посочи Гено.
Макар че похвали премиера на Косово Байрам Реджепи за призива му за прекратяване на насилието, Гено разкритикува временното правителство за неговия начален двусмислен отговор. Гено отбеляза, че докато размириците са избухнали спонтанно, те бързо са били оглавени от "организирани елементи", стремящи се да прогонят косовските сърби от провинцията. "Ръководените от албански екстремисти изстъпления срещу косовските сръбски, ромски и ашкалски общности бяха една организирана, широкомащабна и целенасочена кампания," посочи Гено.
Насилието, принудило общо 4 100 души да напуснат домовете си, предизвика тотален обрат в процеса на завръщане на бежанци след симптомите на ограничена, но окуражителна тенденция, допълни той.
"Лидерите на Косово трябва да не оставят сянка на съмнение относно безрезервния си ангажимент за противодействие и отпор на екстремизма и екстремистките елементи, вкл.в собствените им редици, както и да държат отговорни политици и да наложат наказания на служители, които може би са играли роля при подбуждане към и участие в насилието," цитира АФП думите на Гено.
Той отбеляза, че макар цялостната ситуация да се е успокоила, тя остава напрегната и все още съществува "потенциал за ново насилие". Гено призова лидерите в провинцията да изпратят ясно послание, че "не може да има мирно и благоденствено бъдеще за Косово без зачитане на многообразието на неговите жители," и че насилието няма да се възнаграждава.
В унисон с тези настроения представителите на 15-членния Съвет определиха насилието като пречка в процеса на стабилизиране и помирение в Косово и призоваха извършителите да бъдат изправени пред съда.
"Онези ,които се надяват, че насилието може да се използва за налагане на политически дневен ред, трябва да знаят, че САЩ и международната общност няма да пристъпят към намиране на решение за окончателния статут, докато Косово не гарантира мирна и сигурна среда за всички свои общности," заяви заместник-постоянният представител на САЩ Джеймз Кънингам.
Общо 183-ма души бяха арестувани във връзка с размириците миналия месец. Гено изтъкна, че ЮНМИК е поискала още 100 полицейски инспектора, които да подпомогнат разследването.
ООН заяви в понеделник, че Авдил Мушколай, предполагаемият лидер на размириците в град Дечани на 17 март, е бил задържан преди два дни. Международен съдия е издал заповед за ареста му.
Други новини: вестниците в Косово отразяват подробно речта, произнесена от ръководителя на ЮНМИК Хари Холкери в парламента на Косово в петък, в която той изрази увереност, че насилието миналия месец не е дело на цялото общество.
"Това бе дело на малка група хора със техни собствени планове за Косово," цитира Коха Диторе думите на Холкери. " Техният план е за създаване на такова Косово, което те ще управляват чрез насилие и заплахи, държейки всички жители на Косово като заложници на своите цели. Техните планове не приемат демокрацията и отхвърлят върховенството на закона. Техните планове отричат богатото културно наследство и етническото многообразие на Косово, техните планове не предлагат икономически растеж; тези планове отреждат на Косово мястото на парий в Европа."

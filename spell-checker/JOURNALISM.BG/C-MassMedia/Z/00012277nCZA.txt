След отписването на дълга към Фиат, единственият производител на автомобили в Сърбия продължава битката 
					12/10/2004
					Изпадналият в затруднения сръбски производител на автомобили Застава най-сетне получи добра новини през август, когато италианският Фиат се съгласи да отпише 72,5% от дълга на сръбската компания. Дори и при това положение бъдещето на бившия югославски индустриален лидер остава несигурно. 
					От Душан Кошанович за Southeast European Times в Белград – 12/10/04
 
					 
						
Сръбският автомобилен производител Застава все още се мъчи да изплува независимо от отписването на значителен дълг. [Архив]
						Още когато проектът "Юго-Америка" се провали в края на 80-те години на миналия век, бяха разработвани планове за модернизация на някогашния промишлен лидер на Югославия, автомобилният производител Застава. Макар че този въпрос присъства във всяка предизборна кампания, поредица правителства се оказаха неспособни да освободят компанията от огромните й дългове и прекомерни разходи за труд. Септемврийската кампания за местните избори не правеше изключение: само дни преди вота един кандидат-кмет обеща отписването на дълговете на Застава към държавата. 
						Закъсалият автомобилен поризводител обаче успя да отхвърли зад гърба си едно значително бреме по-рано тази година. През август италианската компания Фиат се съгласи да отпише 72,5 % от дълга на Застава в размер от 41,5 млн. евро, който препятстваше търсенето на стратегически партньор за компанията от Крагуевац. Съгласно споразумението, изработено по модела на опрощаването на дълга на Сърбия-Черна Гора към Парижкия клуб на държавите-кредиторки, Застава разполага с 12 месеца да изплати останалите 11,5 млн. евро. 
						Държавата няма да дава повече гаранции за Застава, заяви сръбският министър за международните икономически отношения Предраг Бубало, който води преговорите в продължение на почти два месеца, довели до решението на Фиат. "Вместо това ние ще помогнем на компанията да разпродаде някои от своите части и да получи средства, с които да погаси задълженията си навреме," каза той. 
						Идват ли по-добри дни за единствения сръбски производител на леки автомобили? Трудно е да се каже. Отписването на дълга бе решено повече от две години след като правителството раздели холдинга Застава, създавайки на негово място над 20 компании, произвеждащи всичко от оръжие до камиони. Макар че държавата пое ангажимент да спре субсидиите, тя продължи да отпуска помощи в размер на 66,5 млн. евро за последните три години. Преди сделката с Фиат дълговете на производителя на автомобили - вкл. дългове към държавата, местни кредитори и служители в компанията - според някои съобщения са надхвърлили стойността на активите на компанията с 20 %.
						Плановете за приватизация на предишното правителстто и разговорите с Пежо-Ситроен груп, Тойота и Фолксваген се провалиха след като Застава се противопостави на офертите за нейната продажба на ниска цена срещу инвестиции за развойна дейност.С персонал от 4 500 души, които произведоха 13 500 автомобила през 2003 г., компанията се надява, че чуждестранен производител ще се съгласи поне да продаде своя платформа на Застава, за да разработи тя свой модел, ако не й бъде разрешено да произвежда чужд модел. Такова начинание обаче ще изисква още една мощна интервенция на правителството: по-конкретно, гаранции за заем от 240 млн. евро с осемгодишен срок за изплащане на задълженията. Амбициозният план, представен по-рано тази година от ръководството на Застава, предвижда двукратно увеличение на работната сила и производство на 40 000 автомобила само през първата година. 
						През първата половина на годината закъсалото предприятие успя да произведе 5 500 бройки от 18 000 планирани за 2004 г. Независимо от това председателят на парламентарната комисия по промишлеността Веролюб Стефанович изрази доверие в жизнеспособността на завода Застава. Не е сигурно обаче дали Сърбия може да си позволи такъв скъпоструващ експеримент.

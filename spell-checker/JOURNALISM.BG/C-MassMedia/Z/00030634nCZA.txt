Косово изостава в усилията за либерализиране на визовия режим
					18/06/2009
					Косово е единствената страна на Балканите, която не влиза в плановете за либерализиране на визовия режим в близко бъдеще.
					От Беса Бечири за Southeast European Times от Прищина – 18/06/09
 
					 
						
Косово се надява да се включи в процеса на либерализиране на визовия режим до 2011 г. [Гети Имиджис]
						Независимо от усилията на правителството, Косово е единствената страна в региона, която е извън надпреварата за либерализиране на визовия режим. 
						 "Тази облекчаваща мярка за Косово не се смята за официален приоритет за Швеция, която ще поеме председателството на ЕС за следващите шест месеца,” предаде миналата седмица косовското национално радио и телевизия РТК 
						Когато Косово изпълни необходимите условия, страната ще получи право на безвизови пътувания, заяви Европейската комисия (ЕК). 
						Косовски официални представители публично обещават да изпълнят необходимите изисквания. 
						
						"Вече сме взели някои решения, в частност политиката по отношение на миграцията и интегрираното управление на границите. Налице са и някои технически приготовления, нужни за пътническите документи,” каза вицепремиерът Хайредин Кучи за Радио "Свободна Европа". 
						Той смята, че Косово ще се включи в процеса на либерализиране на визовия режим до 2011 г. 
						Но проблемите остават. Сърбия е издала близо 1 200 биометрични паспорта на косовски албанци и албанци, живеещи в Южна Сърбия, от юли 2008 г., каза вътрешният министър Ивица Дачич, цитиран от всекидневника „Данас”. 
						Източници от ЕК и сръбското правителство са заявили пред „Данас”, че процесът за издаване на паспорти е един от основните въпроси, обсъждани между Белград и ЕК. 
						"Най-малко 500 000 косовски албанци живеят в Западна Европа и се връщат в Косово за посещения, често през Белград. Но Сърбия не признава косовските паспорти, поради което те се принуждават да си вадят сръбски документи за пътуване, за да могат да пътуват до родината си с кола, или трябва да плащат по-високи цени за полети със самолет до столицата на Косово,” предаде през април Радио "Свободна Европа". 
						От 2005 г. насам Международната кризисна група (МКГ) критикува визовия режим на ЕС за Балканите. Визовата политика може да подбуди недоволство, пречи на развитието на търговията, бизнеса и образованието и има негативно въздействие върху регионалната стабилност, заяви МКГ. 
						За да се поправи ситуацията в Косово, „Европейската комисия търси начини за облекчаване на условията за пътуване,” каза говорителят на ЕК Кристина Над за всекидневника „Бота Сот”. 
						"Европейската комисия ще публикува изследване за начините и средствата за по-нататъшното политическо и обществено-икономическо развитие на Косово в рамките на европейската перспектива, която то споделя с останалата част от Западните Балкани. Визовият проблем ще бъде решаван в този контекст,” каза тя.

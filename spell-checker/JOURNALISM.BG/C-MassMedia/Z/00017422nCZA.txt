Шварц-Шилинг поема поста на върховен представител в БиХ
					31/01/2006
					Кристиян Шварц-Шилинг, немски дипломат ветеран с десетилетен опит като посредник в страната, наследи Пади Ашдаун, който най-дълго заема поста на върховен представител в Босна и Херцеговина.
					От Амър Обрадович за Southeast European Times от Сараево – 31/01/06
 
					 
						
Новият върховен представител Кристиян Шварц-Шилинг [AФП]
						Кристиян Шварц-Шилинг, немски дипломат, който е служил над десет години като посредник в Босна и Херцеговина (БиХ), наследи във вторник (31 януари) Пади Ашдаун на поста върховен представител на международната общност в страната. Той заяви, че ще се съсредоточи върху засилването на икономиката, популяризирането на кандидатурата на БиХ за членство в НАТО и намаляването на ролята и правомощията на върховния представител чрез предоставяне на повече отговорности на босненските политици. 
						Назначението му бележи повратен момент след трите години и половина служба на Ашдаун, най-дълго заемалият поста върховен представител в БиХ. Използвайки Бонските правомощия, които му бяха поверени от Съвета за прилагане на мира, Ашдаун енергично тласкаше БиХ по пътя на реформите. Шварц-Шилинг поема поста във важен момент от този път, докато политиците в БиХ обмислят големи конституционни промени, които ще бъдат сериозна стъпка, отиваща отвъд Дейтънското споразумение. 
						Репортажи в сараевските медии припомниха основно силната морална позиция, която 75-годишният Шварц-Шилинг зае през 1992 г., когато подаде оставка от министерския си пост в администрацията на Кол в знак на протест срещу бездействието на Германия пред конфликтите в бивша Югославия. 
						"Въз основа на информацията, която имам, и опита, който БиХ вече има с Шварц-Шилинг, смятам, че неговият мандат ще се различава коренно от този на Пади Ашдаун," казва социлогът и професор в Мостарския университет Славо Кукич, автор на неотдавна публикуваната книга Ерата на Ашдаун в Босна и Херцеговина. 
						"В подкрепа на това са няколко факта: той бе депутат в германския парламент, министър в правителството, а също така и влиятелна фигура в деловите среди. Наскоро той помогна за уреждането на сделки между "Дойче Телеком" и Китай. Той е човек с огромен опит и дава предимство на гражданските пред колективните права, което е особено важно в днешна БиХ. Всички факти ми говорят, че тази страна ще бъде по-добре с него и че той ще играе интегрираща роля." казва Кукич. 
						Очакват ни обаче сериозни предизвикателства, предупреждава публицистът от Сараево Иван Ловренович. "Общата социално-икономическа и демографска ситуация е катастрофална. Още сме твърде далеч от завръщането и устойчивото оцеляване на бежанците и емигрантите. Цели райони в страната остават етнически прочистени ... без сериозни шансове за завръщане," казва той. 
						Макар че Вашингтон и международната общност настояват за конституционни реформи, по-основни промени в съставената от две автономни области държава изглеждат изключени, казва Ловренович. Докато не бъде решен този основен проблем, БиХ най-вероятно ще остане разделена страна с асиметрична политическа структура, добавя той.

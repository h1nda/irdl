Министрите на отбраната на Македония и България обсъдиха реформите
					07/11/2006
					 
						СОФИЯ, България -- В понеделник (6 ноември) министърът на отбраната Веселин Близнаков се срещна с гостуващия в страната македонски министър на отбраната Лазар Еленовски, с когото обсъди реформите в областта на отбраната и двустранните проекти за военно сътрудничество. Близнаков използва случая, за да потвърди отново, че България изцяло подкрепя стремежите на Македония за евроатлантическа интеграция, и изрази готовност за споделяне на опит в модернизацията на армията. От своя страна Еленовски обеща продължаване на сътрудничеството за възстановяване на българските военни гробища в Македония. 
						На пресконференция преди отпътуването си от София Еленовски съобщи, че войниците от македонските мироопазващи части в Афганистан, Ирак и Босна и Херцеговина ще получат премии от 1 000-1 300 долара за добра работа. (Вечер - 07/11/06; Макфакс, MИA, Фокус - 06/11/06)

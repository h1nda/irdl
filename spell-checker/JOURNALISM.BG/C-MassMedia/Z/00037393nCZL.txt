Хагските прокурори искат присъди от над 200 години затвор за групата на Пърлич
					11/02/2011
					 
						ХАГА, Холандия -- Прокурорите от Трибунала на ООН за военни престъпления поискаха в четвъртък (10 февруари) присъди по до 40 г. затвор за бившия босненски хърватски лидер Ядранко Пърлич и за всеки от останалите петима обвиняеми по делото за извършване на престъпления срещу мюсюлмани. Пърлич, на 51 г., бивш премиер на "Хърватската република Херцег-Босна", отговаря по 26 обвинения във военни престъпления и престъпления против човечеството. Другите обвиняеми по делото са бившият министър на отбраната Бруно Стоич и четирима бивши високопоставени военни. Процесът, който вече е към своя край, започна през април 2006 г. 
						Междувременно в четвъртък, съдиите от Хагския трибунал одобриха шестседмично прекъсване на процеса срещу босненския сръбски военновременен лидер Радован Караджич. Той искаше тримесечно временно прекратяване на делото, за да могат адвокатите му да се запознаят с новите материали, предоставени от прокуратурата. (Вечерне Новости, Press Online, e-novine, РТРС, Национал, Дневни Аваз, СРНА - 10/02/11)

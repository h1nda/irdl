Ахтисаари: независимостта на Косово е „необратима”
					17/06/2009
					Бившият финландски президент Марти Ахтисаари, архитект на плана за „контролирана независимост”, каза, че няма връщане назад.
					От Беса Бечири за Southeast European Times от Прищина – 17/06/09
 
					 
						
"Приемането на тази реалност от всички ще допринесе много за гарантирането на стабилността не само на Косово, но и на целия Западнобалкански регион и Европа." [Лаура Хасани]
						Бившият специален пратеник за статута на Косово Марти Ахтисаари бе топло посрещнат в понеделник (15 юни) в Прищина на тържеството по повод на първата годишнина от косовската конституция. 
						"Независимостта на Косово е необратима и това е очевидно от признанията, които продължават да идват от цял свят,” каза той пред група парламентаристи. "Приемането на тази действителност от всички ще допринесе много за гарантирането на стабилността не само на Косово, но и на целия Западнобалкански регион и Европа." 
						Независимо от относителния напредък в бившата провинция обаче остават много предизвикателства, каза Ахтисаари. 
						 "Структурите на институциите имат силна нужда от по-нататъшна реформа, икономическото и социално развитие трябва да бъде засилено, трябва да се създават работни места, да се осигури отчетност и прозрачност в изграждането на институциите,” каза той. 
						Ахтисаари, който миналата година спечели Нобелова награда за работата му по уреждането на международни конфликти през последните три десетилетия, имаше предвид важна разпоредба в Всеобхватното предложение за уреждане на статута на Косово от 2007 г., документ, наречен „Плана Ахтисаари”, в която се казва, че има легитимно място за сръбското малцинство в Косово.
						 Той добави, че е от решаващо значение косовските сърби да се възползват от предстоящите възможности в хода на развитието на Косово. 
						"Това, от което има нужда, е вашият положителен отговор на подадената от косовското ръководство ръка към вас и другите общности, особено към завърналите се бежанци, и готовност за сътрудничество в рамките на косовските институции,” каза Ахтисаари в обръщение към косовските сърби.
						 По въпроса за отношенията между Сърбия и Косово, които той нарече „неизбежни”, Ахтисаари каза: „Сърбия трябва да приеме новите реалности и предложи сътрудничеството си на тази млада държава.” 
						 "Белград и Прищина биха могли заедно да намерят обща почва за мястото си в света и да решат, че наистина могат да се откажат от враждебните изказвания в полза на съжителството, помирението и приятелството." 
						Президентът Фатмир Сейдиу, който награди Ахтисаари със "Златния медал на независимостта", каза, че Косово планира да защитава Всеобхватното предложение за уреждане на статута на Косово чрез своите закони и конституция. 
						"Тези закони дават гаранции и пълна сигурност на малцинствените етнически общности, че техните права и свободи ще бъдат зачитани на най-високо възможни ниво,” каза Сейдиу. 
						Документът „Всеобхватно предложение за уреждане на статута на Косово” даде тласък на едностранното обявяване на независимост от Косово и е залегнал в основите на неговата конституция.

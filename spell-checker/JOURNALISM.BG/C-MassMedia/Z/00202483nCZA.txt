Критици поставят под въпрос необходимостта от създаването на нов съвет за интеграция в Косово
					30/03/2012
					Националният съвет за европейска интеграция на Косово ще координира и хармонизира политиките на страната за интеграция в ЕС. Някои обаче смятат, че това е излишен орган.
					От Сафет Кабашай за Southeast European Times от Прищина – 30/03/12
 
					 
						
„Този подход е от съществено значение за ускоряване на напредъка на Косово към ЕС“, заяви комисарят по разширяването Щефан Фюле. [Ройтерс]
						Очаква се Националният съвет за европейска интеграция на Косово да помогне на страната по пътя й към членство в ЕС, като изгради институционален и обществен консенсус относно интеграцията. Според мнозина обаче той не е необходим. 
						Опозиционната партия „Самоопределение“ отхвърли предложението да участва в съвета. „В Косово не липсват съвещателни органи и положителни препоръки, за да се обоснове необходимостта от допълнителен механизъм“, се казва в изявление на партията. 
						Косово има министерство на евроинтеграцията. Освен това към всяко министерство е създаден отдел за тази цел, както и парламентарна комисия. 
						Въпреки че приветства създаването на съвета – който официално беше открит във вторник (27 март), като на същата дата ЕС започна предварително проучване във връзка със сключването на Споразумение за стабилизация и асоцииране със страната – председателят на парламента Якуп Красничи отбеляза ангажираността на парламента с процеса на интеграция в ЕС, като изтъкна сътрудничеството с институциите на Съюза и с Европейския парламент. 
						„Последната ни среща беше преди десет дни в Страсбург и тя заздрави още повече изключително добрите отношения между Европейския парламент и парламента на Косово“, каза Красничи. 
						Министърът на европейската интеграция Вльора Читаку обаче заяви за SETimes, че интеграцията на страната в ЕС е не само точка от дневния ред на правителството, а има и национално измерение. 
						Новият съвет има консултативни и координационни правомощия и изразява „единството на целия политически и социален спектър в Косово, включително опозицията, гражданското общество и експертите“, заяви тя. 
						Леонора Крюезиу, директор на отдела по политология към Прищинския институт, заяви, че целта на съвета е да се създаде стратегическа рамка за подхода на Косово към европейската интеграция. Тази стратегия обаче би трябвало да се създаде от министерството на европейската интеграция, заяви Крюезиу за SETimes. „Поради липсата на ръководен капацитет нашето държавно ръководство създава други механизми, за да компенсира незадоволителното си представяне.“ 
						„Пет държави от ЕС все още не са признали независимостта на Косово, те блокират нашите договорености със Съюза и по този начин превръщат съвета в ненужен орган“, добави тя. 
						Съветът е важен само ако е ефективен, заяви Муамер Паязитим от Института за политически и европейски изследвания към Университетския колеж. „Неотдавна президентът създаде Национален съвет за борба с корупцията, но [резултатите от него] засега са просто един механизъм, съществуващ на хартия“, каза Паязитим за SETimes. 
						Редица други държави имат множество механизми за интеграция в ЕС. Македония има десетина институции, които си поделят тази отговорност. Комитетът за евро-атлантическа интеграция играе централна роля, а работната комисия за европейска интеграция се председателства от вицепремиера. Тази дейност се изпълнява и от още няколко органа и сектора, тъй като страната няма министерство, отговарящо за процеса на интеграция в ЕС. 
						Босна и Херцеговина имаше министерство за тази цел, но през 2002 г. го трансформира в Дирекция по европейска интеграция. 
						Черна гора следва примера на Хърватия, като има съвместно министерство на външните работи и европейската интеграция, което направлява процеса. Процесът на интеграция обхваща и редица механизми. 
						Според Ветон Латифи, преподавател по международни отношения в Университета за Югоизточна Европа в Тетово, проблемът се състои в това, че тези механизми не се въвеждат от самите държави. 
						„За съжаление създаването на всички тези механизми в Западните Балкани обикновено става по предложение – искане или настояване на Брюксел“, каза Латифи за SETimes. 
						В същия дух европейският комисар по разширяването Щефан Фюле приветства създаването на съвета. „Този подход е от съществено значение за ускоряване на напредъка на Косово към ЕС“, каза той в сряда. 
						„Мисля, че се спекулира с това, че Националният съвет ще отнеме европейския дневен ред от парламента. Целта на този орган е да способства за постигането на консенсус“, каза Фюле. 
					
				
			
					 
					
 
 

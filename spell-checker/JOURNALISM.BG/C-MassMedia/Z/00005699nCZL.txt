Милутинович ще се предаде на Трибунала на ООН в понеделник
19/01/2003
 
БЕЛГРАД, Югославия -- Бившият сръбски президент Милан Милутинович ще се предаде на Хагския трибунал в понеделник (20 януари), съобщи новинарската агенция Ройтерс, позовавайки се на анонимен източник от правителството в Белград. Няма информация дали Милутинович, който страда от проблеми със сърцето, ще бъде освободен условно. Той ще се изправи пред трибунала по обвинения във военни престъпления, извършени в Косово през 1999 г.
В други новини, според ръководителя на групата, искаща освобождаването на Слободан Милошевич, екип от югославски лекари ще бъде допуснат да извърши експертиза на състоянието на бившия югославски президент вероятно по-късно тази седмица. Социалистическата партия преизбра Милошевич за лидер на партията на извънредната си сесия в събота. (АП, АФП - 18/01/03; Ройтерс, Б92, Танюг, ФоНет - 17/01/03)

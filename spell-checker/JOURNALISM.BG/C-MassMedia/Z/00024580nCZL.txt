Лайчак и Спирич говориха пред Съвета за сигурност на ООН за БиХ
					16/11/2007
					 
						НЮ ЙОРК, Съединени щати -- Върховният представител в Босна и Херцеговина (БиХ) Мирослав Лайчак и наскоро подалият оставка министър-председател на страната Никола Спирич се сблъскаха словесно в своите речи пред Съвета за сигурност на ООН в четвъртък (15 ноември). В същото време обаче тяхното основно послание беше едно и също: политическата криза в БиХ може да се задълбочи, довеждайки страната до нов провал. В своя доклад до Съвета Лайчак заяви, че БиХ не е постигнала никакъв напредък в реформите, свързани с критериите за подписване на Споразумение за стабилизация и асоцииране с ЕС, и каза, че не очаква внезапни пробиви в тази насока.
						Спирич, който говори пред Съвета за сигурност по настояване на Русия, каза, че се страхува, че кризата в БиХ може да излезе извън контрол. Той заяви, че обвинява Лайчак за бъркотията, като настоя върховният представител да промени мерките, предложени от него миналия месец и имащи за цел да направят правителството по-ефикасно. Спирич призова също така Съвета за сигурност да продължи мандата на силите на ЮФОР в БиХ, заявявайки, че тяхното присъствие е жизнено важно за сигурността.
						Междувременно в четвъртък председателят на Военния комитет на ЕС генерал Анри Бaнтежа каза, че Съюзът е готов бързо да утрои броя на войските си в БиХ, ако получи мандат за това. (Дневни Аваз, Независне Новине - 16/11/07; РТРС, НТВ Хаят, Фена, АФП - 15/11/07)

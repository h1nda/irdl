Според Гърция забавянията на новите строежи няма да засегнат Олимпиадата
18/02/2004
 
АТИНА, Гърция -- Министерството на благоустройството заяви във вторник (17 февруари), че новите забавяния при приключването на четири обекта няма да засегнат Лятната олимпиада. Комплексът, където ще се проведат състезанията по баскетбол, хандбал и фехтовка, първоначално се планираше да бъде завършен през януари. Сега той ще бъде приключен през май. Центърът за кану-слалом ще бъде завършен в края на май със закъснение от три месеца. Изграждането на обекта за бадминтон и модерен петобой закъснява с около 30 дни и ще бъде осъществено до края на април. Организаторите могат също така да се откажат от плановете си да построят покрив над плувния стадион, тъй като изпълнителят няма да може да го приключи навреме.
Други новини: около 500 протестиращи блокираха движението в центъра на Атина във вторник с искания за облекчаване на мерките за сигурност по време на Игрите. Тълпата се разпръсна, когато стигна до парламента.(АФП, АП - 17/02/04)

С повишаването на температурите регионът се готви за наводнения
					29/02/2012
					След седмици виелици и рекордно ниски температури няколко страни от Югоизточна Европа работят заедно, за да се справят с новата заплаха на покачващото се ниво на водите.
					От Бояна Милованович и Светла Димитрова за Southeast European Times от Белград и София – 29/02/12
 
					 
						
Размразяването на река Дунав създава опасност от наводнения в по-голямата част от региона. [Ройтерс]
						Докато река Дунав – втората по дължина в Европа – бързо се топи след повече от три седмици сняг и минусови температури, опасността от наводнения е основен проблем за региона на Югоизточна Европа. 
						В понеделник (27 февруари) потъна кораб, превозващ 700 тона царевица, а десетки малки лодки се носят свободно по реката в румънския участък на река Дунав, след като ледът започна да се топи заради повишаването на температурите. 
						Аксинте Драгомир живее в село Ваду Рошка, окръг Вранча, който беше опустошен от наводнение през 2005 г. „Преди седем години бях свидетел на трагедията на цяла общност. Някои от нас все още не могат да го преодолеят; повечето от нас загубиха за една нощ всичко, което имаха. Ако това се случи отново, вероятно ще означава изчезването на цялата общност“, каза той за SETimes. 
						„Ние обаче се готвим за най-лошото. Всеки от нас се опитва да направи възможно най-реалистични планове за непредвидени ситуации. Веднага след като температурите се повишат, сме готови да преместим добитъка си и най-ценните си вещи на по-високи места. Този път няма да позволим да бъдем хванати неподготвени.“ 
						В петък представители от Босна и Херцеговина, Сърбия, Хърватия и Черна гора се срещнаха в Баня Лука, за да обсъдят сътрудничеството при извънредни ситуации в региона. 
						В направено след това изявление премиерът на Република Сръбска Александър Джомбич заяви, че страните са се съгласили да назначат координатор, който да наблюдава дейностите при наводнения и да анализира съвместимостта на системите за защита от наводнения на различните държави. 
						ООН също очаква опасност от наводнения. 
						„Макар хиляди хора да остават в плен на снега в Сърбия и България, има предупредителни признаци, че разрушителни наводнения ще причинят нови човешки жертви и щети на икономиката, като местата без адекватна инфраструктура за управление на наводненията като язовирни стени и диги ще пострадат особено тежко“, заяви специалният представител на генералния секретар на ООН за намаляване на риска от бедствия Маргарет Валстрьом. 
						„Необходимо е по-добро планиране. Непредвидимостта на тежките метеорологични явления води до големи загуби за хората и сериозни финансови разходи. Поставянето на по-голям фокус върху плановете за зимата ще бъде разумна инвестиция през следващите години.“ 
						Валстрьом посочи, че Европейската система за предупреждение за опасност от наводнения вероятно ще бъде поставена на най-голямото изпитание от създаването й от Европейската комисия преди десет години. 
						Повече от 600 язовира бяха проверени след опустошително наводнение в Хасково в Южна България на 6 февруари. Наводнението отне живота на десет души, а десетки други останаха без дом. 
						Най-тежко засегнатото село Бисер беше залято от над триметрова вълна, която бързо остави под водата жилищни и стопански сгради. Разположения на по-малко от 15 км гр. Харманли също се оказа най-малко 50 см под вода. 
						„Никога не съм виждал подобно нещо тук“, каза за SETimes Мирослав Василев, 56-годишен бизнесмен от града. 
						България съобщи, че за реконструкцията на повредените при наводнението на 6 февруари пътища, мостове и сгради ще са необходими до 40 млн. евро. Два дни след бедствието страната активира Механизма за гражданска защита на ЕС и поиска помощ. 
						„Предоставихме помощ само след няколко часа“, заяви за SETimes еврокомисарят по международно сътрудничество, хуманитарна помощ и реакция при кризи Кристалина Георгиева. 
						Освен това Центърът за наблюдение и информация на ЕК работи в тясно сътрудничество с експертите по гражданска защита в държавите членки и „организира паневропейски конферентни разговори, на които бяха обсъдени мерките, които изложените на риск държави предприемат, за да се подготвят и да предотвратят наводненията“. 
						„Работейки заедно, можем да направим много, за да предотвратим и реагираме на наводненията“, каза Георгиева. „Трябва обаче да сме в състояние да направим повече и затова е необходимо да се съсредоточим върху превантивните мерки, предварителното планиране, ранните предупреждения. Със сигурност ще продължим да работим по тези приоритети на европейско равнище.“ 
						В някои държави, където снежните преспи все още са сериозно препятствие, военните и правителството организират операции, за да помогнат на гражданите. 
						От 5 до 22 февруари в Сърбия са спасени и евакуирани 303-ма човека. В спасителните операции са участвали 1 500 пожарникари спасители и 14 000 войници. 
						„Нашите хора реагираха в почти всички застрашени райони и аз съм много доволен от тяхното участие и особено от проявената смелост и хуманност. Всички тези ситуации бяха извънредни и благодарение на тази самоотверженост бяха спасени и оцеляха повече от 300 души“, заяви за SETimes оглавяващият сектора по извънредни ситуации към сръбското министерство на вътрешните работи Предраг Марич. 
						В Черна гора два хеликоптера на армията на САЩ в събота пуснаха храна и лекарства за блокираните в планината хора. 
						Причинените от тежките метрологични условия щети все още не могат да бъдат изчислени. 
						„Това беше най-тежката зима от много години насам. Радвам, се че свърши. Обичам снега, но това беше твърде много. Само се надявам, че наводненията няма да предизвикат бедствие“, каза за SETimes жителката на Белград Даница Стаич.

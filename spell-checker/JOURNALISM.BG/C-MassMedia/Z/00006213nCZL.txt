Ердоган по-близо до премиерския пост на Турция
09/03/2003
 
АНКАРА, Турция -- Очаква се лидерът на управляващата турска Партия на справедливостта и развитието (ПСР) Реджеп Тайип Ердоган да спечели едно от трите места в парламента на проведените в неделя (9 март) повторни избори в провинция Сиирт. Според проучванията ПСР ще спечели и трите места, с което Ердоган си осигурява премиерския пост. Ердоган не участва в ноемврийските общи избори поради съдебна забрана - препятствие, което вече не съществува. Премиерът Абдула Гюл ясно показа, че ще отстъпи мястото си на Ердоган, който да оглави правителството. Политолозите предричат, че той ще сформира нов кабинет, по-благосклонен към американската кампания за разоръжаване на Ирак. Миналия уикенд парламентът отхвърли с малко мнозинство предложението да се разреши разполагането на повече от 60 000 войници в Турция.
В други новини от събота, Турция и МВФ постигнаха споразумение, според което следващия месец Анкара ще получи 1,6 млрд. долара като част от кредити на обща стойност 16 млрд. долара. (АП, АФП, Анадолска агенция, Милиет - 09/03/03; Ройтерс - 08/03/03)

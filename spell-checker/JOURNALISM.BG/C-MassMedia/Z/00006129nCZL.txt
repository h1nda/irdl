Необмисленото либерализиране на капиталовата сметка крие рискове
03/03/2003
&lt;FONT size="1" color="gray" face="verdana"&gt;[Фотоилюстрация: SETimes]&lt;/font&gt;&lt;br&gt;&lt;br&gt;
Като част от предварителните изисквания за присъединяване към ЕС, страните-кандидатки трябва да либерализират своите капиталови сметки. Икономистът Даниел Дъяну, бивш министър на финансите на Румъния, предупреждава, че в прибързаните действия могат да се крият уловки.
Даниел Дъяну за Southeast European Times от Букурещ - 03/03/03
 
 
ЕС изисква всички страни-кандидатки да либерализират своите капиталови сметки (КС) преди да бъдат приети в съюза, без да поставя специални условия за срок или спазване на някакви процедури. Румъния пое едностранен ангажимент да либерализира движението на капитали до 2004 г. - доста преди предвижданата дата за получаване на членство. При това само с две изключения: едното по отношение на специфичните инструменти на паричния пазар, а другото - по отношение закупуването на земя от чужденци. Въпреки че усилията да не изостава от другите страни-кандидатки са твърде похвални, решението за КС иска сериозно обсъждане с оглед на евентуалните неблагоприятни последици.
След редица бурни финансови и валутни кризи по света през последното десетилетие, сред икономистите бе постигнат широк консенсус за това, че пълното либерализиране на капиталови сметки не трябва да бъде налагано прибързано в развиващите се икономики. Главните предварителни условия за пълната либерализация на капиталовите транзакции са наличието на солидна макроикономическа рамка за устойчив растеж, премахването на основните структурни дисбаланси и здрава и добре изпитана функционална и регулативна рамка за финансовата система.
През последните няколко години Румъния подобри значително своята икономика и много от индикаторите изглеждат твърде добре. Общият държавен дълг е достатъчно нисък (под 30 процента от БВП); вътрешният държавен дълг е само 8 процента от БВП, а финансирането му е свързано с все по-дълги срокове на падеж при по-ниски лихвени проценти. Външната задлъжнялост на страната е ниска (под 30 процента от БВП); резервите на Централната банка (ЦБР) се равняват на вноса за около 5 месеца. Делът на външното краткосрочно финансиране във външния държавен дълг е малък. На тази база, някой прибързано може да се опита да обоснове решението за либерализирането на капиталовата сметка.
Румъния обаче все още има уязвими места и този факт трябва да накара държавните власти да действат по-предпазливо и още веднъж да проверят възможните последствия от евентуална либерализация. Инфлацията все още е висока; нивото на монетаризация и финансово посредничество е много ниско, което прави широките колебания на капиталовите потоци крайно обезпокоителни, а мерките от страна на Централната банка скъпоструващи; преструктурирането в реалния сектор е недостатъчно, управлението на ниво предприятия е лошо, а това от своя страна създава инфлационен натиск и ограничава държавния бюджет. Прилагането на закона във финансовия сектор остава слабо, а новите наредби за контрол тепърва ще трябва да се изпитат на практика; рентабилността и ефективността на банките са ниски. Поради това, бихме могли да си представим сценарий за нарастване цената на вътрешните активи, последвано от значителен приток на спекулативни капиталови потоци (стимулирани от реалното поскъпване на румънската валута), което би могло да създаде нестабилност. Може да настъпи също необмислена вътрешна и външна свръх-задлъжнялост на местните фирми и общини, което ще бъде твърде застрашително с оглед на все още слабите бюджетни ограничения, действащи в Румъния; търговският дефицит може отново рязко да скочи, подпомогнат от реалното поскъпване на леята, макар да не е твърдо доказано, че паричните преводи от частни лица в чужбина няма да спрат да нарастват, или дори да намалеят, в резултат на евентуални международни неблагоприятни събития.
Съществува и друг въпрос, който би трябвало да безпокои тези, които определят политиката на страната. Пълната либерализация на капиталовата сметка намалява възможността на държавните власти да провеждат автономна монетарна политика, когато се опитват да постигнат стабилност на валутния курс. В последния случай, тежестта на макроикономическото въздействие се прехвърля предимно върху фискалната политика и намалението на цените е следствие от нея.
Това, което става сега в ЕС - с няколко от водещи страни, полагащи големи усилия да изпълнят изискванията на Пакта за стабилност (по отношение на бюджетния дефицит) - трябва да служи като сериозно предупреждение в тази връзка. С оглед да се възстанови до някаква степен автономността на монетарната политика, би трябвало да се наложи свободно плаващ валутен курс, но само по себе си това може да се окаже твърде дестабилизиращо и да изисква изключително рестриктивна монетарна политика (вследствие рязкото обезценяване на валутния курс).
Готова ли е румънската икономика да приеме последиците от пълна либерализация на КС при такава перспектива, оставяща много ограничено място за маневриране за макроикономическата политика? Въпросът придобива още по-голяма важност, ако се вземе предвид и вероятния срок до приемането на Румъния в ЕС. Ето поради това "добре изглеждащите индикатори" и доверието, което предизвиква възможността Румъния все повече да разчита на превежданите суми от чужбина и приходите от туризма, не гарантират комфорт; последното е възпрепятствано и от ограничението във времето - до 2007 г., като целева дата за присъединяване към ЕС. Трябва да се вземе под внимание и кризата в платежния баланс, настъпила в Чехия след либерализирането на капиталовата сметка, или нарастващите фискални затруднения, които тя изпитва понастоящем заедно с Унгария и Полша.
Не би било лошо взимащите това решение да проверят още веднъж как на практика работи понастоящем капиталовата сметка и да разгледат необходимостта от ефективен избор по отношение на дългосрочните потоци спрямо краткосрочните (либерализацията на краткосрочните потоци трябва да бъде съпътствана от адекватни контролни мерки); необходимостта от даване ефективно предимство на входящите пред изходящите капиталовите потоци; и необходимостта да се избегне недиференцирана и пълна либерализация на капиталовите входящи потоци. По същия начин, повече внимание следва да се отдели на принципа на условността: към либерализация трябва да се тръгне само когато са налице добре дефинирани макроикономически и структурни условия и критерии.
Съществуват редица конкретни мерки за "определяне " посоката на потоците, които взимащите решението трябва да да имат предвид. Минималните необходими резерви могат да бъдат използвани за краткосрочни инвестиции или заем, теглен в чужда валута. ЦБР би могла да приложи система от ограничителни изисквания за резерви за депозитите в чужда валута на банките. Ограничения могат да се наложат върху краткосрочните кредити от чужбина за корпоративния и обществения сектор. Може да се забрани на банките да използват краткосрочни дългови инструменти като гаранция при взимане на заем в чуждестранна валута. Може да се подкрепи създаването на независима рейтингова агенция за дълговите инструменти на румънските корпорации и общини. Покупката на облигации, акции и други ценни книжа в чужбина би могла да остане обект на разрешение от страна на компетентен контролен орган.
Тъй като ЕС не налага времеви ограничения на Румъния за пълното либерализиране на капиталова сметка, има възможност програмата да се коригира. Също така, за правителството и ЦБР би било от полза да се консултират с експерти от международните финансови институции, като МВФ и Световната банка, тъй като този въпрос е от изключителна важност за икономиката.

Слабо участие на референдума в Румъния
19/10/2003
 
БУКУРЕЩ, Румъния -- Организатори на гласуването заявиха, че само 23.2% от регистрираните 17.9 милиона румънци с право на глас са участвали във вота до обяд в неделя (19 октомври) - втори и последен ден на референдума по новата конституция. Необходимо е участието на 50% от избирателите, за да бъде валидно гласуването. Новата конституция ще осигури гаранции за частната собственост, ще разреши на чужденците да закупуват земи, ще удължи мандата на президента на пет години и ще премахне задължителната военна служба. Тя също така ще позволи на етническите малцинства в страната да използват родния си език в съда. Президентът Йон Илиеску и премиерът Адриан Нъстасе призоваха населението да участва в гласуването, подчертавайки, че вотът за новата конституция е също и вот в подкрепа на евентуалното членство на страната в ЕС. (Ромпрес, Медияфакс, АФП - 19/10/03; AП, АФП, Ромпрес - 18/10/03)

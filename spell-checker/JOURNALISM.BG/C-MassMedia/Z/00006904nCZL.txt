Албанците ще подпомогнат възстановяването на Ирак
12/05/2003
Албанските компании са заинтересувани да участват в следвоенното възстановяване на Ирак. САЩ са поканели албански фирми да инвестират и също така предложиха на албански представител да заеме поста губернатор на Басра.
от Арди Пулай за Southeastern Europens Times Тирана - 12/05/03
 
 
Албания, която окажа подкрепа на ръководената от САЩ коалиция по време на войната срещу режима на Садам Хюсеин, сега желае да се включи в усилията за изграждане на свободен Ирак.
"След 12 години на преход местните компании вече имат достатъчен капацитет за инвестиране в Ирак, " каза албанският министър на икономиката Арбен Малай.
САЩ са поканили албански компании да направят това. В Тирана тази покана се разглежда като награда за подкрепата, демонстрирана от страната по време на войната. Албания разреши на коалиционните сили да използват нейната територия, летища и въздушно пространство и изпрати 74 командоси в Ирак за участие в мироопазващи мисии.
По повод поканата Малай изтъкна, че " участието на албанските компании отваря добри шансове за тях. Сега те имат възможност да участват в едно ново дългосрочно партньорство."
"Нашите компании могат да инвестират в строителството въз основа на опита, който те вече притежават в тази област, а що се отнася до други проекти, мисля, че албанските компании се нуждаят от още помощ, за да разширят възможностите си за контакти с американски компании," каза Малай. Албанските компании следва да инвестират повече в маркетинговия сектор, за да създадат по-добър и ясен профил на своите дейности, а и за да засилят контактите си с чужди партньори, добави той.
Междувременно Търговската асоциация на САЩ (USTA) организира този месец среща, на която ще присъстват представители на Агенцията за развитие на САЩ и американското посолство в Тирана. Целта на тази среща ще бъде да се определят критериите, които албанските компании трябва да покрият, за да се улесни сътрудничеството им с американските компании, които работят за възстановяването на Ирак.
"Ролята на USTA е да бъде посредник между заинтересованите албански и американски компании," заяви управляващият директор на USTA Флорета Лули-Фейбър. "Освен това ние ще оказваме помощ при процедурите за попълване на документи. Признаваме, че има голям брой албански компании, които проявяват интерес към участие във възстановяването на Ирак."
Държавният департамент на САЩ предложи наскоро поста губернатор на Басра за следващия шестмесечен период на албанския заместник-външен министър Луан Хайдарага.
Връзките на Албания с Вашингтон навлязоха в нов етап по време на войната в Ирак. Албанците са благодарни на САЩ за това, че прекратиха етническото прочистване от страна на режима на Слободан Милошевич в Косово. Тази благодарност бе сред причините за решението да се подкрепи войната в Ирак.

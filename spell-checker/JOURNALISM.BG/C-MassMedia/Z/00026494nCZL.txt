Белград настоява, че изборът на косовски сръбски лидери от 11-и май е валиден
					20/05/2008
					 
						БЕЛГРАД, Сърбия -- Местните общински съвети ще бъдат висшата власт в 25-те общини, в които косовските сърби гласуваха по време на сръбските избори на 11-и май, каза в понеделник (19-и май) сръбският министър за Косово Слободан Самарджич. Изразявайки задоволство от провеждането на местните избори в Косово, той каза, че общинските съвети ще бъдат изградени като високи нива на местното самоуправление, които по-късно ще излъчат изпълнителен съвет. "Сега има представители на местното самоуправление, избрани по демократичен и законен начин," каза Самарджич, като добави, че те ще поддържат връзки по-скоро с Белград, отколкото с ЮНМИК. Мисията на ООН обмисля дали да продължи мандата на сегашните кметове, или да организира общински избори в тези райони, тъй като мандатът на тези кметове изтича на 15-и юни. 
						Други новини от понеделник -- Правителството на Косово прие нов закон за националните празници, като Денят на независимостта -- 17-и февруари -- е най-важният сред тях. Законопроектът предвижда 11 държавни празника, включително Деня на конституцията, Нова година, Първи май, Деня на Европа и религиозните празници. (Коха Диторе, Зери, Лайм - 20/05/08; Телеграфи, КТВ, Б92, Танюг - 19/05/08)

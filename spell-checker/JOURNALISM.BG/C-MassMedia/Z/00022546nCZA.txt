Сърбия празнува победата си в конкурса на Евровизия
					14/05/2007
					Белград ще бъде домакин на "Евровизия 2008", след като сръбската певица Мария Шерифович спечели тазгодишния конкурс за най-добра песен късно в събота, с което повдигна духовете в родната си страна.
					(Индипендънт, Гардиън, Радио Холандия - 14/05/07; AП, Ройтерс, АФП, Блумбърг, Б92 - 13/05/07; Би Би Си, Ireland Online, Офицален уебсайт на Евровизия - 12/05/07)
 
					 
						
Мария Шерифович (в средата) се радва заедно с групата си след спечелването на финала на песенния конкурс "Евровизия 2007" в събота (12 май) в Хелзинки, Финландия. [Гети Имиджис]
						Близо 30000 сърби се събраха в центъра на Белград в неделя вечерта (13 май), за да привестват Мария Шерифович, победителка в песенния конкурс "Евровизия 2007". Финалът се проведе в "Хелзинки Арена", Финландия, предната вечер. 
						"Спечелих за Сърбия, спечелих за всички вас!", каза 22-годишната певица при завръщането си. 
						Шерифович завоюва първата награда за страната си в конкурса с емоционалната балада "Молитва", която спечели 268 точки след гласуване по телефона в 42 страни. Победата й бележи дебюта на Сърбия в Евровизия като независима държава и й отреди правото да бъде домакин на следващия конкурс на Евровизия през май 2008 г. 
						"Толкова се радвам, че не беше някаква военна песен," каза Александър Тиянич, директор на сръбската държавна телевизия РТС в неделя. "Домакинството на Белград на събитието догодина ще означава, че най-после сме се върнали към нормалния живот." 
						Шерифович спечели наградата, след като осем страни, включително всички бивши югославски републики, й дадоха най-високата възможна оценка от 12 точки. Съгласно регламента на конкурса зрителите могат да гласуват за изпълнители от други страни, но не и за тези от собствената си страна. 
						Победата на сръбската певица над конкурентите й от 23 страни накара много белградчани да излязат по улиците в късната съботна вечер. Депутатите, които продължаваха дебатите си около сформирането на прореформаторско правителство, прекъснаха заседанието си, за да аплодират победителката. 
						"Браво Мария! Цяла Сърбия се гордее и тържествува тази вечер благодарение на теб," писа премиерът Воислав Кощуница в писмо до певицата. 
						Президентът Борис Тадич и сръбският престолонаследник княз Александър също поздравиха победителката. 
						"Това бе европейски вот за европейска Сърбия," заяви еврокомисарят по разширяването Оли Рен, поздравявайки страната с победата й. 
						Шерифович също определи победата си като знак за ново начало за страната й. 
						"Искрено мисля, че бе отворена нова глава за цяла Сърбия, не само за музиката," каза тя. "Победата е за нова Сърбия." 
						Конкурсът на Евровизия, който се провежда ежегодно от 1956 г., в миналото бе доминиран от западни изпълнители. Тази година обаче певците от Източна Европа заеха 14 от първите 16 места на финала, който бе гледан от над 100 милиона зрители. 
						Украинският травестит Верка Сердучка, чиято страна спечели конкурса "Евровизия 2004", завърши втори в събота. Той спечели 235 точки за песента си "Танцуващата Лаша Тумбай". Руското трио "Серебро" зае трето място с 207 точки за песента си "Песен номер едно". 
						Кенан Догулу от Турция бе четвърти с 163 точки за "Разтърси се, Шекерим". Българското ударно дуо Елица Тодорова и Стоян Янкулов остана на пето място с 157 точки за песента си на фолкорна основа "Вода". 
						От страните от Югоизточна Европа, които отидоха на финала, Гърция зае седмо място с резултат 139 точки, с четири места преди Босна и Херцеговина, която спечели 106 точки. Румъния и Македония заеха 13-а и 14-а позиция, съответно с 84 и 73 точки.

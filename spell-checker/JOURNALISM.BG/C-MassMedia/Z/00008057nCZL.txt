Албания се присъединява към международна инициатива срещу прането на пари
21/08/2003
Албания стана член на групата "Егмонт", която цели да засили сътрудничеството в борбата срещу прането на пари и тероризма чрез обмен на финансово-разузнавателни данни и на информация за методите и технологиите на тези дейности.
От Арди Пулай за Southeast European Times в Тирана - 21/08/03
 
 
Албания се присъедини към 69 държави от целия свят, които си сътрудничат в борбата срещу прането на пари и финансирането на терористи. На 23 юли тя стана член на групата "Егмонт" на Звената за финансово разузнаване (ЗФР), която работи за повишаване равнището на сътрудничество чрез премахване на бариери пред обмена на финансово-разузнавателни данни и информация за методите и технологиите на тези дейности.
Групата проведе своята 11-та годишна серия от срещи от 21 до 25 юли в Сидни, Австралия. Бяха приети 15 нови държави-членки: Албания, Ангила, Антигуа и Барбуда, Аржентина, Бахрейн, Доминика, Германия, Гватемала, Ливан, Малайзия, Малта, Мавриций, Сърбия, Южна Африка, Свети Винсент и Гренадините.
" Членството на Албания в групата "Егмонт" е голяма крачка напред за страната по отношение на засилването на международното сътрудничество, интеграцията в евроатлантическите структури, борбата срещу прането на пари и тероризма. Това е отлична възможност да си осигурим съдействие и подкрепа в тази насока," заяви Луфти Минджози, ръководител на отдела за борба срещу прането на пари в албанското финансово министерство.
Новите членове бяха приветствани от Нил Йенсен, ръководител на австралийското ЗФР, Австралийският център за доклади и анализи на финансови операции. " Присъединихте се към група, която запазва фокуса си върху реални практически резултати дори и при бързото нарастване на своя членски състав," заяви Йенсен в обръщението си на пленарното заседание, подчертавайки необходимостта от траснационална съвместна работа с оглед захранването на следователи и прокурори с ключово важна информация. Финансовото разузнаване играе все по-основна роля в борбата срещу престъпността, посочи той.
"Имаме работа с изключително квалифицирани и добре организирани престъпни синдикати. В някои случаи дори се занимаваме с терористични организации. За тези хора манипулирането и използването на финансовите пазари и системи е професия и бизнес. Те са експерти в това, което правят и полагат неимоверни усилия, за да не бъдат разкрити.Те не се спират пред националните граници," изтъкна Йенсен.
Групата "Егмонт" бе създадена през 1995 година в Брюксел, когато няколко ЗФР от различни държави започнаха неформално сътрудничество с цел да засилят подкрепата за своите национални програми за борба срещу прането на пари.
Подкрепата включва разширяване и систематизиране на обмена на финансово-разузнавателна информация, усъвършенстване на кадровата експертиза и капацитет, както и насърчаване на по-добрата комуникация между ЗФР чрез прилагане на нови технологии.
Световната банка, МВФ, Интерпол, Световната митническа организация, Офшорната група за банков надзор, Азиатско-тихоокеанската група и Глобалната програма за борба срещу прането на пари са основните институции, подкрепящи и финансиращи усилията за противодействие срещу прането на пари.

Конфликт между македонското правителство и конституционния съд 
					24/02/2010
					Спорни съдебни решения предизвикат обвинения, че съдиите използват конституционния съд като политически инструмент.
					От Горан Трайков за Southeast European Times от Скопие -- 24/02/10
 
					 
						
Македонският конституционен съд по време на заседание. [Томислав Георгиев/SETimes]
						Засегнат от широко разпространените критики, че съдът се контролира от опозиционния Социалдемократически съюз и пречи на реформата, председателят на Конституционния съд на Македония Трендафил Ивановски настоя по време на пресконференция миналата седмица, че институцията си върши работата. 
						 "Конституционният съд отхвърля честите реакции срещу неговите решения," каза той, добавяйки, че жалбите са безпочвени. "Съдът ще продължи да бъде последователен в задължението си - да защитава конституцията." 
						Неотдавна избухна дебат около прегледа на законите за лустрацията и вътрешните работи от съда. В резултат на прегледа на близо 1 000 полицейски служители бе отказана пенсия преди 64-годишна възраст. 
						В отговор на това членовете на полицейския профсъюз на свой ред организираха протест пред сградата на съда. Заедно с други те обвиниха съда, че е под влиянието на опозиционния Социалдемократически съюз (СДСМ). 
						Лидерът на полицейския профсъюз Тихомир Климовски каза, че демонстрацията не е била опит за оказване на натиск върху съда. 
						"Конституционно право на всеки гражданин е [да протестира]," каза той. "Според конституцията всички страни имат право да представят аргументи в своя защита, по-точно в защита на тезата, която е предмет на разглеждане от съда." 
						Правителството на премиера Никола Груевски подкрепи служителите. 
						 "Очевидно е, че полицейските служителите искат да получат това, което съгласно закона за вътрешните работи е тяхно законно право. Съдът отново излезе с решение, контролирано от друго място," каза Груевски. 
						Критиците на съда го обвиняват, че е пречка за реформата, заявявайки, че на всеки завой той застава на пътя на правителствените решения. С неотдавнашни свои решения съдът блокира инициативите за предоставяне на финансова подкрепа на семействата с повече от две деца и на жените над 40-годишна възраст, които получават изкуствено оплождане. 
						Докато "решенията на съдиите почиват на указанията, дадени им от партията, която ги е назначила на тези постове, или се вземат според политическите им убеждения, ако не и според политическото им членство, ще имаме проблеми, протести и вреди за държавата," каза Гуевски. 
						Мнозинството от деветимата съдии в съда са назначени от СДСМ или по време на неговото управление за мандат от девет години без възможност да бъдат сменяни. 
						Владо Бучковски, депутат от СДСМ в парламента и бивш външен министър, изрази мнение, че администрацията на Груевски се меси в работата на съда. 
						"Когато Груевски споменава конституционния съд четири пъти в последните си пет изявления, става очевидно, че той се е превърнал в кошмар за него," каза Бучковски. Той каза, че правителството възнамерява тази година да държи съда под контрол чрез ново законодателство, което ще определи наново кой има право да завежда дела там. 
						Бучковски твърди, че правителството се готви да реформира съда тази година, като внесе промени чрез парламента, целящи да определят по-ясно кой има право да завежда дела в съда. 
						Управляващата партия ВМРО-ДПМНЕ заяви, че изявленията на Бучковски са безпочвени и че в партията не е обсъждана подобна инициатива. Депутатът Сафет Незри от ДСИ - партньор на ВМРО в управляващата коалиция - каза, че неговата партия не е чувала за подобни планове.

UNODC: употребата на хероин и кокаин намалява, но на синтетичните наркотици нараства
					24/06/2010
					Макар че производството и употребата на опиати и кокаин намаляват, консумацията на синтетични наркотици расте, съобщи в сряда Службата на ООН по наркотиците и престъпността.
					(Индипендънт, Ю Кей Прес Асосиейшън - 24/06/10; Ройтерс, АП, АФП, ДПА, Би Би Си, РСЕ/РС, Гласът на Америка, Агенция София Нюз, Служба на ООН по наркотиците и престъпността - 23/06/10)
 
					 
						
Пазарът на кокаин в Европа е на стойност 34 милиарда щатски долара, посочи UNODC в годишния си доклад. [Гети Имиджис]
						Употребата на наркотици в световен мащаб се измества от хероина и кокаина към синтетичните наркотици, заяви ООН в сряда (23 юни), отбелязвайки също така и нарастващото търсене на забранени вещества в развиващите се страни. 
						Според Службата на ООН по наркотиците и престъпността (UNODC) между 155 и 250 милиона души в цял свят, или между 3,5 и 5,7 % от населението на възраст между 15 и 64 години, е употребявало наркотици поне веднъж през 2008 г. 
						Въпреки че канабисът остава най-широко произвежданата и консумирана незаконна субстанция в света, синтетичните наркотици, като стимулантите от групата на амфетамините, днес са на второ място по разпространеност, изпреварвайки кокаина и опиатите, се казва в Годишния доклад на UNODC (World Drug Report) за 2010 г. 
						"Хората се сбогуват с хероина и са все по-малко привлечени от кокаина, но започват да използват изписвани с рецепта медикаменти в количества, които ги правят зависими," каза пред репортери директорът на UNODC Антонио Мария Коста, докато представяше доклада в сряда. 
						Съгласно изследването най-малко между 130 и 190 милиона души пушат канабис поне веднъж годишно. Броят на онези, които използват амфетаминови стимуланти, възлиза общо на 30 до 40 милиона души по света, но скоро може да надмине този на употребяващите опиати и кокаин, взети заедно. 
						Тази тенденция е валидна и за страните от Югоизточна Европа (ЮИЕ). Най-широко разпространен годишно е канабисът сред хората на възраст от 15 до 64 г. в Хърватия - 5,2 %. Следват Сърбия, Босна и Херцеговина (БиХ) и България, където делът на потребителите на канабис е съответно 4,1 %, 2,8 % и 2,5 %. 
						Употребата на синтетични наркотици в района на ЮИЕ е била най-висока в БиХ и България, където един на всеки 100 души е използвал амфетаминови стимуланти през 2008 г. Най-ниска е била тя в Албания и Румъния, с по 0,1 % във всяка от двете страни, като най-късната статистика за тях датира съответно от 2004 и 2007 г. 
						"Тези нови наркотици създават двоен проблем," каза Коста. "Първо, те се разработват с много по-бързи темпове, на които регулаторните норми и правоприлагащите агенции не могат да насмогнат. Второ, техният маркетинг се провежда много хитро, тъй като се произвеждат по поръчка, съгласно специфичните предпочитания във всяка ситуация." 
						Производството на т.нар. от UNODC "основни проблемни наркотици" в света - кокаин и хероин - е спаднало и се очаква да продължава да намалява, според доклада. 
						Култивирането на растението кока в Андите, което е спаднало с 28 % през последното десетилетие, е продължило да намалява и през 2009 г., най-вече благодарение на усилията за изкореняването му в Колумбия. Световното производство на кокаин е спаднало с 12 до 18 % между 2007 г. и 2009 г., по данни на UNODC. Междувременно пазарът за този наркотик, на стойност приблизително 88 милиарда щатски долара, се измества към Европа. Той е силно дестабилизиращ и за страните от Западна Африка, се казва в доклада. 
						Броят на употребяващите кокаин в Европа се е удвоил през последното десетилетие до около 4 милиона души, които са консумирали около една четвърт от световното производство през 2008 г. Северна Америка остава най-големият пазар в света, който се оценява на 37 милиарда щатски долара. Но европейският пазар изглежда почти го е настигнал и вече е на стойност 34 милиарда щатски долара. 
						Най-високата разпространеност на употребата на кокаин на "Стария континент" е констатирана в Шотландия (3,9 %), Англия и Уелс, както и в Италия, с по 3 % всяка. Във всяка от страните на ЮИЕ тя е по-ниска от 1 %. В Хърватия е била 0,9 %, а в Черна гора 0,8 %. 
						Световната площ, използвана за култивиране на опиум, се е свила с близо една четвърт през последните две години, пише UNODC, добавяйки, че производството на опиум вероятно ще спадне допълнително благодарение на болест по растенията, която би могла да унищожи една четвърт от маковите насаждения в Афганистан. 
						В Европа преобладаването на употребата на хероин е констатирано като най-високо в Шотландия с 1,54 % и Естония с 1,52 %. Между страните от ЮИЕ тя е била най-висока в Македония с 0,5 %, България с 0,49 % и Албания с 0,45 %. 
						Коста изказа особено безпокойство от въздействието на консумацията на наркотици върху развиващите се страни. 
						"Бедните страни не са в състояние да поемат последиците от повишената употреба на наркотици," каза той. "Развиващият се свят е изправен пред надвиснала криза, която би заробила милиони в страданието на зависимостта от наркотици... Ние няма да решим световния проблем с наркотиците, като изместим консумацията от развития към развиващия се свят."

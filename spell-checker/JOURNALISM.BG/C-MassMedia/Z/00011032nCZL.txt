Делова хроника
04/06/2004
Преглед на деловите и икономическите новини от Балканите след 28 май.
(Различни източници - 28/05/04 - 04/06/04)
 
 
Преглед на деловите и икономическите новини от Балканите след 28 май:
Броят на чуждестранните туристи, посетили България между януари и април, е достигнал 868 791 души, като е нараснал с 25 % в сравнение със същия период на миналата година. Най-големият процент посетители (25 %) са дошли от Гърция, следвани от Македония (7,1 %). Очакват се още по-високи резултати с наближаването на лятото - върховият сезон за българския туризъм.
***
През първото тримесечие на настоящата година БВП на Румъния е нараснал със 6,1 % спрямо същия период на миналата година, според данни на Националния статистически институт, публикувани на 1 юни. Смята се, че резултатът се дължи на ускорения индустриален растеж. Растежът в румънската индустрия е от 6,6 %, докато в строителния сектор се отчита годишно увеличение от 7,2 %.
***
Главният заместник-върховен представител Доналд Хейс предупреди, че публичният дълг на Босна и Херцеговина е достигнал 13,7 милиарда евро след драстично покачване през изминалите месеци. Той каза, че Службата на върховния представител работи върху стратегия за разрешаване на проблема.
***
Световната банка одобри заем от 40 млн. евро за Хърватия за проект за контролиране на замърсяването на крайбрежните води, насочен към облекчаване на инфраструктурата и разширяване на канализационните системи с цел изпълнение на стандартите на ЕС за качество на водите. Пет общини -- Кърк, Опатия, Биоград, Задар и Риека - са получили право да участват.
***
"Майкрософт" е решил да открие представителство в Македония след двугодишно присъствие в страната. Американският компютърен гигант е съобщил, че планира да увеличи дейността си в региона и скоро ще открие представителства в Албания и в Босна и Херцеговина.
***
Българското правителство и ЕИБ подписаха споразумение за втори транш от 20 млн. евро за строителството на втори мост над р. Дунав. Общият кредит е за 70 млн. евро; първият транш възлизаше на 50 млн. евро. Този месец ще бъде проведен търг за избиране на предприемач, който да построи първата секция от моста.
***
Мисията на МВФ пристигна в Турция на 2 юни за осмия преглед на изпълнението от правителството на стендбай споразумението с фонда. Прегледът се провежда от 3 юни до 19 юни.
***
Комитетът за разпределение на активите и пасивите на бивша Югославия заседава на 1 юни в Хърватия. Комитетът реши 8,5 тона злато от златния резерв да бъдат разделени следващия месец между държавите наследнички на СФРЮ. Според споразумението за наследството Сърбия и Черна гора трябва да получи 38 % от златото, Хърватия ще получи 23 %, Словения - 16 %, Босна и Херцеговина - 15,5 % и Македония - 7,5 %.

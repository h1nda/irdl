Сериозен ръст на пазара на кредитни и дебитни карти в Румъния 
					23/06/2005
					Пазарът на кредитни и дебитни карти в Румъния е нараснал с близо 25 % през последните дванадесет месеца, като все още има голям потенциал за по-нататъшен растеж.
					От Разван Амариеи за Southeast European Times от Букурещ – 23/06/05
 
					 
						
В момента в Румъния има около 3,100 банкомата, в сравнение с 2,165 банкомата преди две години. [Гети имиджис]
						Преди десет години, когато местна банка пусна първата кредитна карта в Румъния, едва един магазин в центъра на Букурещ приемаше разплащания по електронен път. Днес в портфейлите на румънците има около 6,2 млн. кредитни и дебитни карти и този брой непрекъснато нараства. 
						Според статистика на Румънската национална банка (РНБ) през последните 12 месеца са издадени около 1,2 млн. нови карти. Като цяло растежът е около 25 %, като той е по-висок в Букурещ, където достигна 40 %. Според експерти, ако този темп се запази, до края на тази година в Румъния може да има в обращение 7 млн. валидни карти. 
						Увеличила се е и стойността на търговските сделки: от 3,7 млрд. евро през 2003 г. на 5,3 млрд. евро през 2004 г. Само през първото тримесечие на 2005 г. сумата е достигнала 2,1 млрд. евро. 
						Банките очакват по-сериозен растеж при кредитните карти, отколкото при дебитните. Днес те представляват само около 5 % от общия брой на картите в Румъния, но този дял може да се удвои до декември, казват банкови служители. 
						Този бум има и странични ефекти, сред които е и разширяването на мрежата от банкомати. Сега в цяла Румъния има около 3,100 банкомата, в сравнение с 2,165 банкомата преди две години. Компаниите в тъговията и обслужването бяха принудени да инвестират в автомати за разплащане с карти (ПОС-автомати), като 10,000 такива автомата бяха монтирани до есента на 2004 г. Макар че международните гиганти "Виза" и "МастърКард" доминират на румънския пазар, и други компании започнаха да издават свои собствени карти. 
						Нарасна и броят на търговските сделки по Интернет. Пусната в действие преди повече от година, платформата "3D Secure" вече е обработила трансакции за 4 млн. долара, с което Румъния стана пионер в Югоизточна Европа. Макар и повече от половината от тях да са с външни клиенти, привлечени от по-ниските такси, надеждите за бъдещето са големи. Някои предвиждат растеж до 500 % до края на годината за сделките осъществени в Румъния. Според други търговията по Интернет, която в момента представлява по-малко от 0,1 % от всички електронни трансакции може да достигне 10 до 15 % за три години. 
						Все пак някои румънци остават скептично настроени. "Искам да получавам заплатата си по стария начин, от касиера на компанията. Просто нямам доверие на машините," обяснява Думитру Пурчеля, 53-годишен електротехник. "Чувствам се по-добре, когато в джоба си имам пари в брой. Ако отида в супермаркета или в магазина, а картата ми не работи, какво ще стане?", казва Тина Мънеску, 26-годишна секретарка. 
						Подобни мнения се подсилват и от престъпленията, свързани с банковите карти, включително инсталирането в един квартал на Букурещ на фалшив банкомат, който разчитал информацията от картите на потребителите. Това показва, че румънските престъпни групировки, които изпразниха банковите сметки на хиляди жители за западни страни, като направиха копия на картите им, сега са обърнали поглед към собствената си страна.

Турция осъди кюрдска депутатка за пропаганда в полза на ПКК
					06/02/2009
					 
						АНКАРА, Турция -- В четвъртък (5 февруари) съд осъди члена на парламента Айсел Туглук, която представлява прокюрдската Партия на демократичното общество, на 18 месеца затвор за разпространяване на пропаганда от името на терористичната Кюрдска работническа партия (ПКК). Присъдата е във връзка с реч, която тя е произнесла на събрание на партията в югоизточната провинция Батман през 2006 г. и в която е заявила, че партията не смята, че ПКК е терористична организация. "Хората, които вие смятате за терористи, са герои за други", каза тя. Очаква се Туглук, която не се появи в съда за произнасянето на присъдата, да я обжалва.
						Други новини от четвъртък -- Полицай е получил множество сериозни наранявания при взрива на бомба, която се помъчил да обезвреди в западната провинция Измир. Местните власти съобщиха, че бомбата е била в пакет, поставен пред полицейски участък в окръг Алиага.
						Междувременно в четвъртък местни медии съобщиха, че парламентарната комисия по правата на човека разследва твърденията за случаи на малтретиране на задържани във връзка със спорното разследване на "Ергенекон". Членовете на комисията възнамеряват да разпитат персонала на затвора в Силиври, където заподозрените по случая "Ергенекон" очакват съдебните си процеси. (Анадолска информационна агенция, Хюриет, Си Ен Ен Търк, Информационна агенция Доган, Ройтерс, АФП, Заман, Сабах - 05/02/09)

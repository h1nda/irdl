Турция призова Сърбия да се въздържа от употребата на сила в Косово
					03/12/2007
					Сръбският президент Борис Тадич посети Анкара в деня след последния кръг от преговорите за бъдещия статут на Косово.
					От Айхан Шимшек за Southeast European Times -- 03/12/07
 
					 
						
Турският президент Абдула Гюл (вдясно) и неговият сръбски колега Борис Тадич вечерят в двореца "Чанкая" в Анкара в четвъртък (29 ноември). [Гети Имиджис]
						Макар и на различни мнения за бъдещия статут на Косово, Сърбия и Турция дадоха обещание да работят заедно, за да предотвратят нестабилност в Югоизточна Европа. Сръбският президент Борис Тадич посети турската столица за разговори на високо ниво един ден след последния кръг на провежданите с международно посредничество преговори за бъдещето на Косово. 
						Той предупреди Косово да не обявява едностранно независимост. "Едностранните ходове ще предизвикат отговор. Това няма да ни доведе до мир," каза Тадич след среща с турския си колега Абдула Гюл. 
						В същото време обаче Тадич подчерта своя ангажимент към мирното решаване на въпроса. "Сърбия не желае война," каза той, заявявайки, че неговата страна подкрепя "продължаването на преговорите за Косово ... по уравновесен, спокоен и сигурен начин". 
						Междувременно Гюл призова за запазване на стабилността на Балканите и прикани двете страни да обмислят дългосрочната европейска перспектива. 
						"Вярвам, че всички държави в региона накрая ще се съберат под покрива на ЕС. Всички на Балканите - Сърбия, Косово, Босна и Херцеговина - ще се присъединят към ЕС," каза Гюл. "Вярвам, че всички тези държави с толкова светло бъдеще могат да решат своите проблеми по пътя на диалога." 
						Той също така прикани Сърбия да се въздържа от използването на сила или насилие, ако Косово обяви едностранно независимост. Турция, която е член на НАТО, подкрепя плана за контролирана от международната общност независимост на Косово, предложен от бившия пратеник на ООН Марти Ахтисаари. Държавата има силно участие в КФОР, поддържайки контингент от около 800 войници. 
						Отношенията между Турция и Сърбия бяха напрегнати през годините на конфликта в Босна и Херцеговина, но двете държави подновиха отношенията си след свалянето на режима на бившия югославски лидер Слободан Милошевич през 2000 г. 
						 "Държавите гледат напред към бъдещето и са решени да подобрят отношенията си във всички области," каза Гюл след срещата в четвъртък. Той отново напомни силната подкрепа на Анкара за интегрирането на Сърбия в евроатлантическите институции и за бързото финализиране на споразумение за свободна търговия. 
						Тадич каза, че Белград е готов да продължи напред, за да избегне повторното разпалване на стари предразсъдъци. "[Президентът Гюл] и аз сме приятели. И ние вярваме, че можем да допринесем за по-силните отношения между нашите държави с подходящи политически послания," каза Тадич в Анкара. 
						Той изрази също подкрепа за процеса на присъединяване на Турция към ЕС. "Европа няма да бъде завършена без Турция и без Сърбия."

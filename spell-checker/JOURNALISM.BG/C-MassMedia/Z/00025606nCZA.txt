Тачи каза, че Косово е готово да защитава своята териториална цялост
					27/02/2008
					Премиерът Хашим Тачи осъди реакцията на Белград на независимостта на Косово, като същевременно се опита да успокои страховете на сърбите и да ги убеди, че те ще се радват на мир в отскоро независимото Косово.
					От Блерта Фоничи-Кабаши за Southeast European Times от Прищина -- 27/02/08
 
					 
						
Косовският премиер Хашим Тачи (вдясно), ръководителят на ЮНМИК Йоахим Рюкер (в средата) и командващият на КФОР генерал-лейтенант Гзавие дьо Марнак дадоха пресконференция след срещата си в понеделник (25 февруари) в Прищина. [Лаура Хасани]
						В отговор на на сръбски изявления, че страната ще управлява области в Косово, премиерът Хашим Тачи подчерта във вторник (26 февруари), че Косово е готово да защитава своята територия. 
						"Поддържам постоянна връзка с НАТО, за да предотвратя посегателство дори върху един инч косовска територия," е казал Тачи, цитиран от "Ройтерс". "Разбираме и уважаваме мирните протести, които са гарантирани от закона, но няма да позволим териториалната цялост на Косово да бъде компрометирана." 
						Тачи направи изявлението си по време на посещение в разположеното в централната част на Косово село Рачак, където сръбските сили извършиха убийства на косовски албанци през 1999 г. преди намесата на НАТО. Той отвърна на изявления от понеделник, направени от сръбски правителствени представители, в които се настоява, че Белград ще продължи да управлява областите в Косово с преобладаващо сръбско население. 
						Осъждайки позицията на Белград, Тачи същевременно се опита да успокои страховете на сърбите и да ги убеди, че те ще се радват на мир в отскоро независимото Косово. В неделя той отправи към тях призив за доверие в косовските институции. 
						 "Ще помогна на сърбите да се интегрират в младата държава Косово," каза Тачи, като подчерта, че КФОР и Косовската полицейска служба държат ситуацията под контрол. "Няма причина за паника." 
						Той определи като "наивни" организираните в Сърбия и сръбските анклави протести. Демонстрации от такъв вид "не са свързани по никакъв начин със сръбските граждани на Косово", каза той. 
						Междувременно във вторник специалният представител на ЕС в Косово Петер Фейт заяви, че няма да се поддаде на натиск, имащ за цел възпрепятстване на разгръщането на мисията на ЕС ЮЛЕКС. Ръководителят на мисията, генерал-лейтенант Ив дьо Кермабон, добави, че очаква мисията да започне своето разгръщане в северната част на Косово през следващата седмица. 
						ЕС ще изчака още малко, за да види как се развиват нещата, каза Кермабон, но ЮЛЕКС ще се разгърне в неспокойната северна част. Той заяви, че до средата на юни ЕС ще разполага с 800 полицаи в Косово. 
						Миналата седмица Фейт временно изтегли целия личен състав от северната, преобладаващо сръбска част на Косово от съображения за сигурност, свързани със сръбските демонстрации и възможното ескалиране на насилието там. 
						"Временно изтеглихме своя персонал, но ще запазим службата си в северната част," каза Фейт пред репортери по време на посещение в Призрен.

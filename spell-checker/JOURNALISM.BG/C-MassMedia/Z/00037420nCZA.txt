Членството в ЕС е „нашата крайна цел”
					14/02/2011
					Дрита Авдюли, албански координатор на МАРРИ, разговаря с репортер на SETimes за дейността на организацията и нейните цели.
					От Линда Карадаку за Southeast European Times от Тирана – 14/02/11
 
					 
						
Дрита Авдюли е албански национален координатор на МАРРИ. [Ана Пекмези/SETimes]
						Свободното движение на хора и евентуалната интеграция в ЕС са основните въпроси, които вълнуват Регионалната инициатива за миграция, убежище и бежанци (МАРРИ). Кореспондентът на SETimes Линда Карадаку разговаря за мисията на организацията и постигнатото до този момент с албанския координатор на групата Дрита Авдюли. 
						
						SETimes: Какво е МАРРИ и защо тя е важна за региона? 
						
						Дрита Авдюли: МАРРИ е регионален форум за сътрудничество между страните от Западните Балкани в областта на убежището, миграцията, управлението на границите, визите и завръщането на бежанците в рамките на европейската интеграция, Програмата от Солун и Пакта за стабилност. 
						В нея участват Албания, Сърбия, Черна гора, Хърватия, Македония и Босна и Херцеговина, като седалището е в Скопие. Тази регионална организация беше създадена през април 2004 г. под егидата на ПСЮИЕ с цел да се постигне общо разбиране на оперативната и институционалната рамка. 
						Значението на МАРРИ за региона се състои в сближаването на законодателството на страните-членки със законодателството на ЕС, поддържане на стабилността в региона, обмен на опит в тези области, създаване на общорегионална система за управление на движението на населението и границите, както и осигуряване на пълна подкрепа за прилагането на националните проекти без дискриминация и без промяна на основните човешки и икономически права. 
						
						SETimes: Как функционира организацията? 
						
						Авдюли: МАРРИ функционира чрез своето председателство, което се осъществява на принципа на годишна ротация на страните членки. Експертите на високо равнище в съответните области участват в организацията като национални координатори. Директорът се избира на всеки три години, като мандатът му може да бъде подновен веднъж. 
						
						SETimes: Каква е ролята на Албания в МАРРИ? 
						
						Авдюли: Тази година Албания е ротационен председател на МАРРИ. Нейната роля ще бъде да се съсредоточи върху осъществяването на целите на МАРРИ – т.е. свободното движение на хора в съответствие с установения ред и в интерес на сигурността и просперитета на региона. 
						Албания ще подкрепи по-нататъшното развитие на стандартите на ЕС в Западните Балкани. Албания даде своя принос за премахването на визовите ограничения в страните членки и ще продължи своите опити да даде възможност за движение на хората в страните, членки на МАРРИ, само с използване на лична карта. 
						
						SETimes: Кои са основните дейности на страните, членки на МАРРИ? 
						
						Авдюли: За да постигне своите намерения и цели, МАРРИ организира редица дейности. Националният координатор на всяка държава предлага проект за план, който се одобрява от центъра в Скопие. 
						Всяка година се провеждат две срещи на министерско равнище, две заседания на регионалния комитет, както и семинари относно националните планове за действие и работни срещи. Извършва се и обмен на информация и дискусии относно наученото в областта на намаляването на незаконната имиграция, при които всяка държава споделя своя опит. Провеждат се и някои двустранни срещи. 
						
						SETimes: Какви резултати е постигнала МАРРИ в страните от региона? 
						
						Авдюли: МАРРИ е изпълнила няколко проекта с финансиране от държави от ЕС, които приемат МАРРИ като инструмент за хармонизиране със законодателството на Съюза. 
						Един от тях е проектът за [установяване на сътрудничество] между граничните полицейски части с участието на Фронтекс, Швейцарската федерална служба за миграция и Асоциацията на директорите на полицията от Югоизточна Европа... Предстоят и още дейности и проекти за постигане на целите на тази регионална инициатива. Трябва обаче да продължим да работим по дейностите, срещите и проектите, за да може страните, членки на МАРРИ, да влязат в ЕС, което е нашата крайна цел.

Кипърският въпрос и отношенията с Турция са основни приоритети за външния министър на Гърция Бакоянис
					16/02/2006
					Новият външен министър на Гърция Дора Бакоянис каза в сряда, че решаването на кипърския въпрос и подобряването на връзките със съседна Турция ще са сред основните й приоритети. 
					(Ройтерс, Атинска информационна агенция, Македонска пресагенция, Хеленик Радио, Кипърска информационна агенция, Макфакс - 15/02/06)
 
					 
						
"Външната ни политика … трябва да утвърждава принципите на демокрацията и мирното решаване на разногласията," каза новият външен министър на Гърция Дора Бакоянис. [Гети Имиджис]
						Решаването на кипърския въпрос и подобряването на връзките със съседна Турция ще са сред основните приоритети на новия външен министър на Гърция Дора Бакоянис, която положи клетва в сряда (15 февруари) заедно с още девет новоназначени министри и заместник-министри. 
						"Приоритетите ми са големите въпроси, които стоят пред нас -- първо Кипър, след това развитието на гръцко-турските отношения и по-широкото развитие на Блаканите," каза Бакоянис по време на церемонията във външното министерство. 
						Премиерът Костас Караманлис обяви първите големи промени в кабинета си във вторник, почти две години след идването на власт на неговата десноцентристка партия "Нова демокрация" (НД) през март 2004 г. Финансовият министър Йоргос Алогоскуфис, министърът на развитието Димитрис Сиуфас и министърът на образованието Мариета Янаку запазиха постовете си. Караманлис се отказа от културното министерство и го предаде на Георгиос Вулгаракис, който бе министър на обществения ред преди промените. Друга важна промяна е, че Евангелос Меимаракис замени Спилиос Спилиотопулос като министър на отбраната. Бяха премахнати шест поста на заместник-министри, включително някои, създадени специално за олимпиадата в Атина през 2004 г. 
						Бакоянис, първата жена, назначена да отговаря за гръцката външна политика, и популярен кмет на Атина от октомври 2002 г., замени ветерана дипломат Петрос Моливиатис на втория по важност пост в правителството. 
						Бивш министър на културата, Бакоянис е най-голямата дъщеря на Костас Мицотакис, който бе премиер от 1990 до 1993 г. Тя е вдовица на Павлос Бакоянис, журналист и изтъкнат десноцентристки политик, застрелян през септември 1989 г. от терористичната групировка "17 ноември". 
						Известна фигура в гръцкия политически живот, Бакоянис се отказа от поста си на заместник-председател на НД преди местните избори през октомври 2002 г., за да се включи в надпреварата за кметския стол в Атина. Тя спечели с категорична победа над кандидата на тогавашната управляваща партия ПАСОК [Общогръцкото социалистическо движение]. 
						При поемането на поста в сряда Бакоянис обеща да защитава интересите на страната и да следва принципите на последователност и приемственост, без партийни пристрастия. 
						"Външната ни политика се провежда с цел … да утвърждава принципите на демокрацията и мирното решаване на разногласията," е казала тя, цитирана от "Атинската информационна агенция" (АНА), като е обещала да провежда дипломация с "принципи, програма, реализъм и творчество". 
						В свое обръщение в сряда Караманлис каза по повод на външната политика на страната, че тя "може да се резюмира с три думи: стабилност, сътрудничество и развитие". 
						Гърция, каза той, ще продължи да инвестира в развитието на добри отношения с всички свои съседи, да подкрепя стремежите им за интеграция в ЕС и да работи за подобряването и пълното нормализиране на отношенията с Турция. Това, което Атина желае повече от всичко, е отбелязал Караманлис, цитиран от АНА, е уреждане на кипърския въпрос, за да паднат и последните останали стени на европейска територия. 
						"Ние искаме функционално и изпълнимо решение, което да отговаря на принципите, на които се основава ЕС," е казал премиерът. 
						Други области, върху които ще се съсредоточи гръцката външна политика според Караманлис, включват икономическата дипломация и разширяването и засилването на международното сътрудничество на Гърция.

САЩ изразиха подкрепа за териториалната цялост на Косово
					23/07/2008
					Косовският президент Фатмир Сейдиу и премиерът Хашим Тачи проведоха поредица от срещи в Съединените щати, където президентът Джордж Буш отново повтори подкрепата си за независимостта на страната. 
					От Блерта Фоничи-Кабаши за for Southeast European Times от Прищина -- 23/07/08
 
					 
						
Американският президент Джордж Буш (вдясно) се срещна с косовския президент Фатмир Сейдиу (в средата) и премиера Хашим Тачи в понеделник (21 юли) във Вашингтон. [Гети Имиджис]
						Президентът на САЩ Джордж Буш посрещна косовския президент Хашим Тачи в Белия дом във Вашингтон в понеделник (21 юли). Съединените щати са един от най-големите застъпници на независимостта на Косово и се противопоставят на всякакво разделение на държавата. 
						"Обещах, че Съединените щати ще продължат да работят с онези държави, които не са признали независимо Косово, с цел да ги убедим да го сторят възможно най-скоро,” каза Буш на пресконференция след срещата в понеделник. „Косово няма да бъде [разделяно] и Съединените щати винаги ще подкрепят тази нова държава." 
						От своя страна Сейдиу заяви: „Косово ще бъде страна на демокрацията, отечество на всички свои граждани. То ще има особено уважение към малцинствата. Ние сме много заинтересовани да имаме добри отношения с Република Сърбия. Нашият напредък ще бъде с интеграцията ни в НАТО и ЕС." 
						Тачи изрази благодарност за подкрепата на САЩ. „Косовското правителство и косовският народ винаги ще се прекланят с дълбоко уважение пред Съединените щати и администрацията на САЩ,” каза той. 
						Косово винаги е имало доверие в Съединените щати, каза той. „Ние изграждаме демократично Косово и ще развиваме Косово икономически.” 
						Срещата на върха в понеделник последва поредица от срещи, които Сейдиу и Тачи имаха с американски високопоставени представители, между които бяха държавният секретар Кондолиза Райс и министърът на отбраната Робърт Гейтс. 
						"Съединените щати ще продължат да помагат на Косово, докато то изгражда многонационалното си правителство и демократични институции,” заяви пред репортери Райс след разговори със Сейдиу и Тачи в петък. „Над 40 страни са признали Косово, включително над две трети от Европейския съюз и НАТО, както и мнозинството от членките на Съвета за сигурност на ООН.” 
						Също в петък Райс назначи американския шарже д’афер в Прищина, Тина Кайданоу, за първи посланик на САЩ в Косово. 
						"Това е исторически момент за Косово,” заяви жителят на Прищина Лулзим Морина, завърнал се в Косово след десет години живот на бежанец в Германия.

Търгът за мобилен оператор в Косово бе спрян вследствие на обвинения в корупция
		13/08/2004
		Веднага след като бе обявен победителят в търга за втори мобилен оператор в Косово, премиерът помоли изпълняващия длъжността ръководител на ЮНМИК Чарлз Брейшоу временно да спре процедурата.
		От Берат Бужала за Southeast European Times от Прищина – 13/08/04
 
		 
			
Антон Майзел, директор на словенската фирма “Мобител”, присъства на пресконференция в Прищина на 7 юли. Първоначално консорциум, воден от “Мобител”, бе обявен за победител в публичния търг за втори мобилен оператор в Косово. [Лаура Хасани]
			Независима комисия за проверка на сделката, назначена от главната ревизионна служба на Косово, препоръча да се анулира публичният търг за втори мобилен оператор. Според съобщение за пресата на ЮНМИК експертният екип е установил "случаи на сериозно несъобразяване с изискванията по време на предварителната оценка, грешки при спазване на изискванията и несъответствия през целия тръжен процес". 
			През юли косовският премиер Байрам Реджепи поиска от изпълняващия длъжността ръководител на ЮНМИК Чарлз Брейшоу да спре временно търга поради обвинения в корупция и загриженост за възможните политически и икономически последици. Това стана след като съветът на Комисията за регулиране на далекосъобщенията (КРД) определи за победител “Мобикос”, консорциум от косовски компании и словенската фирма “Мобител”. 
			Сред другите кандидати бяха американската фирма “Уестърн уайърлес интърнешънъл” в съдружие с косовската фирма ИПКО и шведската “Теле2”. 
			За първи път след установяване на международното присъствие търг от съществено значение бе изцяло ръководен от местните власти. Въпреки това Реджепи реагира незабавно на съобщението на съвета на КРД, като помоли Брейшоу да спре процеса, докато не бъдат проучени обвиненията и не се вземе решение по тях. 
			Дипломатическите мисии на САЩ и Великобритания също изразиха загриженост поради липсата на прозрачност. 
			Съветът на КРД е доминиран от най-голямата политическа партия на Косово, Демократичната лига на Косово, като има и специална комисия, натоварена с надзора на процеса, в която влизат политически деятели – а не експерти в областта, както е по закон. Комисията се председателства от Хаки Шатри, член на косовския парламент. 
			"Друга голяма пречка е, че мнозинството от членовете на специалната комисия не владеят английски език", казва главният изпълнителен директор на ИПКО Акан Исмайли. Всички предложени оферти бяха на английски. Освен това КРД не уточни дали документите, възлизащи на хиляди страници, са преведени на албански за членовете на комисията. 
			Председателят на КРД Антон Бериша отхвърли твърденията за нередности и каза, че въпросът е "личен и политически". В отговор на новината за констатациите на независимия екип “Мобител” излезе с изявление, в което се посочва, че компанията е направила качествена оферта и ще "защитава своите интереси с всички законни средства, тъй като Косово представлява обещаващ пазар, който те приемат много сериозно".

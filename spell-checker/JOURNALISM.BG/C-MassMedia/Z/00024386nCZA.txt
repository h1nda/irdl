Босненски сърби протестират срещу новите мерки 
					30/10/2007
					Хиляди протестираха в Република Сръбска срещу промените, предложени от върховния представител Мирослав Лайчак. Главният международен представител каза, че мерките са необходими за подобряване на функционирането на държавните институции, но босненските сърби смятат, че те подкопават Дейтънското споразумение.
					От Влатко Вукотич за Southeast European Times - 30/10/07
 
					 
						
Босненски сърбин крещи лозунги по време на мирен протест в Баня Лука в понеделник (29 октомври). [Гети Имиджис]
						Босненски сърби излязоха на улиците в Баня Лука и други градове в понеделник (29 октомври), за да протестират срещу срещу новите мерки, наложени от главния представител на международната общност в Босна и Херцеговина (БиХ), върховния представител Мирослав Лайчак. 
						Няколко хиляди души участваха в основния протест, организиран от Сръбската асоциация на неправителствените организации и подкрепен от всички босненскосръбски парламентарни партии. Демонстранти носеха плакати и лозунги против премахването на Република Сръбска (РС), а някои носеха портрети на руския президент Владимир Путин. 
						Лайчак обяви предложените мерки на 19 октомври, като посочи, че те са необходими за подобряване на функционирането на институциите в БиХ. Лидерите на РС обаче реагираха остро, като казаха, че така се нарушава Дейтънското споразумение. 
						Някои от целите на промените са да не се позволява на министри и законодатели от която и да е етническа общност да блокират решения, като не присъстват на заседания, обикновена практика в БиХ. За да предотврати това, Лайчак предложи да се разреши на държавното правителство да провежда заседания, ако присъстват повечето министри. 
						Босненските сърби смятат, че техните представители сега няма да могат да наложат волята си при гласуванията, което ще се отрази на равнопоставеността на трите националности в БиХ. Мерките на Лайчак ше направят възможно решенията да се взимат единствено от босненските и хърватските лидери. 
						Политическите лидери на РС заплашиха да напуснат всички общи институции, ако мерките не бъдат отменени. "Решението на върховния представител е ненужно и за нас то е измама," каза премиерът на РС Милорад Додик. "Призоваваме политиците в Сараево да приемат РС, за да можем и ние да приемем БиХ." 
						В понеделник парламентът на автономната област започна извънредно заседание, но временно го отложи, за да могат партиите да изчистят несъгласията си и да излязат с обща декларация относно мерките. 
						Същия ден правителството на областта излезе с декларация, с която отхвърля юридическите обяснения на Службата на върховния представител (СВП) за мерките. Кабинетът призова управителния съвет на Съвета за прилагане на мира да обсъди въпроса на заседанието си в Сараево във вторник и сряда. 
						Междувременно Лайчак отказа да отмени разпорежданията си, като заяви, че те напълно съответстват на конституцията на БиХ и не са в ущърб нито на някоя от автономните области, нито на някоя от съставните националности. 
						"Ако има ненужно ескалиране на напрежението, това ще е в резултат от действия на властите в РС и те ще носят отговорност за последствията," каза говорителят на СВП Лиляна Радетич.

Експерти на ЕС започнаха анализ на гръцкия план
					23/02/2010
					 
						АТИНА, Гърция -- В понеделник (22 февруари) в Атина финансови експерти на ЕС започнаха да анализират плана за строги икономии на Гърция, оценявайки реформаторските мерки, предложени от правителството за намаляване на огромния бюджетен дефицит. Анализаторите, включващи представители на Европейската централна банка и МВФ, ще определят дали мерките ще бъдат достатъчни за намаляване на дефицита от 12,7 % от БВП в момента до под 3 % до 2012 г. Те ще представят своите констатации на Европейската комисия в началото на следващия месец, след което ЕС ще реши дали Атина има нужда от допълнителни мерки.
						Гърция пропусна крайния срок, петък, за представяне на повече подробности за сделките с банки от "Уол Стрийт", които според твърденията страната е използвала, за да прикрие фактическото си финансово състояние. Атина обвини за закъснението четиридневната стачка от миналата седмица на служителите от министерство на финансите. Министерството по-рано заяви, че сделките са били законни по времето, когато са били сключвани. Банка „Голдман Сакс”, която през 2001 г. сключи с Гърция сделка за суапова операция с валута, заяви в понеделник, че „не е направила нищо нередно." (Ройтерс, АНА-МПА, Синхуа, АФП - 22/02/10)

Заместник-ръководителят на ЮНМИК и представители на Белград обсъдиха завръщането на бежанците в Косово
					15/06/2006
					Заместник-ръководителят на ЮНМИК Стивън Шук и сръбски представители изразиха задоволството си от разговорите, които проведоха в сряда в Белград по различни въпроси, свързани с Косово, включително завръщането на бежанците.
					(Блиц - 15/06/06; ЮНМИК, Информационен център на ООН, AП, AKИ, Бета -14/06/06; AП, Информационен център на ООН - 06/06/06)
 
					 
						
“Целта на тази среща бе да се започне честен и пряк диалог с лидерите в Белград по отношение на завръщането на бежанците, завърналите се бежанци и собствеността им,” каза заместник-ръководителят на ЮНМИК и бивш началник на Постоянния щаб на НАТО в Сараево Стивън Шук. [Гети Имиджис]
						В сряда (14 юни) заместник-ръководителят на ЮНМИК Стивън Шук изрази своя оптимизъм след "искрените", както той се изрази, разговори със сръбски ръководители по различни важни въпроси, свързани с Косово. 
						"Целта на тези срещи бе да се започне честен и пряк диалог с лидерите в Белград по отношение на завръщането на бежанците, завърналите се бежанци и собствеността им," каза Шук пред репортери. "Аз съм много оптимистично настроен. Договорихме се да проведем и следващи срещи на техническо ниво. Започнахме искрен диалог, който е в интерес на всички разселени лица и определено е в интерес на икономическото развитие на Косово." 
						Завръщането на хората, които бяха принудени да напуснат домовете си по време на етническия конфликт в Косово от 1998-1999 г., особено на сръбските бежанци, е важен фактор за определяне на бъдещия статут на провинцията. Над 200000 представители на косовските сърби и на други малцинствени групи са избягали от провинцията след 1999 г. поради страх от отмъщение от страна на етническите албанци след кървавата разправа на режима на Милошевич с тях и последвалото му изтегляне от провинцията след въздушната операция на НАТО. 
						Останали са около 100000 етнически сърби. Белград твърди, че само около 10000 сръбски бежанци са се завърнали по домовете си през последните седем години, като обвинява ЮНМИК, че не е успял да гарантира защитата на тази общност. 
						Шук посети страната няколко дни, след като сръбски и косовски ръководители и оттеглящият се скоро от поста ръководител на ЮНМИК, Сьорен Йесен-Петерсен, подписаха на 6 юни протокол, с който обещаха да ускорят завръщането на хората, които са били принудени да напуснат домовете си поради конфликта през 1998-1999 г. Страните се съгласиха, че гарантирането на безопасността на завърналите се бежанци, връщането на имотите на разселените лица и възстановяването на домовете им, както и създаването на среда, която подпомага завръщането им, са основни фактори за успеха на процеса. 
						Посещението на Шук съвпадна и с публикуването на последния доклад на генералния секретар на ООН Кофи Анан за Косово, в който се посочва, че позициите на сърбите и на косовските албанци все още са доста далеч една от друга. Анан подчерта, че "гъвкавостта, щедростта и компромисният дух" от страна на всички участници са от основно значение за напредъка на преговорите. 
						Сред ръководителите, с които Шук разговаря в Белград, бяха президентът на сръбския Координационен център за Косово, Санда Рашкович-Ивич, външният министър Вук Драшкович, съветникът на сръбския президент Душан Батакович и политическите и външнополитически съветници на премиера Воислав Кощуница. Шук ги запозна с приватизационния процес в Косово и как се решават въпросите с частната собственост. 
						Рашкович-Ивич определи срещата с Шук за "много добра и полезна," като добави, че освен въпросите, свързани с приватизацията и имотите, двамата са обсъдили и "проблема с обществения транспорт" в Косово. 
						Драшкович е казал на Шук, че сръбските власти са готови да покажат "максимална гъвкавост" в преговорите за статута на Косово, съобщи в четвъртък белградският ежедневник "Блиц".

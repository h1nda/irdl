ЕК показа, че очаква резултати от борбата срещу корупцията в България
					23/04/2008
					 
						СОФИЯ, България -- След промените в кабинета от вторник (22 април), при които бяха сменени четирима министри и създаден пети министерски пост, Европейската комисия (ЕК) посочи, че желае резултати в борбата срещу корупцията и организираната престъпност. "Проблемът с назначенията... е напълно вътрешен проблем за българските власти, но ние, разбира се, се съобразяваме с тези промени. Назначаването на вицепремиер без портфейл, който ще отговаря за еврофондовете, доказва осъзнаването и решимостта на правителството да гарантира правилното използване на еврофондовете", заяви говорителят на ЕК Марк Грей. "Като цяло ние се надяваме, че тези промени ще укрепят многостранните реформи, целящи борба с корупцията по високите етажи и организираната престъпност, както предлага ЕК". Той подчерта, че следващите три месеца ще бъдат важни и че ЕК очаква както напредък, така и сътрудничество. (БТА, Класа, Актуално, БТВ, Дарик - 22/04/08)

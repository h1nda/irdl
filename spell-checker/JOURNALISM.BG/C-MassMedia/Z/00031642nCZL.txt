Двама босненски сърби са изправени пред съда в Хага
					15/09/2009
					 
						ХАГА, Холандия -- В понеделник (14 септември) в Трибунала в Хага започна съдебният процес за военни престъпления срещу двама бивши висши босненски сръбски държавни служители. В своята встъпителна реч прокурорът Йоана Корнер каза, че Мицо Станишич, на 54 г., и Стоян Жуплянин, на 57 г., са участвали в престъпен заговор за изгонване на хората от несръбски произход от Босна и Херцеговина (БиХ) през 1992 г. "Не твърдим, че някой от обвиняемите е извършил лично убийства или побои, или пък е участвал лично в мародерски действия, но те са знаели за тези престъпления", заяви Корнер. По онова време Станишич е бил министър на вътрешните работи на Република Сръбска, а Жуплянин е бил началник на областно полицейско управление.
						Междувременно медиите в БиХ съобщиха в понеделник, че босненската сръбска полиция е открила двама души, които разполагат с информация за местонахождението на бившия босненски сръбски военен командир Ратко Младич. Двамата са били разпитани и поставени под наблюдение, съобщи местната информационна агенция "Фена", позовавайки се на доклад за сътрудничество между институциите на Република Сръбска и Трибунала в Хага за военни престъпления. (Фена, Дневни Аваз, ФоНет, БХРТ, РТРС, Бета, АП, АФП, ДПА - 14/09/09)

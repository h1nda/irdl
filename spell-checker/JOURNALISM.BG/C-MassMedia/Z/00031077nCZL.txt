ЕС отложи оценката на Албания
					28/07/2009
					 
						ТИРАНА, Албания -- ЕС е отложил оценката на заявлението на Албания за статут на кандидат-членка заради проточилия се изборен процес в страната, съобщиха местните медии в понеделник (27 юли). Избирателите гласуваха преди месец, но окончателните резултати все още не са обявени заради внесените от опозиционните партии жалби. Външните министри от ЕС обещаха да разгледат заявлението на Албания след края на изборния процес. "Продължаваме да приветстваме европейската перспектива на страните от Западните Балкани", заяви шведският министър по въпросите на ЕС Сесилия Малмстрьом, чиято страна в момента е ротационен председател на ЕС.
						Албанският министър-председател Сали Бериша в понеделник призова опозицията да признае представените от Централната избирателна комисия резултати. До края на тази седмица всички партии трябва да регистрират своите окончателни жалби, преди резултатите да бъдат обявени официално. (Шекули, Би Би Си, Топ Нюз, Ора Нюз, Телеграфи - 27/07/09)

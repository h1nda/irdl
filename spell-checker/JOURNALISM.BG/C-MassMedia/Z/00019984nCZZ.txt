Наука и технологии: Албански учени обсъждат алтернативни енергийни източници
					18/09/2006
					Конференция в Тирана обсъжда засилване на използването на възстановими енергийни източници, като водород, вятърна и слънчева енергия. Още в новините от областта на науката и технологиите: ЮНЕСКО спонсорира форум, посветен на науката на Балканите; турско проучване установи липса на интерес към науката от страна на младежта; Гърция обяви план за лансиране на широколентов Интернет в цялата страна.
					
 
					 
						
Вятърната енергия е един от алтернативните източници на енергия, обсъждани от албански учени на неотдавнашна конференция. [Гети Имиджис]
						
Aлбански учени се събраха на конференция в Тирана за обсъждане на перспективите за използване на алтернативни енергийни източници, като вятър, водород, слънчева енергия, вода и биомаса. Форумът бе организиран от Министерството на икономиката, търговията и енергетиката и Института за развитие на естествената среда "Ко-ПЛАН". Целта е да се очертаят политики в подкрепа на използването на възстановима енергия. Участниците бяха единодушни, че ако страната използва рационално своите енергийни източници, тя няма повече да бъде зависима от вноса на електричество. 
						*** 
						На 28 септември в Любляна, Словения, се открива двудневна международна конферецния под надслов "Защо да инвестираме в науката в Югоизточна Европа?". Проявата е организирана съвместно от ЮНЕСКО и от правителствата на Словения и Австрия.
						*** 
						В проучване на турския Съвет за научни и технологични изследвания (ТУБИТАК) се констатира, че само трима от всеки десет турски младежи проявяват силен интерес към науката. Макар и да се интересуват от развитието на науката, младежите нямат склонност да четат научни статии или да участват в обсъждане на научни теми, установи изследването. Резултатите се базират на проучване на 1 033 души на възраст между 15 и 24 г. в 47 провинции, 97 окръга и 68 града.
						
						Вторият Международен симпозиум на еколозите от Черна гора ще се състои в град Котор между 20-и и 25-и септември. Проявата е организирана съвместно от черногорското Републиканско бюро за околна среда, Природо-научния музей, Института по морска биология и Центъра за биологично разнообразие. Очаква се да участват над 300 водещи учени и експерти по екология от 30 страни.
						*** 
						
Гръцкото правителство обяви, че ще осъществи програма на стойност 450 млн. евро, предназначена да разшири използването на широколентов Интернет до 7 % от гръцкото население до 2008 г. Наред с другото програмата ще изгради широколентови и/или безжични мрежи в стотици общини, ще свърже близо 4 000 публични институции в страната и ще повиши широколентовия достъп в периферните области на Гърция.
						*** 
						Три оператора за далекосъобщения в Босна и Херцеговина (БиХ), "БХ Телеком", "ХТ Мобайл Комюникейшънс Мостар" и "Телеком Сръпске", се класираха сред 100-те най-успешни компании в БиХ в ранглистата на сараевския делови седмичник "Пословне Новине". Подреждането в класацията бе извършено въз основа на реализираните печалби и приходите от износ. Листата включва още алуминиевия завод "Алуминий" със седалище в Мостар, електроцентралите "Електропривреда БиХ", и "Електропривреда РС", както и стоманопроизводителя "Миттал Стийл" в Зеница. 
						
(Различни източници – 11/09/06 – 18/09/06)

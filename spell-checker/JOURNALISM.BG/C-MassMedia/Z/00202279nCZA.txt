Директорът на сръбската полиция Вельович подчерта необходимостта от регионално полицейско сътрудничество
					23/01/2012
					Въпреки недостига на персонал и оборудване, директорът на полицията дава висока оценка на поверената му институция.
					От Бояна Милованович за Southeast European Times от Белград – 23/01/12
 
					 
						
Според директора на полицията Милорад Вельович сръбската полиция „поддържа много добро сътрудничество в региона и извън него.“ [Никола Барбутов/SETimes]
						Не толкова отдавна – през 90-те години на ХХ век – полицията в Сърбия беше източник на тревога, а не на сигурност. Тя беше инструмент, който Слободан Милошевич използваше, за да запази властта си. 
						Малцина биха си помислили, че след смяната на властта – по демократичен начин през 2000 г. – човек, някога тясно свързан с Милошевич, отново ще бъде начело на полицията. Точно това обаче стана през 2008 г., когато Ивица Дачич, някога един от най-близките сътрудници на Милошевич и лидер на основаната от Милошевич Социалистическа партия на Сърбия, стана министър на вътрешните работи на Сърбия. 
						При поемането на поста Дачич беше посрещнат от обществеността с голяма доза скептицизъм. Днес обаче, в края на мандата на сегашния кабинет, доверието в полицията е възстановено. 
						В ексклузивно интервю за SETimes директорът на полицията Милорад Вельович заяви: „Смятам, че сме добър пример на Балканите за истинска и добра полиция. Поддържаме много добро сътрудничество в региона и извън него. Един общ проблем обединява полицейските сили в региона – организираната престъпност – и ако решим този проблем заедно, можем да го решим по-добре. В света няма полиция, която може да се справи с този проблем сама.“ 
						Въпреки че е доволен от състоянието на вътрешната сигурност, той посочва, че рисковете са съвсем наблизо. „От гледна точка на сигурността Косово е проблем за Сърбия, като до известна степен застрашава сигурността в самата Сърбия. В момента, когато въпросът за сигурността в Косово бъде решен, ще бъде намерено решение и за сигурността в Сърбия“, заяви Вельович. 
						Като основни опасности той посочи организираната престъпност, трафика на наркотици и тероризма. „Всички тези проблеми заплашват Сърбия от Косово. Тероризмът е проблем, на който не се отдава достатъчно значение. Не казвам, че Сърбия е застрашена; за момента контролираме това добре. Тероризмът не е местно или регионално зло, а проблем с много по-широк обхват. Превенцията в тази област не е достатъчна, не само в Сърбия, но и в целия регион“, заяви Вельович. 
						Вельович, който през 2006 г. беше назначен за първи директор на полицията в Сърбия, добавя, че сръбската полиция е готова и е в състояние да защитава и гарантира безопасността на всички граждани, независимо от тяхната националност или религия. 
						Що се отнася до икономическата криза, той отбелязва, че тя „насърчава засилването на престъпната дейност“, като същевременно на полицията й се налага да се справя с по-малко ресурси, включително недостиг на оборудване и персонал. През изминалата година това доведе до няколко полицейски стачки. 
						„Днес Сърбия има 35 000 професионални полицейски служители. За да можем да изпълним изцяло европейските стандарти, се нуждаем от още 15 000 полицаи“, каза Вельович за SETimes. Средната заплата на полицай е около 350 евро месечно, което според директора на полицията не е достатъчно, като се имат предвид опасностите, на които са изложени полицейските служители. 
						„Ако един полицай не може да издържа семейството си, съмнително е дали той ще върши работата си професионално.“ 
						Оборудването не е модернизирано от години, посочи той. Необходимо е да се закупи по-добро оборудване, осигуряващо по-висока защита, посочи той, както и по-нови технологии. „Всичко това изисква огромни средства“, признава директорът. 
						Въпреки че „се стреми към професионализъм“ и е спечелила доверието на обществото, според Вельович полицията все още не е получила статута, който заслужава. 
						„Полицията защитава границите на страната; полицията е тази, която охранява административната граница с Косово, като поддържа обществения мир и ред и предотвратява престъпления. Ако някой отговаря за всичко това, тогава трябва да получи известна компенсация“, заяви Вельович. 
						Той посочва също, че полицията трябва да стои над влиянието на политическите партии. „Направихме големи крачки към ограничаване на влиянието. Политическата структура трябва да разбере, че полицията... не служи на една партия или на едно правителство“, заяви Вельович. 
						Основната задача, добави той, е борбата с корупцията. „Корупцията застрашава системата. Тя е голямо зло. Полицията не може да се справи сама с корупцията; това е задача на цялата система. Всички държавни институции, всички сектори, всички органи и структури трябва да участват в борбата. Ако днес преследвам полицай от пътна полиция за това, дали ще вземе 10 евро на магистралата, не съм решил проблема с корупцията. Този проблем се решава систематично“, подчерта той.

Шенген продължава да се изплъзва на България и Румъния 
					21/01/2011
					 
						БУДАПЕЩА, Унгария -- Германският вътрешен министър Томас де Мезиер отново подчерта в четвъртък (20 януари) позицията на страната си, че България и Румъния все още не са готови да се присъединят към шенгенската зона. В разговор по време на неофициална среща на министрите на правосъдието и на вътрешните работи от ЕС в Гьодьоло той похвали усилията на двете страни в изпълнението на техническите критерии, но подчерта, че е необходим по-нататъшен напредък в борбата с корупцията и в областта на правосъдието. 
						Междувременно френският министър по европейските въпроси Лоран Вокие предупреди за евентуален риск за сигурността на Европа при преждевременното приемане на София и Букурещ в зоната. "Ако базата данни за шенгенската област се окаже в ръцете на международни престъпници, това ще унищожи цялата вътрешноевропейска сигурност," каза той в четвъртък от Хелзинки. България и Румъния се надяваха да се присъединят към шенгенската зона през март т.г., но процесите вероятно ще се забавят поради такива възражения. (AФП, ДПА, Ройтерс, Гласът на Америка - 20/01/11)

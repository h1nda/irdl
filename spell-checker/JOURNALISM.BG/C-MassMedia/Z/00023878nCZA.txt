В Македония бяха открити останки от праисторически животни
					13/09/2007
					Вкаменелости от древни жирафи, антилопи, носорози, саблезъби тигри, мастодонти и други едри животни бяха намерени край село в Източна Македония.
					От Зоран Николовски за Southeast European Times от Скопие -- 13/09/07
 
					 
						
Останките датират отпреди пет до десет милиона години. [Томислав Георгиев]
						Праисторически жираф, открит в Източна Македония в началото на лятото, се открива за първи път в Европа, твърдят палеонтолози. Древното животно е сред няколкото групи вкаменелости, датиращи отпреди пет до десет милиона години. 
						Намерените в покрайнините на с. Стамер, близо до Делчево, вкаменелости са доказателство за това, че в Европа някога са живели антилопи, праисторически носорози, саблезъби тигри и мастодонти, а също и жирафи. Подобни доказателства биха били полезни и за проследяване на еволюцията на хомо сапиенс, за когото се смята, че произхожда от Африка. Видът се е появил там преди около 200 000 години и е мигрирал по-късно в Европа и Азия. 
						"Ние открихме останки от вкаменелости на няколко места край Стамер и очакваме още находки," каза палеонтологът Дьони Жераад от Лабораторията по еволюция на човека към Националния център за научни изследвания в Париж. 
						"На първия обект открихме останки от праисторически жираф, първата подобна находка в Европа. Това е важна находка и се надяваме да открием още екземпляри в тази местност," каза Жераад. 
						Според Николай Спасов от Националния природо-научен музей в София обектът край Стамер съдържа останки от късния миоцен. Откритият жираф, каза той, е предшественик на днешните африкански жирафи. Днешните животни тежат средно до един тон, докато македонският екземпляр е тежал около два тона, бил е по-нисък и е имал рога. 
						Първите разкопки бяха извършени през март, когато минният инженер Любе Митевски открива костите и ги предава на учените. 
						Нови, по-интензивни разкопки ще започнат този месец. Македонското министерство на културата отделя средства за изследване на обекта. Министерството на околната среда и физическото планиране е отцепило района и е въвело временни мерки. Обявени са мерки за постоянно наблюдение с цел да бъдат възпрени незаконните иманяри - постоянен проблем в Македония.

Монополите са причина за инфлацията в Сърбия
					04/04/2006
					Сърбите плащат за много стоки повече от гражданите в други страни от Югоизточна Европа и скоро не се очаква инфлацията да спадне. Независимо че разходването на бюджета е овладяно и цените на петрола се стабилизират, правителството прави малко за атакуване на другия стълб на инфлацията - монополите.
					От Георги Митев-Шантек за Southeast European Times от Белград -- 04/04/06
 
					 
						
Високите цени отнемат огромна част от работната заплата на сърбите. [Гети Имиджис]
						Освен високите обществени разходи, монополизацията на сръбската икономика е един от основните фактори, обуславящи високите нива на инфлация в страната. Икономистите предупреждават, че докато държавата не предприеме действия, инфлацията ще продължи да поддържа нивото от 20 %, на което се очаква да бъде и в края на годината, и че е слабо вероятно то да падне под 10 %, доближавайки се до инфлационните нива в останалите страни от региона. 
						МВФ изисква разходната част на държавния бюджет за следващата година да намалее с 220 млн. евро, като по този начин се атакува един от стълбовете на инфлацията. Предвижданията са, че световните цени на петрола няма да търпят такива колебания, каквито имаше през 2005 г., и следователно това ще бъде удар и по втория стълб на инфлацията. Правителството трябва да се справи с последния стълб - вътрешните монополи. 
						Лобито на монополистите в Сърбия обаче е изключително силно. Едва през септември 2005 г., след многогодишно отлагане, бе приет новият Закон за защита на конкуренцията. Мнозина очакват, че новият закон ще бъде прилаган зле, точно както и предишният закон от 1996 г., който не доведе до нито едно обвинение в монополна дейност. Миналата година правителството сформира отдел за борба с монополите, но все още не е ясно дали това ще доведе до някакви резултати. 
						Анализатори твърдят, че печалбите на монополистите и близостта на бизнесмените до властта са твърде големи, за да се откажат те толкова лесно от тях. 
						Сръбските граждани са обременени от скъпите услуги на неефективните държавни монополи, в т. ч. електроснабдителните предприятия, петролните компании и телефонните услуги. Същевременно частните монополи, създадени по време на прехода -- особено в сектора на селското стопанство -- упражняват инфлационен натиск. Неофициалните частни картели налагат цени незаконно, според експерти от Икономическия институт в Белград. 
						"[Монополите] пряко подхранват инфлацията, като повишават цените на отоплението, водата, услугите по сметопочистване, а непряко, като повишават заплатите на служителите си. Нашата система все още не разполага с механизми за контрол на монополните цени," казва Стоян Стаменкович, който оглавява екипа от анализатори. 
						Друг икономист, Юрий Баец, насочва вниманието към производителите на хранителни стоки, които получават лъвския пай от средностатистическата сръбска заплата. Пет мандри -- 60 % от млекопреработвателната промишленост на Сърбия -- са собственост на една компания, "Бритиш Салфорд Инвестмън Фонд". В захарната промишленост има само три големи производителя: италианската "Сфир", местната фирма "МК Комерс" и гръцката "Хеленик Шугър". Основният дял от месопреработвателната промишленост е собственост на местни компании, най-голямата от които е "Делта Холдинг", най-голямата фирма в Сърбия. 
						Постоянният представител на МВФ в Белград Харалд Хиршхофер също твърди, че правителството трябва да обърне по-голямо внимание на монополите в хранително-вкусовата промишленост. Домакинствата с ниски доходи и безработните страдат най-много от инфлацията в този сектор, отбелязва той. 
						Заместник министър председателят Миролюб Лабус и министърът на земеделието Ивана Дулич Маркович публично атакуваха картелите през 2005 г., но досега не са предприети конкретни мерки за спирането им. Според икономистите докато правителството не подкрепи думите си с действия, инфлацията няма да намалее.

Румъния осъди националистическите лозунги, изписани по стените на посолства 
					11/01/2011
					 
						БУКУРЕЩ, Румъния -- В понеделник (10 януари) властите започнаха разследване, което трябва да установи кой е изписал националистически послания по стените на унгарското посолство в Букурещ късно вечерта в неделя. Външното министерство публикува изявление, осъждащо инцидента и определящо го като изолиран акт на вандализъм. Унгарският посланик в Букурещ Оскар Фузеш се присъедини към това мнение. заявявайки, че лозунгите не отразяват отношенията между двете държави. Властите не съобщиха какви са били лозунгите и повечето от тях бяха изтрити рано сутринта в понеделник. 
						Други новини от понеделник -- Прокуратурата съобщи, че е започнала наказателно разследване срещу румънски депутат от Европейския парламент, обвинен в нанасяне на обида и хвърляне на чаша с вода по служебно лице, което се е опитвало да връчи заповед за изгонване по съдебен ред. Корнелиу Вадим Тудор, лидер на националистическата партия "Велика Румъния", според обвинението е заплашвал също и полицейски служители. От партията се иска да освободи сграда, която се връща на собствениците й от предкомунистическата епоха. (АП, Адевърул, Зиаре, Евениментул Зилеи, Реалитатя, Агерпрес - 10/01/11)

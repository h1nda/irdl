Хърватия е изправена пред предизвикателството да реши проблема с корупцията
		28/11/2005
		Хърватия слезе с три позиции надолу в корупционния индекс на Трансперънси Интърнешънъл, което показва, че бизнесмените и икономическите анализатори не смятат, че е постигнат голям напредък в изкореняването на корупцията, измамите, непотизма и други подобни проблеми. Повече от десет години след края на комунизма, корупцията, с която бе просмукана старата централизирана икономика, все още съществува в много области, като добрите намерения на лидерите не винаги се трансформират във воля да се осъществят действителни промени. Но с напредването на Хърватия по пътя към членство в ЕС обаче върху страната се оказва все по-голям натиск да реши проблема. 
		От Кристина Чък за Southeast European Times -- 11/28/05
 
		 
			
Смята се, че хърватските болници са сред най-корумпираните институции в страната. [АФП]
			Напредъкът по отношение на кандидатурата на Хърватия за членство в ЕС със сигурност ще доведе до засилен натиск върху страната да изкорени корупцията. В последния доклад на Европейската комисия за напредъка на страната се отчита, че проблемът е сериозен, въпреки създаването на юридическа рамка за решаването му. 
			Последният доклад на международната организация срещу корупцията Тренсперънси Интърнешънъл (ТИ) отново подчертава колко сериозен е проблемът с корупцията за тази балканска страна. Хърватия слезе с три позиции надолу в корупционния индекс на ТИ, което показва, че бизнесмените и икономическите анализатори не отчитат особен напредък в тази област. 
			От 159 страни, класирани в изследването през тази година, което е най-големият брой страни, обхванати от проучването, откакто то бе започнато през 1995 г. Хърватия е на 70-то място. През 2004 г. тя бе на 67-мо място. Макар, че тя заема по-добра позиция в класацията в сравнание с всички останали съседни страни от бивша Югославия, с изключение на членката на ЕС - Словения, мястото, определено за Хърватия я поставя доста под средното равнище по този индекс в Съюза. 
			Мястото на Хърватия в класацията е резултат от многократни проучвния, проведени от независими институции, включително Инономист Интелиджънс Юнит, Мърчант Интърнешънъл Груп, Фрийдъм Хауз, Световният икономически форум и Изследователски център за световния пазар. 
			
Хърватия е на 70-то място според доклада на Трансперънси Интърнешънъл. [ТИ]
			Индексът използва скала от 10 пункта, като нула означава най-голяма степен на корупция, а десет означава липса на корупция. Хърватия получи оценка 3,4 пункта, която я поставя наравно с Египет, Буркина Фасо, Лесото, Полша и Саудитска Арабия. Средната стойност за света е 4,11 пункта. 
			И обратно, Исландия, Финландия, Нова Зеландия и Дания са сред страните, които са на първите позиции в класацията. С 9,7 пункта Исландия на практика се смята, че е страна, в която не съществува корупция. Най-зле са страни като Чад и Бангладеш с резултат 1,7. 
			Австрия е на 10-то място с 8,7 пункта; Великобритания и Холандия делят 11-то място с по 8,6 пункта, а Германия е на 16-то място с 8,2 пункта. България и Румъния, които се очаква да се присъединят към ЕС през 2007 г., имат различни резултати - съответно 55-то място (4,0) и 85-то място (3,0). Съединените щати са на 17-то място със 7,6 пункта. 
			От страните от бивша Югославия, Словения има най-висок резултат - 31-во място с 6,1 пункта. Най-зле е Македония - 103-та с 2,7 пункта. Сърбия и Черна гора е на 97-мо място, а Босна и Херцеговина - на 88-мо място. 
			"Корупцията не е природно бедствие: тя е хладнокръвно обмислена кражба на възможности от мъже, жени и деца, които не са в състояние да се защитят", заяви директорът на ТИ Дейвид Нъсбаум в съобщение за печата след публикуването на индекса за 2005 г.. 
			
"Корупцията не е природно бедствие: тя е хладнокръвно замислена кражба на възможности от мъже, жени и деца, които не могат да се защитят", заяви директорът на ТИ Дейвид Нъсбаум. [ТИ]
			"Лидерите не трябва само да обещават на думи, а да изпълнят в действителност обещанията си и да осигурят необходимите ресурси за по-добро управление, прозрачност и отчетност." 
			В по-бедните и неразвити страни, корупцията унищожава резултата от международната помощ, се казва в съобщението за печата на ТИ. Организацията призовава правителствата да предприемат серия от мерки, включително и да отделят по-големи ресурси за усилията за изкореняване на корупцията, както и да дадат на обществото по-подробна информация за бюджета, приходите и разходите. 
			Различни фактори допринасят за корупцията в Хърватия, смятат анализатори. Те включват нерегулиран пазар и инстуционални слабости, нестабилни социални норми и неразвита администрация. Непотизмът и фаворизирането са доста често срещани явления. Процесът на приватизация и децентрализация доведе до злоупотреби. Макар че лидерите заявяват, че гледат сериозно на проблема, липсата на политическа воля означава, че реториката рядко преминава в действия. В резултат на това, бизнес климатът не се развива, икономическото развитие се спъва и надеждите на хърватските граждани се помрачават. 
			Проучване, направено неотдавна установи, че почти 90 процента от хърватите смятат корупцията за обичайно поведение. Лекарите, болничните администратори, ръководителите на правителствени агенции и служителите от местното управление са смятани за най-корумпираните сред хърватските професионалисти. Колкото до институциите, съдебната система и системата на здравеопазването са с най-лоша репутация сред органите на местното управление. 
			Повече от 50 процента от анкетираните заявяват, че подкрепят въвеждането на финансови наказания, затвори или дори доживотна забрана за политическа дейност за уличени в корупция политици. 
			Независимо от доклада на ТИ, министър-председателят на Хърватия Иво Санадер е убеден, че нещата в страната се подобряват. Като пример той цитира процеса от една стъпка за регистрацията на фирми. Преди това дългите процедури създаваха благодатна почва за всякакъв вид корупция и подкупи, отбелязва Санадер. 
			Въпреки това съществуват още много възможности за корупция. Така например на фона на безработицата, която достига 20 процента, подкупите и личните връзки могат да натежат в намирането на работа, докато непотизмът и силовата политика държат някои хора на длъжности, които не изискват нито квалификация, нито някаква определена компетентност. Подобни явления са наследство от предишните режими, които осигуряваха привилегии на послушните и при които връзките и влиянието бяха определящите фактори. За да се скъса веднъж завинаги с това наследство, твърдят експертите, Хърватия трябва да предприеме незабавни и решителни мерки, включително и законодателни промени, които да осигурят по-голяма прозрачност в управлението.

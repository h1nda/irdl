САЩ са разтревожени от противоречивите послания от Сърбия по отношение на Косово
					07/09/2007
					Белград трябва да си изясни намеренията, заяви Държавният департамент на САЩ в четвъртък.
					(Блумбърг, Б92 - 07/09/07; AФП, Гласът на Америка, РФЕ/РЛ, Ню Йорк Таймс, ФТ, Б92 - 06/09/07)
 
					 
						
"Разбира се, това са злополучни забележки и не ни помагат по никакъв начин", заяви говорителят на Държавния департамент Том Кейси. "Още по-важно е, че ние смятаме, че тези изявления не представляват гледището на правителството на Сърбия." [Държавен департамент на САЩ]
						Сърбия трябва да изясни становището си след противоречивите забележки на официални представители на правителството по отношение на възможна реакция на Белград към декларация за независимост на Косово, заяви в четвъртък говорителят на Държавния департамент на САЩ Том Кейси (6 септември). 
						По-рано през деня държавният секретар на Сърбия за Косово Душан Пророкович, предупреди, че Белград може да изпрати войници, които да предотвратят признаването на провинцията за независима държава. 
						Неговите думи обаче изглежда са противоречие с интервю на сръбския външен министър Вук Йеремич за британския всекидневник "Файненшъл Таймс", публикувано същия ден. 
						"Ние няма да допринесем за дестабилизането на провинцията чрез физически и военни средства и средства на сигурността", заяви пред всекидневника външният министър. "Всички законни, дипломатически и практически ресурси, без ресурсите на сигурността и отбраната, ще бъдат използвани, за да покажем, че не приемаме декларация за независимост и че тя не е валидна." 
						 Кейси изрази съмнение, че възгледите на Пророкович отразяват действителната позиция на сръбското правителство. 
						 "Ние смятаме, че на основата на всичко, което сме чули преди, че позицията на външния министър е тази, която представлява възгледите на неговото правителство", АФП цитира Кейси. "Но при положение, че това са предизвикателни и злополучни забележки, разбира се, е подходящо да поискаме сръбското правителство да изясни и да потвърди, че становището на външния министър е всъщност и официалното." 
						Изпращането на сръбски войници в Косово е само една от 16-те възможни мерки, които Белград може да предприеме в отговор на декларация за независимост от страна на Косово, според Пророкович. Други включват търговско ембарго и затварянето на границите на провинцията със Сърбия. 
						"Ние ще блокираме всякаква търговска дейност и всички пътища", цитира го "Ню Йорк Таймс". 
						Отправянето на заплахи не е подходящо, а и не улеснява постигането на решение на проблема със статута на Косово, заяви Кейси и подчерта, ново насилие би било връщане назад за целия регион. 
						"Ние искаме да видим този въпрос решен чрез дипломатически дискусии и не мисля, че някой може сериозно да смята, че прибягването до насилие или сила може да бъде някакво решение", каза той. 
						Заплахите на Пророкович бяха направени само седмици след започването на нови 120-дневни преговори, подкрепени от международната общност, между Белград и Прищина, които ООН иска да завършат до 10 декември. След това Контактната група, състояща се от шест нации - Великобритания, Франция, Германия, Италия, Русия и Съединените щати, трябва да докладват пред ООН за резултатите от преговорите. 
						Малцина смятат, че шансовете за споразумение са големи при диаметрално противоположните позиции на двете страни. 
						Косовскита албанци, които са 90 % от населението на провинцията от 2 милиона души, се стремят към пълна независимост от Сърбия. Белград обаче настоява, че всичко, което може да приеме, е широка автономия. 
						Лидерите на косовските албанци заявиха, че едностранно ще обявят независимост след края на преговорите през декември.

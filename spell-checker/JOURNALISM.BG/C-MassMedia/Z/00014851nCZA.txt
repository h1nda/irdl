Дел Понте заявява, че всички обвиняеми трябва да се явят в Хага 
					09/06/2005
					С пристигането на обвиняеми в Хага всеки месец трибуналът на ООН за военни престъпления преживява най-успешния си период в своята 12-годишна история. Работата му обаче няма да бъде завършена, докато всички обвиняеми -- в т. ч. най-издирваните бегълци Радован Караджич, Ратко Младич и Анте Готовина -- не бъдат предадени на правосъдието, каза главният прокурор Карла дел Понте.
					От Игор Йованович за Southeast European Times от Белград – 09/06/05
 
					 
						
Главният прокурор на ООН Карла дел Понте. [Гети имиджис]
						По време на последното си посещение в Белград главният прокурор на трибунала на ООН Карла дел Понте похвали правителството на Воислав Кощуница, като нарече действията на правителството за арестуване на бившите членове на военизираната част "Скорпиони" след публикуването на видеозаписа с екзекуцията на босненски мюсюлмани от Сребреница "блестяща акция". 
						Същевременно обаче тя отново подчерта, че властите в Сърбия и Черна гора трябва да окажат пълно съдействие на трибунала, като предадат всички останали обвинеми във военни престъпления, в т. ч. бившия главнокомандващ на босненско-сръбската армия Ратко Младич. 
						Арестуването на Младич и на бившия лидер на Република Сръбска Радован Караджич ще бъдат най-уместният начин за честване на предстоящата 10-годишнина от клането в Сребреница, каза Дел Понте. 
						Безкомпромисната позиция на прокурора често е предизвиквала смут в региона, но изглежда има ефект. След години на бавен напредък и неудовлетвореност Международният наказателен съд за бивша Югославия (МНСБЮ) днес изживява период на небивал успех в изправянето на обвиняемите пред правосъдието, съобщи в четвъртък (9 юни) лондонският Гардиън. Много от обвиняемите са се укривали години наред, а някои като сърбинът Небойша Павич, се бяха заклели да не се предадат никога. 
						"Всеки месец в Хага пристигат още и още заподозрени във военни престъпления и трибуналът най-накрая достига критичната маса," съобщава вестникът, като отбелязва, че сред задържаните са бивш държавен глава, бивш премиер, бивш вътрешен министър, бивш министър на отбраната, бивши армейски началник-щабове и шефове на разузнаването. Независимо от различната си национална принадлежност те имат нещо общо помежду си -- за всички се предполага, че са изиграли съществена роля в най-жестокото насилие, връхлетяло Европа след Втората световна война. 
						"Това несъмнено е най-активният и най-продуктивен период в историята на трибунала досега, период изпълнен с предизвикателства, напрежение и усилие," писа председателят на трибунала Теодор Мерон в писмо до Съвета за сигурност на ООН по-рано тази седмица. 
						Според Дел Понте десетима обвиняеми от Босна и Херцеговина, Хърватия и Сърбия и Черна гора са все още на свобода, в т. ч. най-търсените бегълци -- Караджич, Младич и хърватският генерал в оставка Анте Готовина. Докато бе в Белград, тя получи обещания за сътрудничество от Кощуница и от други високопоставени лица, които потвърдиха своя ангажимент за прекратяване на политиката, целяща военнопрестъпниците да останат ненаказани. 
						Властите знаят, че пълното сътрудничество с Хагския трибунал означава "решаване на всички оставащи дела", каза Кощуница, добавяйки, че "ще бъдат предприети всички мерки". 
						Дел Понте разговаря също със сръбския президент Борис Тадич, с ръководителя на националния съвет за сътрудничество с МНСБЮ Расим Ляич и с външния министър на Сърбия и Черна гора Вук Драшкович. 
						След срещата Ляич каза, че Дел Понте не е поставила крайни срокове, но очаква да види Младич в Хага "до няколко седмици или най-късно до няколко месеца".

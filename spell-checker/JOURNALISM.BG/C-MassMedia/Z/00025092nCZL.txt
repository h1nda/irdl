Румънските лидери Търичану и Бъсеску си размениха обвинения във връзка с номинацията за министър на правосъдието
					10/01/2008
					 
						БУКУРЕЩ, Румъния -- В сряда (9 януари) министър-председателят Калин Попеску Търичану изпрати писмо до президента Траян Бъсеску в подкрепа на номинираната от него за министър на правосъдието сенаторка Норика Николай. Бъсеску бе поискал от Търичану да номинира някой друг, имайки предвид отрицателния обществен имидж на Николай. В своето писмо Търичану посочва, че Бъсеску е пренебрегнал професионалните постижения и опит на Николай, като вместо това е избрал да се занимава с "въпроси на имиджа". Според Търичану, ако бъде приложен този критерий, тогава репутацията на самия Бъсеску би била накърнена от действията му по време на неговия мандат като кмет на Букурещ. (Найн o'клок - 10/01/08; Ромпрес, Медиафакс, Hotnews.ro - 09/01/08)

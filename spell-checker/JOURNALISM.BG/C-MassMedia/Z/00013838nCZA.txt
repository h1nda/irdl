БиХ може да бъде "минообезопасена" до 2009 г. 
					09/03/2005
					Центърът за разминиране в Босна и Херцеговина обяви план за прочистване на най-опасните минни полета в страната през следващите пет години. Бюджетни проблеми обаче могат да предизвикат проблеми в тази насока. 
					От Антонио Пърленда за Southeast European Times в Сараево – 09/03/05
 
					 
						
Босненски сърбин преминава покрай минно поле в Кречане, Босна и Херцеговина. Около 700 000 души живеят в райони с мини. [AFP]
						Босна и Херцеговина (БиХ) може да бъде обявена за "минообезопасена" през 2009 г., смята Центърът за разминиране в Босна и Херцеговина (BHMAC), правителствена агенция, която отговаря за координацията на дейностите по разминиране в страната. Центърът обяви неотдавна своите средносрочни планове за отстраняване на всички противопехотни мини от критични райони през следващите пет години. 
						"Крайният срок за изпълняване на плана е свързан с Отавската конференция по разминирането, която се провежда на всеки десет години," каза директорът на BHMAC Душан Гавран. "Конференцията анализира всички най-важни дейности, насочени срещу използването на противопехотни мини по света. Излязохме с план, който се вписва в глобалната стратегия на ООН. Представихме го в международен план по време на Конференцията-преглед в Найроби миналата година. Планът ни бе посочен като пример за това, как държавите трябва да изработват своите стратегии за разминиране до 2009 г." 
						След края на конфликта в БиХ няколко милиона противопехотни мини и неексплодирали боеприпаси остават в страната. От 1996 г. насам има 1 522 жертви на инциденти, свързани с противопехотни мини, включително 439 смъртни случаи. След деветгодишна дейност по разминиране приблизително 2 000 кв.км. са все още маркирани като "потенциално опасни райони". Това се равнява на 4 % от територията на БиХ. 
						По данни на BHMAC приблизително 100 000 души живеят във високорискови зони, а 600 000 - в среднорискови райони. Няколко чужди правителства, включително това на САЩ, все още официално предупреждават гражданите си, че БиХ е опасно място за пътуване поради противопехотните мини. 
						Въпреки че световни експерти навремето призоваха към тотално прочистване на страната от мини, стопроцентовото прочистване се оказа невъзможно, каза Гавран. Сега целта е най-опасните райони да станат "безопасни за мини", което означава, че хората ще могат да се движат наколо без страх, че могат да попаднат на минно поле по случайност. 
						Планът на BHMAC категоризира различните райони на страната според три нива на риск. Населените райони са висш приоритет и трябва да бъдат прочистени от мини. Селскостопанските райони са втори по важност и мините следва да се отстранят от някои части на тези райони. Ненаселените площи, третата категория, представлява нисък риск и няма да бъдат прочистени. Всички непрочистени райони обаче, били те от втора или трета категория, ще бъдат ясно маркирани и оградени с бодлива тел. 
						Потенциален проблем при стратегията е това, че тя зависи от бюджа. Предвид настоящия годишен бюджет от 3 млн. евро BHMAC може да не бъде в състояние да осигури допълнителни сапьори или инспектори, които са нужни. 
						Независимо от това Гавран остава оптимист. "Надяваме се, че ако реализираме плана, няма да има правителство по света, което да счита след това БиХ за опасна страна," казва той.

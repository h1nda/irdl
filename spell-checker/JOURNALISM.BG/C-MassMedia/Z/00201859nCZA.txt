Германският канцлер Меркел опита да успокои страховете от фалит на Гърция
					14/09/2011
					Основният приоритет е да се избегне неконтролиран фалит на Гърция, заяви във вторник германският канцлер Ангела Меркел.
					(Ройтерс, Уол Стрийт Джърнъл, Айриш Икзаминър, Dnevnik.bg - 14/09/11; АП, АФП, Ройтерс, ФТ, Уол Стрийт Джърнъл, Ню Йорк Таймс, ДПА, Дойче Веле, РСЕ/РС, Гласът на Америка, РТТ Нюз, Capital.gr. eKathimerini - 13/09/11)
 
					 
						
Трябва да сторим всичко, за да запазим целостта на еврозоната, "защото много бързо ще станем свидетели на ефекта на доминото", заяви във вторник (13 септември) германският канцлер Ангела Меркел. [Ройтерс]
						Германският канцлер Ангела Меркел се опита във вторник (13 септември) да сложи край на спекулациите, че Гърция може скоро да обяви фалит, призовавайки политиците да бъдат по-внимателни в своите публични изявления за възможностите пред затъналата в дългове балканска държава. 
						"Мисля, че ще направим най-голяма услуга на Гърция, ако не спекулираме много, а вместо това я окуражим да приложи ангажиментите, които пое", заяви тя пред берлинското "РББ Инфорадио". 
						Нейните изявления бяха направени ден след като в публикувана в пресата статия в понеделник германският вицеканцлер и министър на икономиката Филип Рьослер предложи "организиран фалит на Гърция" като един от възможните начини да се стабилизира еврото. 
						Очевидно порицавайки своя заместник и други германски политици, разпространяващи този сценарий, Меркел заяви, че това, от което има спешна нужда, е съгласувано действие за предотвратяване на разпространението на "заразата" и към други членове на еврозоната. 
						"Основният приоритет е да се избегне неконтролиран фалит, защото той няма да засегне само Гърция", заяви тя. "Всички трябва да внимаваме много какво говорим. Това, което със сигурност не искаме, е нестабилност на финансовите пазари. Несигурността вече и без това е достатъчно голяма." 
						Меркел направи това изявление преди началото на конферентен разговор, планиран да се състои в сряда, между нея, френския президент Никола Саркози и гръцкия премиер Георгиос Папандреу. 
						Атинският всекидневник "Катимерини" съобщи, че се очаква Папандреу да призове лидерите на двете най-големи икономики в еврозоната да смекчат натиска, който оказват върху своите банки относно степента на участие на частния сектор в планирания втори спасителен заем за балканската държава. 
						Очаква се също дискусията да се фокусира върху приватизационната програма на гръцкото правителство и мерките за намаляване на разходите в публичния сектор, което е ключово изискване към страната за получаване на следващия транш от 8 млрд. евро, който е част от първия спасителен заем, отпуснат от ЕС и МВФ. 
						Целта на този явно спешно организиран конферентен разговор ще бъде Меркел и Саркози да уверят Папандреу в своята подкрепа на неговите усилия да реформира икономиката на страната. Преди предстоящото посещение на одитори от ЕС, Европейската централна банка и МВФ в Атина се очаква още двамата лидери да подчертаят, че Гърция показва устойчив напредък по отношение на изискванията за следващия транш от спасителния пакет в размер на 110 млрд. евро, съгласуван миналата година. 
						Еврозоната е критикувана от месеци, че се бави с мерките за решаване на кризата с дълга, която след Гърция обхвана вече и Португалия и Ирландия. В момента нарастват опасенията, че Италия, третата най-голяма икономика сред 17-те еврочленки, използващи единната валута, чийто дълг е в размер на 120% от БВП, може да бъде следващият застрашен от фалит член на евроклуба. Инвеститорите са загрижени също така и за Испания, която е четвъртата по големина икономика в еврозоната.

Наука и технологии: Сърбия обмисля партньорство с "Ред Хет"
					15/01/2007
					Правителството предприе стъпки, за да насърчи използването на софтуер с отворен код в Сърбия, като подписа писмо за намерения с най-големия дистрибутор на Linux в света. Още новини от областта на науката и технологиите: конференция в Турция разглежда футбола от научна гледна точка; нова допълнителна функция позволява на потребителите на Skype да установят дали другите казват истината.
					
 
					 
						
Сърбия иска да насърчи използването на софтуер с отворен код. [Архив]
						
Сръбското правителство и корпорацията "Ред Хет", една от най-големите компании за софтуер с отворен код, в понеделник (15 януари) подписаха писмо за намерения, с което проправиха пътя за възможно сътрудничество. "Ред Хет", водещият дистрибутор на операционната система Linux, неотдавна закупи и компанията за мидълуер с отворен код JBoss. Също в понеделник във Вършац бе открит регионален център за услуги за потребители на софтуер с отворен код. Той ще обслужва потребители от десет страни в региона. 
						*** 
						Антиспам технологията на румънската фирма "БитДифендър" успя да блокира 97 % от спама по време на тест, направен от британската фирма "Уест Коуст Лабс". "БитДифендър" включва седем филтъра, един от които използва метода на невронните мрежи. Компанията вече е разработила 54 решения за сигурност на информационните технологии, които се използват в 180 страни от целия свят. 
						*** 
						Електронен екран, който показва часа с точност до две наносекунди, бе официално открит пред сградата на министерството на развитието в Aтина в края на седмицата. Една наносекунда е равна на една милиардна част от секундата. Технологията може да се прилага във военни операции, в телекомуникациите и авиационната безопасност. 
						*** 
						Шестият световен конгрес по наука и футбол бе открит в Анталия, Южна Tурция, в понеделник (15 януари). Негови домакини са Анкарският университет и Близкоизточният технически университет. Целта на конгреса е да се разгледат от научна гледна точка европейският футбол, американският футбол, ирландският футбол, ръгбито и австралийският футбол. Сред обсъжданите теми ще бъдат физическите тренировки и показатели, физиологията, анализ на играта, предотвратяване и лечение на спортни травми, усвояване на двигателни навици, социология и психология и мениджмънт. 
						*** 
						Шестима компютърни специалисти от България и Израел са разработили съвместно софтуер, който позволява на потребителите да разберат дали човек казва истината по време на гласов чат. Създаден от БАТМ, детекторът на лъжата "КишКиш" се предлага безплатно като допълнителна функция на Skype. Той работи чрез анализиране на звуковите потоци в реално време, като измерва промените в интонацията и силата на гласа. БATМ заяви, че сега работи по нов продукт за Skype, който ще се нарича "Love-o-meter" ("Измерител на любовта"). Той ще позволи на Интернет потребителите да измерват емоционалния интерес, който други потребители проявяват по време на чат. 
						
(Различни източници – 08/01/07-15/01/07)

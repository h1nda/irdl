От Сърбия към света за няколко евро
					03/07/2006
					За цена, започваща с 9 евро, студентите от Белград скоро ще могат да посещават родинините си в Кьолн, да правят снимки във Венеция или да се убедят защо наричат Букурещ "малкия Париж". Собствениците на малък бизнес ще могат да си позволят пътуване на Запад, за да рекламират продукцията си или за да сключват сделки. Към Сърбия се насочват "евтини" авиокомпании, които ще конкурират монопола на националния превозвач "ЯТ" (JAT) и ще открият нови хоризонти за пътуване. За повечето сърби обаче визите и липсата на достъп до интернет все още представляват пречка за това.
					От Георги Митев-Шантек за Southeast European Times в Белград – 03/07/06
 
					 
						
Туристи стоят пред стар влак с парен локомотив на гара в Мокра Гора в Сърбия. Това място може скоро да стане дестинация за чартърни полети, ако военното летище наблизо се използва за граждански цели. [Гети Имиджис]
						Споразумението "Открито небе", наскоро подписано в Залцбург от министрите на транспорта на няколко балкански страни и техните колеги от Исландия и Норвегия, ще осигури съществени придобивки за Сърбия. Първата авиокомпания, която ще започна да функционира в Сърбия и която ще предлага билети с намаление, "Джърмануингс" (Germanwings) планира да открие първия си полет по маршрута Белград-Кьолн на 2 септември, а местната авиокомпания, предлагаща сравнително ниски цени, "Центавия" (Централноевропейска авиокомпания) е подала молба за лиценз. 
						Услугите, предлагани от "Джърмануингс" ще струват между 9 и 49 евро, което е няколко пъти по-евтино от цените на националната авиокомпания "ЯТ" (JAT). В същото време "Центавия" планира да започне полети до Атина, Франкфурт и Истанбул с цени на билетите, възлизащи на половината от цената, предлагана от големите авиокомпании. Сръбската компания е регистрирана в Белград и пилотите й вече се обучават в Англия. 
						В международен план, "евтините" компании регистрират все по-големи печалби. Печалбите на "Райънеър" (Ryanair) през миналата година възлязоха на 268,9 милиона евро, а на "Изиджет" (Easyjet) - 99, 8 милиона евро. Америкаският превозвач "Саутуест Еърлайнс" (Southwest Airlines) регистрира печалби от около 435,1 милиона евро. 
						Появата на тази тенденция в Сърбия отне доста време. Авиолиниите "Еър Макси" (Air Maxi), създадени от сръбския магнат Мирослав Мишкович и неговата компания "Делта Холдинг" (Delta Holding) приключи дейността си безславно миналата година, преди компанията да успее да закупи дори един самолет. Ключова фигура от това начинание, бившият генерален мениджър на "ЯТ" Предраг Вуйович, също участва в "Центавия". Перспективите обаче за новите авиолинии изглеждат по-обещаващи. Компанията си е осигурила банкова гаранция от 400 000 евро за застраховки и вече е наела британски самолет. 
						Макар че евтините полети все още са в ембрионална фаза, те вече са източник на безпокойство за "ЯТ" и нейния директор Небойша Старчевич. Това може да се очаква, като се има предвид, че националният превозвач регистрира загуби от 19 милиона евро през миналата година. Компанията се надява да намали загубите до 3,7 милиона евро през тази година, но дори да успее да го осъществи, това едва ли би могло да предизвика еуфория. Междувременно, отдавнашните надежди на "ЯТ" за полети до Канада и Съединените щати бяха попарени от отказа за лиценз. 
						"ЯТ" е изправена и пред конкуренция от страна на "Монтавия", клон на черногорските авиолинии. Регистрирана в Ниш като сръбска компания, тя вече регистрира печалби от полети до Цюрих.. 
						Старчевич смята, че все още не съществуват условия за пазар на евтини авиокомпании в Сърбия. Въпреки това "ЯТ" вече не се радва на обичайния бизнес. Безспорното увеличаване на конкурентния натиск е само въпрос на време. 
						За обикновените граждани, възможността да пътуват е повече от желана. Радостта от възможността да летят до Европа за 30 евро обаче се помрачава от две неща - политиката и изостаналите технологии. За притежателя на сръбски паспорт все още е трудно да получи виза за западна страна. Макар и да съществуват надежди за облекчаване на визовия режим за студенти и безнесмени в близко бъдеще, обикновените граждани ще трябва да чакат по-дълго благоприятни промени в това отношение. 
						Друг проблем е интернет. "Евтините" компании продават билети изключително по интернет, а използването на компютрите за тази цел в Сърбия доста изостава. 
						И все пак, сърбите могат да се утешат с факта, че процесът вече е започнал и трудно ще може да бъде спрян. Това става ясно, ако се хвърли поглед към съседните държави. Румънците например могат да летят "евтино" от Букурещ до Палермо чрез "Уиндджет" (WindJet) или до Копенхаген със "Симбър Еър" (Cimber Air), а хърватите летят от Загреб до Лондон с "Уизеър" (WizzAir) само за 40 евро, което е цената, която албанците плащат за полети от Тирана до Венеция с "Алпи Игълс" (Alpi Eagles). 
						Празнините в местните въздушни услуги могат да се запълнят също с "евтини" конкуренти. Град Ниш с помощта на норвежкото правителство вложи пари и усилия за реконструирането на второто най-голямо летище в Сърбия, пренебрегвано от "ЯТ". Според директора на летището, Радисав Радойкович, държавните авиолинии нямат желание да развиват транспорта между дестинации вътре в Сърбия. В резултат на това летището на Ниш разчита все повече на чартърни полети като полетите на "Томсън Ски" (Thomson Ski), превозващи британски туристи до планината Копаоник. 
						И наистина, точно както евтините полети обещават по-голяма мобилност на сръбските граждани в чужбина, така те биха могли да привлекат туристи от целия свят в Сърбия. В близко бъдеще чартърните компании, обслужващи чуждестранни туристи, могат да започнат да обслужват летището "Ладевчи", което се намира между две големи туристически дестинации - планината Златибор и минералните бани във Врънячка баня. Местните власти също очакват Министерството за капитални инвестиции да открие военното летище за граждански полети. 
						Друго военно летище, Поникве, се намира между Мокра Гора и прочутото село, пресъздадено от режисьора Емир Костурица. Поникве има една от най-дългите писти на Балканите, климат без мъгли през по-голямата част от годината и може да обслужва всякакви видове самолети.

Изглежда, че Хърватия подкрепя измененото предложение на Рен за граничния спор със Словения
					23/04/2009
					 
						БРЮКСЕЛ, Белгия -- Последното предложение на еврокомисаря по разширяването Оли Рен за решаване на граничния спор между Хърватия и Словения в голяма степен отговаря на изискванията на Загреб, каза в сряда (22 април) външният министър Гордан Яндрокович след разговори с представители на ЕС и Словения в Брюксел. Според Яндрокович планът включва повечето от критериите на неговата страна, като отделянето на граничния спор от процеса на интеграция в ЕС и деблокирането на преговорите за присъединяване на Хърватия, както и решаване на спора в съответствие с международното право. Предложението ще бъде подложено на по-нататъшно обсъждане в Загреб, преди Хърватия да даде своя окончателен отговор. Според предложението на Рен ще бъде създадена петчленна арбитражна комисия. Хърватия и Словения ще номинират по един арбитър и след това съвместно ще определят останалите трима. Ако те не успеят да постигнат съгласие, Международният съд ще реши кои да бъдат останалите трима арбитри. (ХИНА, 24 Сата, ХРТ, СТА - 22/04/09)

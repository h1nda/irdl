Какво означава едно име? Срещата на върха в Бърдо ще се състои 
					16/03/2010
					Със или без Сърбия заплануваната среща на върха ЕС-Балкани ще се проведе в събота в словенския град Бърдо. 
					(WAZ.EUobserver.com - 16/03/10; Б92, Блиц - 15/03/10; АФП, Бета, Б92, Радио Сърбия, Агенция София нюз - 14/03/10; Examiner.com - 10/03/10; AФП - 09/03/10; EurActiv, AФП - 08/03/10)
 
					 
						
"Сърбия няма да участва в какъвто и да било международен форум, който не спазва принципите на ООН," каза президентът Борис Тадич. [Гети Имиджис]
						Срещата на върха ЕС-Балкани, чийто домакин ще бъде словенският град Бърдо, ще се състои по график, дори и някои от поканените гости да не се явят, предаде във вторник (16 март) брюкселският онлайн информационен сайт "Euobserver". 
						Новината дойде на фона на спекулациите, че срещата в събота - първата за последните 18 години, на която ще се съберат лидерите на всички бивши югославски републики плюс Албания - може да се отмени заради заплахата на Сърбия да бойкотира събитието, ако Косово участва като независима държава. 
						Сръбският президент Борис Тадич казва, че страната му ще участва във всеки регионален форум, който зачита принципите на ООН, включително Резолюция 1244 на Съвета за сигурността на ООН. 
						"Един регионален форум не може да представлява негласно признаване на косовската независимост," каза той пред репортери след разговори в неделя с унгарския президент Ласло Шойом в Нови Сад. "Сърбия няма да признае независимостта на Косово нито пряко, нито косвено, чрез решенията си или чрез участието си в регионални форуми и срещи". 
						Той настоя, че Косово, което е признато от 65 страни по света, включително от мнозинството страни, членки на ЕС, и всички балкански държави -- освен Сърбия и Босна и Херцеговина и Румъния -- трябва да участва в международните форуми под флага на ЮНМИК. 
						Косовският премиер Хашим Тачи заяви обаче миналата седмица, че ще присъства на срещата в Бърдо само като представител на независима държава. 
						Конференцията, организирана под мотото "Заедно за Европейския съюз: приносът на Западните Балкани за европейско бъдеще", е организирана съвместно от Словения и Хърватия. Председателят на Съвета на ЕС Херман ван Ромпой ще присъства на срещата, както и испанският външен министър Мигел Анхел Моратинос, чиято страна заема понастоящем ротационното председателство на ЕС. Испания е една от петте членки на 27-членния блок, които не са признали Косово. 
						Целта на срещата е да увеличи перспективите на региона за евроинтеграция и да "потърси решения", каза миналата седмица словенският премиер Борут Пахор. Организаторите, добави Пахор, искат срещата на върха да завърши с обща декларация за "европейската перспектива на Западните Балкани". 
						Според репортаж на "Euobserver" Сърбия, която внесе официалното си заявление за членство в ЕС през декември, е била предупредена от някои влиятелни членки на блока да се въздържа от остър език по отношение на Косово. 
						"За ЕС ще се създадат големи проблеми, ако на Сърбия се даде възможността да решава при какви условия може Косово да взема участие в международни или регионални форуми," е заявил висш дипломат от ЕС, цитиран от "Euobserver". "В миналото сме толерирали това, но вече е време да обърнем страницата." 
						Седмица преди срещата в Бърдо Чедомир Йованович, лидер на сръбската проевропейска Либералдемократическа партия, призова Тадич да присъства на срещата на върха, както и да се срещне с лидерите на Косово като жест на добра воля. 
						"Вместо да се борим за територия, трябва да се борим за живот" е заявил Йованович, цитиран от белградската медия Б92.

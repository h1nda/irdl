Според анализатори отказът на ЕС да даде на Албания статут на кандидатка за членство означава по-малко пари за страната
					08/11/2011
					Политическата криза и бавният темп на реформи принудиха ЕС миналия месец да откаже на Албания кандидат-членски статут - пречка, която има икономически и политически отражения.
					От Ерл Мурати за Southeast European Times от Тирана -- 08/11/11 
 
					 
						
Еврокомисарят по разширяването Щефан Фюле (отляво) се срещна с албанския президент Бамир Топи в Тирана на 30 март. [Ройтерс]
						Отказът да бъде даден кандидат-членски статут означаваше двойно повече лоши новини за Албания. В политическо отношение страната изостана доста от съседките си от региона по пътя към Брюксел. В икономическо отношение пък някои казват, че Албания е загубила милиони евро финансова помощ от ЕС. 
						Гентиан Елези от албанския Център за конкурентоспособност и международна търговия каза за SETimes, че отхвърлянето на кандидатурата на 12 октомври ще има "непосредствени икономически последици". 
						ЕС планира да предложи на Албания 96,8 млн. евро финансиране през 2013 г.: 10,9 млн. евро за трансгранично сътрудничество и 85,9 млн. като помощ за периода на преход и изграждане на институции. 
						Гледис Гипали, изпълнителен директор на мозъчния тръст "Европейско движение Албания", обаче обясни, че без кандидат-членски статут страната ще остане без допълнително финансиране от ЕС. 
						"Правилата за европейска финансова помощ от т.нар. IPA (Инструмент за предприсъединителна помощ) са определени според финансовата рамка на ЕС за 2007-2013 г. Албания ще продължи да се ползва от помощта, която получава през последните години, осигурявана от Компонент I и II на IPA, но без кандидат-членски статут страната не може да се възползва от останалите три компонента", обясни Гипали.
						"Не трябва да забравяме, че тези компоненти са свързани с регионалното развитие, човешките ресурси и земеделието. Следователно те са директни парични средства за албанските граждани, за разлика от финансирането за администрацията и увеличаването на техническия капацитет. Много е важно тези финансови източници да станат достъпни за страната [предвид] съществуващите й нужди", добави Гипали. 
						Съседна Македония, която е кандидатка за членство в ЕС, се ползва от тези допълнителни фондове в размер на 64 млн. евро за 2011 г. и 72 млн. за следващата година, въпреки че присъединителният процес се бави заради спора на страната с Гърция заради името й. 
						"Трябва да се учим колкото е възможно повече от положителния опит на нашите съседни страни, за да увеличим ползите за нас и да ускорим присъединителния процес, а не да губим време, оправдавайки [сегашната] безизходица", каза Гипали. 
						Албания ще продължи да губи доверие в очите на главните европейски институции и страни членки, каза той в заключение. 
						Въпреки това албанското правителство не е съгласно, като министърът на евроинтеграцията Майлинда Брегу хвърли вината за отрицателното решение през октомври изцяло върху водената от Социалистическата партия опозиция. "Албания загуби статута си на кандидат-членка поради една проста причина: заради политическата криза и продължителния бойкот на опозицията, който подкопа основите на интеграционните реформи", каза тя за SETimes. 
						Тя потвърди, че това няма да повлияе върху финансирането от ЕС, като добави, че всяко обратно твърдение е "спекулация, изгодна само за албанската опозиция".

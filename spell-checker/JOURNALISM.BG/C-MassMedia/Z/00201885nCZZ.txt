ЕБВР се включва в турски фонд за чиста енергия
					21/09/2011
					Банката подкрепя проекти за чиста енергия в Турция и на Балканите. Други бизнес новини: българска компания произведе първите компактни флуоресцентни енергоспестяващи крушки, а Босна и Херцеговина ще признае митническия печат на Косово.
					 
						
ЕБВР се надява, че фондът ще помогне за намаляване на въглеродните емисии от електрическата мрежа на Турция. [Reuters]
						ЕБВР е направила инвестиция на стойност 40 милиона евро в новосформирания Фонд за преминаване към чиста енергия, който ще инвестира в проекти за такава енергия. Базираният в Истанбул фонд се надява да събере общо 200 милиона евро -- 70% от сумата ще бъдат използвани за Турция, а останалите ще бъдат инвестирани в Западните Балкани и Кавказ. 
						*** 
						
						Международните кредитори на Гърция
						 са представили на Атина списък с 15 изисквания, които страната трябва да изпълни, за да получи следващия транш по спасителния си пакет, съобщиха местни медии в понеделник (19 септември). Мерките включват съкращения на работни места и замразяване на заплатите в обществения сектор, увеличаване на данъка върху нафтата за отопление, закриване на губещи държавни организации и ускоряване на приватизацията. 
						*** 
						
						Министерският съвет на Босна и Херцеговина реши в четвъртък (15 септември) да приеме митническия печат на Косово, който беше договорен по време не преговорите между Прищина и Сърбия по-рано този месец. Преди това косовските власти налагаха 10% мито на всички стоки, внасяни от Босна и Херцеговина, която отказваше да признае печата. 
						*** 
						Тирана нареди на всички собственици на колички за продажба и на барове да освободят тротоарите до 1 октомври. Маси от баровете могат да бъдат видени по тротоарите на почти всяка улица в центъра на албанската столица. Според властите те пречат на движението на пешеходците. 
						*** 
						
						Българска компания произведе първите компактни флуоресцентни енергоспестяващи крушки, за които се твърди, че имат живот от 12 000 часа. Крушките, които могат да бъдат използвани до 12 години, ако светят по 3 часа всеки ден, ще бъдат официално представени на 26 септември на ежегодния Международен пловдивски панаир. 
						*** 
						
						Капиталовата адекватност на хърватските банки е висока в сравнение с тази на банките от страните от ЕС, съобщи в четвъртък (15 септември) Хърватската банкова асоциация. Според организацията средната капиталова адекватност на компаниите в банковия сектор на страната е 18%, спрямо 12% в ЕС. 
						*** 
						
						Турция оповести в четвъртък (15 септември), че ще подпише споразумение за определяне на континенталния шелф с т.нар. Севернокипърска турска република, ако гръцките кипърци продължат с крайбрежните сондажни дейности в южната част на разделения остров. Договорът ще посочва в коя част на източното средиземноморие могат да сондират Турция и доминирания от турците север. В южната част се планира сондажите да започнат през октомври. 
						*** 
						
						Турската държавна газопроводна корпорация БОТАШ обяви планове да съди гръцкото правителство за дългове на обща стойност 300 милиона долара, натрупани от покупки на природен газ. 
						
						(Различни източници -- 14/09/11-21/09/11)

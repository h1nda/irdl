Фермери от Босна и Херцеговина искат финансова подкрепа
					10/08/2011
					Фермери от Босна и Херцеговина предизвикват задръствания по пътищата. Други бизнес новини: Хърватия продава два острова, а консорциумът за Трансадриатическия тръбопровод удвоява инвестициите си в Гърция.
					 
						
Фермери протестират в Сараево. [Харис Мемия/SETimes]
						Стотици фермери блокираха четирите основни гранични пункта в Босна и Херцеговина в понеделник (8 август) с искания да получат финансова подкрепа, за да могат да отговорят на стандартите на ЕС. Протестът доведе до задръствания в разгара на летния туристически сезон. 
						*** 
						Нова далекопроводна линия с капацитет 400kW, свързваща Албания и Черна гора, беше открита в понеделник (8 август) на церемония, на която присъстваха албанският премиер Сали Бериша и вицепремиерът на Черна гора Вуица Лазович. Проектът на стойност 43 милиона евро, който свързва двете столици, е осъществен с финансовата подкрепа на Германия. 
						*** 
						Финансирането на здравеопазването според първата ревизия на бюджета за 2011 г., одобрена от румънското правителство на 4 август, доведе да оставката на министъра на здравеопазването Атила Чеке. Макар средствата за сектора да бяха увеличени, за да се посрещнат текущите нужди, Чеке заяви, че решението му е провокирано от факта, че никой не се е консултирал с него за планирания бюджет. 
						*** 
						Проучване на българското Министерство на финансите разкри в понеделник (8 август), че електрониката, информационните технологии и аутсорсингът на услуги имат най-висок потенциал за растеж в страната. Заключението се базира на наблюдения върху реалната икономика между 2008 г. и 2010 година. 
						*** 
						
						Хърватия продава два от островите си в опит да събере средства за засилване на икономиката. Оруда и Палацол, разположени близо до Лозин, се предлагат на обща цена от 5,8 милиона евро. На Оруда, който е с площ от 36 хектара, има малка къща, църква, маслинена горичка и сладководен извор. Палакол е с площ 4 хектара и на територията му е разположена стара византийска крепост, която се нуждае от възстановителни работи.
						*** 
						Консорциумът за Трансатлантическия газопровод (ТАП) обяви в понеделник (8 август), че удвоява инвестициите си в Гърция до над 1 милиард евро въпреки финансовите проблеми на страната. Парите ще се използват за газопровод, който ще свързва Каспийския басейн с европейските пазари. Очаква се да бъдат създадени 2000 работни места.
						*** 
						
						Централната банка на Турция изненада пазара в четвъртък (4 август), като обяви намаление на основния лихвен процент с 0,5% -- от 6,25% на 5,75%. След спешна среща нейният управител Ердем Башчи обясни, че тази стъпка е предприета заради нарастващите притеснения, че сътресенията на европейските финанси и забавящият се икономически растеж на САЩ могат да подтикнат Турция към рецесия, което пък може да наложи по-ниски лихвени нива, за да се защити местната икономика. 
						*** 
						Последният метален сегмент от новия мост над река Сава в Белград беше поставен в понеделник (8 август) на церемония, на която присъстваха висши държавници, включително сръбският президент Борис Тадич. Мостът, който се планира да бъде отворен за автомобили в средата на декември, е с дължина 964 м и ширина 45 м. Очаква се той значително да облекчи трафика в оживената столица. 
						
						Различни източници -- 03/08/11-10/08/11)

Работодатели и профсъюзи недоволни от мерките на Хърватия за разминиране на страната 
		19/11/2004
		Сапьори и техните работодатели критикуват мерките, предприети от Хърватия за разминиране, заявявайки, че финансирането им е недостатъчно. При тези темпове, казват профсъюзите, ще са необходими 30 години, за да се разчистят мините.
		От Миранда Новак за Southeast European Times от Загреб – 19/11/04
 
		 
			
В миналото заместник-премиерът Ядранка Косор бе подкрепила мерките за разминиране. [АФП]
			Предполага се, че не по-малко от 3 млн. мини са поставени в Хърватия по време на балканските конфликти през 90-те години на миналия век. Сега те представляват непрекъсната заплаха за цивилните граждани -- особено за фермери, деца, ловци, горски работници и сапьори -- дълго след края на сблъсъците. Според хърватския Център за разминиране в 14 окръга на страната има мини -- площ, възлизаща на 1 600 кв. км. Парламентът прие национална програма за разминиране през октомври 2000 г., но сапьорите казват, че мерките са недостатъчни. Както профсъюзите, така и работодателите отхвърлиха последния доклад на парламента за напредъка в премахването на мините с думите, че той не отразява действителността. 
			"Сред тазгодишните успехи се споменават полета, в които фермерите са влезли по своя собствена инициатива. Това е срам за нас, а не успех", казва Борис Катич, председател на Хърватското сдружение на работодателите за хуманно разминиране. 
			"Говори се, че планът за разминиране за 2003 г. е преизпълнен с 257 %, като са използвани само половината от парите", казва Катич. Междувременно сапьорите и техните работодатели се обединиха в исканията си надниците да се изчисляват на час, като минималната часова ставка бъде 4,7 евро. Те твърдят, че ежегодно за разминиране са необходими около 66 млн. евро, в сравнение с 39-те млн. евро, заделени досега. 
			Според експертите все още е възможно да има мини на площ от 110 кв. км., обявени за "чисти" тази година. Поради това работодателите отказват да поемат отговорност, ако някой бъде наранен в тези райони. Миналата година бе ранен само един човек, докато през тази година досега вече са ранени десет души. 
			Председателят на профсъюза на сапьорите, Дражен Киш, казва, че правителството още не е изпълнило обещанието си за приемане на нов закон за хуманно разминиране. "Ако нещата продължават с тези темпове", казва той, "Хърватия няма да бъде разчистена от мините през следващите 30 години. Ако нещата си останат същите, ние ще бъдем единственият член на ЕС с мини, ако изобщо ни разрешат да влезем в ЕС в това състояние." 
			 "Ще се опитаме да се свържем със заместник-премиера Ядранка Косор, която ни подкрепяше, докато още беше в опозиция, за да видим защо законът още не е включен в парламентарната процедура", казва Киш. 
			Сапьорите искат от държавата да задължи държавните компании ежегодно да заделят ресурси за разминиране, също както това се прави за пожарникарите. Според работодателите разчистването на мините е ключ към по-бързото завръщане на бежанците и създаването на нови работни места.

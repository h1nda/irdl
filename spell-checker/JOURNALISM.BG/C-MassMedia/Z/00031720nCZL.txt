Koсово настоява Сърбия да се отнася към него като към суверенна държава
					22/09/2009
					 
						ПРИЩИНА, Koсово -- Косово и Сърбия могат да разговарят само като две суверенни държави и само по въпроси, свързани с междудържавните интереси, заявиха лидери в Прищина в понеделник (21 септември). Реагирайки на изявление от Белград за възможни бъдещи разговори, които да се проведат след като Международният съд (МС) произнесе решението си по законността на независимостта на Косово, премиерът Хашим Тачи заяви, че решението на МС не трябва да се политизира. Той също изрази увереност в позицията на Прищина. "Ние имаме силен и професионален екип, съставен от местни и международни експерти, които ще представят правото на Косово, а това право ще спечели", заяви Тачи. (Koсова Сот, Коха Диторе - 22/09/09; РТК, Кохавижън - 21/09/09)

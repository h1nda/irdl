Доклад констатира, че Македония е на трето място по отровни отпадъци в света
					29/09/2004
					Според нов доклад на Организацията по прехраната на ООН (ФАО) Македония е на трето място по наличие на токсични отпадъци. Последиците за околната среда могат да бъдат катастрофални, предупреждават експерти. 
					От Мария Лазарова за Southeast European Times в Скопие - 29/09/04
 
					 
						
Доклад на Организацията по прехраната на ООН поставя Македония на трето място по токсични отпадъци. [ФАО]
						Неотдавна публикуван доклад на Организацията на ООН по прехраната (ФАО) поставя Македония на трето място в света по наличие на токсични отпадъци с над 10 000 тона. Само Украйна и Полша са пред нея, съответно с 19 500 и 15 000 тона. 
						Според директора на ФАО Марк Дейвис проблемът се създава най-вече от условията, при които се съхраняват химикали. "Тук става дума за много стари и токсични материали, тъй като те биват съхранявани от дълго време и често пъти се държат при лоши условия и на открито," заяви Дейвис пред всекидневника "Утрински вестник"." Те може би вече отделят емисии и замърсяват водите в реки и езера, селскостопански земи и въздуха."
						Според Дейвис, фактически проблемът може би е много по-лош, отколкото сочат данните на ФАО. "Опитът показва, че когато се направи задълбочено проучване в дадена страна, числата са най-малко два пъти по-високи." Токсичните отпадъци са причина за редица здравословни проблеми - вкл. вродени недъзи, белодробни заболявания и рак - като децата са особено уязвими. Според ООН най-зле засегнати са често пъти бедните селски общности, чиито жители може би не са запознати с токсичния ефект на химикалите в тяхната околна среда. 
						Македонското Министерство на околната среда също така представи доказателства, че количествата токсични отпадъци са по-големи от посочените в доклада. Изследване по поръчка на Министерството констатира през 1999 г., че общото количество токсични отпадъци в страната надхвърля 45 000 тона. От тях, отпадъците от домакинствата се равняват на 4 800 тона, отпадъците от търговски обекти се изчисляват на 3 000 тона, а медицинските отпадъци - на 1 000 тона. Строителните отпадъци се равняват на 6 000 тона, промишлените отпадъци - на 30 000 тона, а тези от селското стопанство на 200 тона, констатира изследването. 
						Проведено е било предпроектно проучване върху възможностите за намаляване на замърсяването на околната среда в Македония. Според оценките на ООН прочистването на един тон токсични пестициди би струвало 3 500 щ.д., докато общата цена на прочистване на отпадъците в Македония би била около 35 млн. щ.д.

ЕС отложи конференция за присъединяването на Хърватия заради граничния спор
					24/04/2009
					 
						ПРАГА, Чехия -- Чешкото председателство на ЕС съобщи в четвъртък (23 април) решението си да отложи за неопределен период от време междуправителствена конференция за присъединяването на Хърватия, която бе насрочена за петък. „Нова дата [за конференцията] ще бъде насрочена, ако има положително развитие,” посочи в свое изявление председателството на ЕС. Отлагането бе продиктувано от обстоятелството, че Хърватия и Словения не успяват да постигнат споразумение за решаване на дългогодишния си граничен спор, който възпрепятства възобновяването на присъединителните преговори на Хърватия. Двете страни не успяха да изгладят различията си, независимо от неотдавнашната намеса на Европейската комисия (ЕК), която реши да поеме ролята на посредник в конфликта. В сряда Хърватия и Словения проведоха нов кръг от преговори с представители на ЕС в Брюксел, където според съобщенията еврокомисарят по разширяването Оли Рен е представил ново предложение, включващо създаването на специална арбитражна комисия.
						Междувременно според репортажи в словенски медии Любляна е решила да отложи запланувана среща между хърватския премиер Иво Санадер и колегата му от Словения Борут Пахор. Двамата трябваше да се срещнат следващата седмица, за да обсъдят присъединителните преговори на Хърватия. Срещата ще се състои през първата седмица на май, въпреки че нито една от страните не предложи обяснение. (ХИНА, СТА, Ройтерс, Б92, АП, ДПА, Би Би Си, Макфакс, МИНА - 23/04/09)

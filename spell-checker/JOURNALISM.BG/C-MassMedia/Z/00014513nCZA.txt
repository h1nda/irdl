Гърция поема от Румъния председателството на Процеса за сътрудничество в ЮИЕ 
					11/05/2005
					Осмата среща на високо равнище на Процеса за сътрудничество в ЮИЕ, проведена в Букурещ във вторник и сряда, отбеляза края на едногодишното председателство на Румъния и началото на гръцкия мандат начело на тази организация. 
					(Rompres, Blic, Focus - 11/05/05; Fena, Turkish Press, Focus, Makfax, Tanjug - 10/05/05) 
 
					 
						
Румънският премиер Калин Попеску Таричану заяви във вторник (10 май), че интеграцията в ЕС е общата цел на всички държави от региона. [AФП]
						Осмата среща на високо равнище на Процеса за сътрудничество в ЮИЕ (SEECP) започна в Букурещ във вторник (10 май), отбелязвайки края на едногодишния румънски мандат начело на организацията и началото на гръцкото председателство. Двудневната проява започна със среща на въшните министри от Процеса, последвана в сряда от среща на правителствените ръководители на 9-те държави-членки: Албания, Босна и Херцеговина (БиХ), България, Хърватия, Гърция, Македония, Румъния, Сърбия-Черна Гора и Турция. Представители на няколко международни организации също така присъстват на събитието, включително ЕС, ОССЕ, ООН, НАТО, Съветът на Европа и Пактът за стабилност за ЮИЕ. Според изявление на румънското МВнР основната тема в дневния ред на форума е ролята на този многостранен процес за демократичната стабилност и като платформа за регионално сътрудничество. 
						Сътрудничеството бе тема на встъпителното приветствие на румънския президент Траян Басеску. Отбелязвайки, че страните от региона са изправени пред общи предизвикателства, "От тероризма до трафика на хора и организираната престъпност," той ги призова да работят заедно за намиране на съответни решения. 
						Срещата на високо равнище се проведе по-малко от месец след като България и Румъния подписаха договорите си за присъедияване към ЕС. Гърция е единствената държава от Процеса на сътрудничество, която е вече член на Съюза. 
						"Убеден съм, че българският президент Георги Първанов и гръцкият премиер Костас Караманлис ще се съгласят с мен, че ние трябва да споделим опита на нашите страни, за да ускорим процесите в държавите от Западните Балкани," цитира българската агенция "Фокус" думите на Басеску. Членството в евро-атлантическите структури е единствената възможност за постигане на сигурност и стабилност в региона, допълни той. 
						В обръщението си към външните министри във вторник румънският премиер Калин Попеску Таричану каза, че страните-участнички в Процеса имат обща цел, да се присъединят към ЕС и затова трябва да преодолеят наследството от миналото. Подчертавайки значението на партньорството и на споделянето на опита по пътя към Европа, премиерът заяви, че икономическото сътрудничество, съвместните усилия в борбата срещу организираната престъпност и корупцията, както и хармонизацията на съдебните системи със стандартите на ЕС са някои от главните предизвикателства, пред които са изправени страните. Таричану призова да се укрепи сигурността на Балканите и за работа в партньорство с ЕС и НАТО. Той допълни,че Косово е важен въпрос днес, не само за ООН, но и за целия регион. 
						В съобщения на регионални медии от вторник Косово се цитира като един от ключовите въпроси, които регионалните лидери от ЮИЕ се очаква да обсъдят по време на своята среща. Сред другите теми ще бъдат развитието на инфраструктурата в региона и координацията на процесите на сътрудничество. 
						Определяйки въпроса за бъдещия статут на Косово като много деликатен и с потенциално огромен ефект върху регионалната стабилност и сигурност, външният министър на БиХ Младен Иванич каза, че той може да се разреши само чрез диалог и като се отчита интересът на всички страни. 
						Във вторник външният министър на Сърбия-Черна Гора Вук Драшкович потърси подкрепата на участничките в Процеса на сътрудничество за кандидатурата на страната му за присъединяване към програмата на НАТО "Партньорство за мир". Сърбия не заслужава да стои в изолация, заяви Драшкович по време на срещата, изразявайки надежда, че членството в НАТО би било постижима цел през 2007 г., последвана от присъединяване към ЕС.

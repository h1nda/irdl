Убийствата на честта и домашното насилие все още са проблем в Турция
					11/04/2011
					Жените са изправени пред трудна битка със съдебната система, както и пред реални заплахи вкъщи.
					От Алина Лехтинен за Southeast European Times в Истанбул - 11/04/11
 
					 
						
Жени активистки носят макет на ковчег за Айше Пашалъ, убита от бившия й съпруг. [Ройтерс]
						Нериман Айсун, около четирийсетгодишна туркиня, е живяла десет години в условията на домашно насилие. 
						Насилието ескалира в отношенията със съпруга й през последните три години, което я принуждава да избяга с помощта на Фондацията за подслон на жени "Мор Чатъ". "Избрах живота пред смъртта", каза Айсун, чието име е променено, за да й се осигури анонимност. 
						Нейната история е подобна на много други в Турция, като десетки от тях завършват трагично всяка година. 
						Държавното проучване "Изследване на домашното насилие срещу жените в Турция" показва, че почти половината от туркините - 48,5% са преживели някаква форма на насилие, но много рядко признават да са станали негови жертви. 
						"Tурското правителство не разбира как да се бори с насилието срещу жените. Те не искат да го разберат, тъй като това е патриархално общество", каза Гулсун Канат, доброволка, социална работничка за "Мор Чатъ". 
						"Мор Чатъ", което означава "лилав покрив" функционира главно на доброволен принцип. Главният офис на фондацията се намира в Истанбул. Стените на офиса са покрити с плакати с фрази като "любовта на мъжа убива три жени на ден". 
						Липсата на данни за правата на жените е един от факторите, които пречат на Турция да се присъедини към ЕС. Нареждайки се след Иран и Египет, Турция е на 126-то място сред 135 страни в доклада на Световния икономически форум за 2010 г. за равнопоставеността на половете. 
						 "Няма нищо чудно, [че Турция е толкова назад в класацията]. Потискащо е. Борим се срещу тези проблеми от дълго време и имаме още много работа", каза Канат. 
						В Турция се наблюдава драстично увеличаване на броя на убитите жени през последните години. Докато през 2002 г. бяха убити 66 жени, броят им е нараснал до около 1 000 през последните три години. 
						
Югоизточната част на страната, населена предимно с кюрди, е сцена на десетки убийства на честта. [Ройтерс]
						Айше Гунайсу, член на изпълнителния комитет на истанбулския клон на Асоциацията за човешки права в Турция, казва, че комбинация от фактори са причина за това увеличение. Един от тях е продължаващата война в югоизточната част на страната между военните и кюрдското въоръжено движение, което оказва пряко влияние и върху Западна Турция. 
						"[Съществува] огромна вътрешна миграция, растяща безработица в големите градове и широко разпространение на културата на насилие", обяснява тя. Около половината от убийствата в Турция са убийства на честта. През февруари 2010 г. убийствата на честта отново бяха в центъра на вниманието на медиите, след като 16-годишно момиче бе заровено живо от баща й, заради общуване с момчета. 
						Айсун казва, че често престъпленията срещу жени остават ненаказани или властите намаляват наказанията, определени от закона. 
						 "Когато отидох в полицията, за да съобщя за съпруга ми, те ми казаха "такъв е животът. Върни се обратно при съпруга си", каза Айсун. 
						През 2004 г. турското правителство отмени Член 462, който даваше право на съдиите да намаляват присъдата за убийство в случаи на убийства на честта. Този член често бе използван заедно с Член 51, според който, ако убийството е извършено поради "неконтролируема скръб" или провокация, присъдата може да бъде намалена с две трети. 
						Tези два члена често се комбинираха, за да бъдат присъдите значително намалявани. Частно финансираната фондация "Мор Чатъ" бе сред фондациите, които помогнаха за промяната на турския наказателен кодекс, за да се попречи на издаване на по-леки присъди за извършителите на тези престъпления. 
						Въпреки това много съдии не спазват промените. На 23 юни, 2010 г. съд в Диарбекир свали обвиненията срещу роднини, планирали да убият жена от семейството в акт, описан като престъпление на честта. 
						Съдът реши, че планирането на убийство на честта се окачествява като "свобода на мисълта". 
						 "Няма единомислие, когато става въпрос за съдебни решения. Има съдии, макар и все още малко на брой, които решават в полза на пострадалите жени, което означава, че законите могат да се прилагат по различен начин в зависимост от нагласата на съдиите", каза Гунайсу. 
						"[Съдиите] не искат да спазват новите промени. Мъжете, извършили убийство, могат лесно да получат малки присъди, ако съдията мисли консервативно", съгласява се Канат. 
						Турското законодателство "препоръчва" всяка община с население над 50 000 души да открие приют за жени. В страната с население от 77 милиона души обаче сега има само 65 приюта. 
						 "Според закона, ако общината няма пари за приют, не е нужно да открива такъв", казва Канат. "Правителството трябва да има бюджет за приюти и да подкрепи общините." 
						
Липсата на данни за правата на жените е един от факторите, които пречат на Турция да се присъедини към ЕС.
						"За да се подобри това положение, капацитетът на гражданското общество, работещо в областта на правата на жените, трябва да се разшири и укрепи, а държавните власти трябва да бъдат принудени да предприемат стъпки за защита на жените, застрашени от насилие", каза Гунайсу. 
						Много организации за защита на правата на жените твърдят, че сегашната религиозно консервативна Партия на справедливостта и развитието (ПСР) не се бори достатъчно упорито срещу насилието към жените. 
						
						
						Турция се бори да осигури права на жените. Според статистика на ОИСР делът на работещите жени в Турция е бил едва 26% през 2009 г. Сега само 50 от 549 депутати в парламента са жени. 
						В същото време обаче бързата урбанизация започва да определя по нов начин ролите на половете. Преди около един век 75% от населението все още живееше в селските райони. Сега повече от 70% от хората живеят в градовете. 
						Заедно с тази тенденция се появява и промяна в социалните норми, което в някои случаи може да доведе до напрежение между по-младите и по-старите поколения, смятат експертите. 
						Подобен натиск може в екстремни ситуации да доведе до изблици на насилие като побоища и убийства. 
						Много жени в Турция все още са възпитавани според традиционната роля на половете, според която мъжът е глава на домакинството. Бившият съпруг на Айсун й е забранявал да гледа телевизия, защото не е искал тя да види примери за равнопоставеност на половете. 
						След като Айсун избягва обаче "Мор Чатъ" й помага да разбере законните си права. 
						Тя казва, че една от големите й надежди за бъдещето е по-лесното издаване на ограничителна заповед. 
						 "Все повече жени биват убивани от съпрузите им в Турция," каза тя. 
						Днес Айсун работи като чистачка. Тя казва, че животът не е лесен за самотна майка на две деца в скъп град като Истанбул. 
						"Но в сравнение с преди, това е рай", казва тя.

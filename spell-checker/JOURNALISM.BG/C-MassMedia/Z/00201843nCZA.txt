Отново тежко положение на ромите в Бая Маре
					08/09/2011
					Планът на града да разруши ромски жилища и да премести обитателите им, предизвика критики.
					От Паул Чокою за Southeast European Times в Букурещ - 08/09/11
 
					 
						
Жилищен блок на роми в Бая Маре. [Ройтерс]
						Месеци след споровете около строежа на сегрегационна стена, Бая Маре - град с 200 000 жители в северозападната част на страната - отново стана обект на нападки. 
						Градските власти казват, че планират да преместят повече от 2 000 роми, които живеят главно в импровизирани жилища. Те ще бъдат преместени в квартал, който ще бъде построен за социални случаи извън града на бреговете на река Крайка. 
						Местни НПО и други институции остро критикуват плана на градската управа. Те поддържат загрижеността, изразена от "Амнести Интърнешънъл" и други организации, че мярката е дискриминационна. 
						Посолството на САЩ в Букурещ също поставя под съмнение тази мярка. "Ромите не са били уведомени за планираното събаряне и градските власти са декларирали намерението си да изгонят тези хора, без оглед на тяхното здраве или безопасност", се казва в съобщение за пресата на посолството. 
						Мариан Мандаче, ръководител на ромското НПО "Романи Крис" казва ,че събирането на пет различни ромски общности ще доведе до превръщането на петте малки проблеми на тези общности в един по-голям проблем. 
						"Съществува риск от избухване на конфликт между тях по всяко време", каза Мандаче за SETimes и добави, че неговата група е съобщила за недостатъците на плана на кмета и на други представители на местната власт. 
						"Поискахме да се допитат сериозно до хората; да не откъсват тези общности от града; и накрая, да променят мястото на бъдещия квартал, където се предвижда тези роми да бъдат преместени, тъй като мястото се намира точно до водопречиствателната станция и бивше сметище", каза той. 
						Като алтернатива НПО е предложила построяването на квартала на мястото, където сега живеят ромите. 
						"Защо да се купуват парцели земя извън града, а да не се използва сегашният парцел, който ще се освободи след разрушаването на жилищата?", каза той. 
						Кметът Каталин Черечес обаче все още настоява за сегашния план. 
						"Разбира се, ние сме разговаряли с тях; всичко се прави според плана. Започнахме изпълнението на този план преди три месеца и сме разговаряли с всички роми там и с местните ромски организации", каза Черечес за SETimes и настоя, че посолството на САЩ е било преднамерено дезинформирано от НПО. 
						"Това е средище на мизерията, където хората живеят в импровизирани бараки от 17 години, без течаща вода, канализация, електричество или централно отопление", каза Черечес. "Нима някой иска тези хора да продължат да живеят в същите мизерни условия, вместо да им се предложи приличен жизнен стандарт?" 
						"Ние спазваме закона и въвеждаме ред в тази общност", каза Черечес. Новият квартал, добави той, ще бъде построен на стратегическо място, което сега той не може да разкрие.

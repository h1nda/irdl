Нов контингент от войници на БиХ се отправя към Ирак
					02/09/2008
					В средата на август нов контингент от войски на Босна и Херцеговина се присъедини към мироопазващата мисия "Ираска свобода". Официални представители ги похвалиха за това, че по този начин подпомагат усилията на БиХ за интеграция в НАТО.
					От Юсуф Рамаданович за Southeast European Times в Сараево – 02/09/08
 
					 
						
Войници от Босна и Херцеговина се готвят за полет за Ирак. [Гети Имиджис]
						Неотдавна нов контингент от войници от Въоръжените сили на Босна и Херцеговина (ВСБиХ) се отправиха към Ирак, за да се присъединят към най-рискованата мироопазваща мисия, в която са участвали войски на БиХ досега. През следващите шест месеца, членове на пехотата на ВСБиХ ще подсигуряват част от базовия комплекс "Виктъри" (БКВ) близо до Багдад. 
						Церемонията по изпращането бе проведена в казармите в Райловац извън Сараево на 14 август. Заместник-министърът на отбраната Игор Чърнадак заяви: "Воййниците, които ще подсигурят базата на коалицията ще бъдат изправени пред повече трудности и рискове, различни от унищожаването на неексплодирали боеприпаси, в което наши части участват от 2005 г. насам. Това не е видеоигра, но смятам, че войниците ни са добре подготвени." 
						Четирийсет и девет пехотинци от ВСБиХ ще помогнат за подсигуряването на БКВ. Те са от двете области на БиХ, Федерация БиХ и Република Сръбска. Този факт илюстрира успеха на реформата на ВСБиХ, който ускорява бъдещата интеграция на страната в НАТО. Капитан Драган Малич, командир на частта, заяви, че всички войници съзнават рисковете, пред които ще бъдат изправени в Ирак и добави: "Всички ние сме много добре подготвени професионалисти." 
						В пътуването си до Ирак те ще бъдат придружавани от част за унищожаване на неексплодирали боеприпаси, състояща се от 36 войници. Тази част отива за осми път в Ирак, докато настоящият й командир капитан Небойша Янкович отива за втори път там. Той заяви, че много от неговите подчинени доброволно са пожелали да отидат за втори път в Ирак. 
						На церемонията също присъства председателят на Председателството на БиХ Харис Силайджич. Той заяви, че участието на войници на БиХ в мироопазващи мисии в целия свят помага за ускоряване на интеграцията на страната в НАТО. "Те направиха огромен принос за ускоряване на пътя ни към НАТО", каза той. "Благодарни сме им и се гордеем с тях." 
						Американският посланик в БиХ Чарлс Инглиш потвърди благодарността на американското правителство към БиХ за приноса й за Операция "Иракска свобода" и заяви, че Съединените щати силно подкрепят по-скорошната интеграция на БиХ в НАТО. 
						Пехотинците от ВСБиХ, които отиват в Ирак, са получили специално обучение на военния тренировъчен полигон в планината Маняча, близо до Баня Лука. Преди да започнат да изпълняват задълженията си в Ирак, те ще преминет едноседмично допълнително обучение в Кувейт. 
						Според някои оценки, в момента около 2000 други граждани на БиХ работят в Ирак и Афганистан на договор по проекти за инфраструктурата и обезвреждане на мини.

Българските олимпийски надежди
					28/07/2008
					България е спечелила общо 213 олимпийски медала, като почти всички са от летни игри, проведени след края на Втората световна война. 
					(София Ехо, Дневник, Стандарт, СНА, Българско правителство - 20/07/08; Български олимпийски комитет; Официален уебсайт на олимпиадата в Пекин 2008)
 
					 
						
Председателката на Българския олимпийски комитет Стефка Костадинова (вляво) говори пред журналисти в София, след като мъжкият и женският отбор по вдигане на тежести дадоха положителни проби за анаболен стероид. [Гети Имиджис]
						Десетки българи се присъединиха към представителите на държавните институции на 20 юли в центъра на София, за да пожелаят късмет на олимпийския си отбор. "Надяваме се българският национален химн да бъде чут навсякъде по света,” каза премиерът Сергей Станишев. 
						Сред официалните лица, присъствали на церемонията, бе и председателката на Българския олимпийски комитет (БОК) Стефка Костадинова, чийто световен рекорд на висок скок при жените от 2,09 м остава ненадминат от 1987 г. 
						Тя заяви, че самоувереността и силната воля за борба докрай са главни условия за спечелването на титли в спорта. 
						България бе сред 14-те страни, участнички в първата съвременна олимпиада в Атина през 1896 г., и е спечелила общо 207 медала от летни игри. Най-големият й успех бе на игрите в Москва през 1980 г., когато завърши на трето място с общо 41 медала, между които 8 златни. На Олимпиадата в Атина през 2004 г. обаче България спечели само 12 медала.
						Мария Гроздева е сред 73-мата български спортисти, които ще вземат участие в 15 различни дисциплини на Олимпиадата в Пекин и е смятана за една от потенциалните медалистки. Тя се състезава в стрелбата с пистолет на 25 и на 10 м и е единствената състезателка от Балканите с пет медала от четири олимпиади. Друг български стрелец, Таню Киряков, спечели златни медали в дисциплината 10 м с въздушен пистолет при мъжете в Сеул и Сидни. 
						Българският олимпийски отбор включва 20 лекоатлети, между които Ивет Лалова и Тезджан Наимова – и двете състезаващи се в спринтовете на 100 м и 200 м. Лалова, чието най-добро лично постижение на 100 м спринт е 10,77 секунди, завърши четвърта в Атина. Наимова ще направи своя дебют на олимпиада тази година. 
						България възлага надежди за медали на своите 13 борци, между които Станка Златева и Явор Янакиев – шампиони съответно при жените и мъжете от Световното първенство през 2007 г. в Баку. 
						Българите възлагат големи надежди за медал от Пекин и на мъжкия си волейболен отбор. 
						Матей Казийски от отбора по волейбол, завръщащ се на олимпиада след 12-годишно прекъсване, смята, че той и колегите му имат „силата да станат шампиони". 
						Художествената гимнастика е друг спорт, който носи медали на България, особено в състезанията при ансамблите. Националният ансамбъл спечели сребърен медал в Атланта през 1996 г. и бронз в Атина през 2004 г. 
						Други олимпийски медалисти в отбора включват Йордан Йовчев, състезател по спортна гимнастика, и гребкинята Румяна Нейкова, която спечели сребро в дисциплината скиф в Сидни през 2000 г. 
						България трябваше да участва в 16 спорта в Пекин, но 11 щангисти дадоха положителна проба за стероиди през юни, което принуди страната да изтегли своите мъже и жени щангисти от участие.

Ахтисаари посети Тирана и получи подкрепата на Албания за преговорния процес в Косово
					02/12/2005
					Албания е готова да помага в процеса на определяне на статута на Косово, но няма намерение да се превръща в основен участник в преговорите, заявиха пред специалния пратеник на ООН Марти Ахтисаари висши държавници.
					От Ерлис Селимай за Southeast European Times от Тирана -- 02/12/05
 
					 
						
Специалният пратеник на ООН за Косово Марти Ахтисаари (вдясно) се ръкува с албанския президент Алфред Мойсиу при пристигането си на летище Тирана на 26 ноември. [AФП]
						Бившият финландски президент Марти Ахтисаари, специален пратеник на генералния секретар на ООН за преговорите по статута на Косово, посети Тирана в рамките на мисията си в региона за установяване на фактите. 
						По време на срещи с висши държавници той приветства позицията на Албания по отношение на преговорите. Балканската страна, която има етнически и културни връзки с Косово, заяви, че не възнамерява да вземе участие в процеса на преговори, макар че е готова да помага. 
						"Начинът, по който действа Албания, е най-удачен," каза Ахтисаари. Те (албанските власти) активно следят обстановката и имат желание да ни помагат. Би било невъзможно, ако много страни бяха изразили интерес да вземат пряко участие в процеса. Това би усложнило ситуацията," добави той. 
						Преговорите ще вървят едновременно с прилагането на установените от ООН стандарти, каза специалният пратеник, като призова институциите и политическите фигури в Прищина да си сътрудничат не само с албанската общност в Косово, но и с представителите на млацинствата в провинцията и с Белград.
						Порцесът на децентрализация, завръщането на бежанците, опазването на обществения ред и закрилата на малцинствата са особено важни приоритети, каза той.
						Назначението на Ахтисаари от генералния секретар на ООН Кофи Анан, както и последвалата обиколка на специалния пратеник на Балканите, отбелязаха официалното начало на усилията за определяне на бъдещето на Косово. Голяма част от анализаторите са на мнение, че това ще представлява огромно предизвикателство. Формално Косово все още е част от Сърбия и Черна гора, която иска да запази суверенитета си над провинцията под някаква форма. Етническото албанско мнозинство обаче иска пълна независимост от Белград.
						В коментар по повод на посещението на Ахтисаари албанският президент Алфред Мойсиу заяви: "Провинцията не може да се върне там, където бе ... тя няма да бъде разделена, нито да се слее с друга държава," каза той. 
						"Тази формула, възприета от международната общност, е особено важна и реалистична основа за преговорите, за правилно и устойчиво решение, което няма да остави проблеми за бъдещето. За Албания такова решение е независимостта на Косово," добави той.
						 Преди пристигането си в Тирана Ахитсаари посети черногорската столица Подгорица. Там той отново подчерта, че Косово не може да се върне към периода преди март 1999 г., както и че не може да има териториални или гранични промени в провинцията.

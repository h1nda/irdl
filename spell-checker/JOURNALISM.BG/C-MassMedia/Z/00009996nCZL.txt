Германия дебатира по членството на Турция в ЕС
01/03/2004
Лидерът на основната германска опозиционна партия Ангела Меркел и премиерът Герхард Шрьодер продължават да спорят относно Турция, превръщайки това във вътрешнополитически въпрос в навечерието на избори.
От Мустафа Азизоглу за Southeast European Times в Истанбул - 01/03/04
 
 
Лидерът на опозиционния германски Християн-демократически съюз Ангела Меркел (вляво) и турският премиер Реджеп Таийп Ердоган разговарят преди пресконференцията в сградата на премиерската канцелария в Анкара миналия месец. [АФП]
Макар че лидерът на германския Християн-демократически съюз (ХДС) Ангела Меркел, заяви че партията й не подкрепя присъединяването на Турция към ЕС, предлагайки вместо това план за "привилегировано партньорство", тя заяви в петък (27 февруари), че партията й няма да пречи на процеса.
"Ако преговорите с Турция започнат, ние няма да препятстваме процеса," заяви Меркел. " Ако преговорите между ЕС и Турция започнат преди ХДС да дойде на власт в Германия, ХДС ще се придържа към обещанието си, което ЕС е дал на Турция."
Планът за членство, който Меркел предложи на Турция, поставя ограничения върху селското стопанство, свободното движение на хора и прехвърлянето на суверенни права, като същевременно предвижда засилено сътрудничество в сферата на отбраната и сигурността.
Турция незабавно отхвърли идеята за какъвто и да е "специален статут". Пълноправното членство, посочи премиерът Реджеп Таийп Ердоган, би доказало, че ЕС не е "християнски клуб".
В изявление пред репортери по време на съвместна пресконференция с Ердоган в Анкара на 23 февруари, германският канцлер Герхард Шрьодер потвърди подкрепата на своето правителство за пълноправното членство на Турция в ЕС. Анкара може "определено да разчита на германска подкрепа," заяви Шрьодер пред репортери. Според него Турция би допринесла за демокрацията и стабилността в региона, съчетавайки исляма с ценностите на ЕС.
В Германия живеят 2,5 млн. души от турски произход, най-малко една пета от които са станали германски граждани. Смята се, че турското население има потенциала да повлияе върху резултатите в 14 провинциални избора в Германия, които ще се проведат по-късно тази година. Турските гласоподаватели имат по-тесни връзки със социалдемократите на Шрьодер поради политиката за подкрепа на имиграцията. Средният германски гласоподавател обаче се противопоставя срещу влизането на Турция в ЕС и това е електоралната група, която ХДС иска да привлече към себе си.
Германският всекидневник Ди Велт публикува изследване на общественото мнение, според което 56 % от населението е против членството на Турция в ЕС, докато 40 % го поддържа. Християн-социалният съюз е също против пълноправното членство на Турция. Когато лидерът му Едмунд Щойбер обяви негативната позиция по турското членство, той получи единодушното одобрение на партийните делегати.
Икономиката е един още по-наболял аспект, когато става дума за пълноправното членство на Турция в ЕС. Приемането на 10 нови държави на 1 май - с общо население от 75 млн. души - ще струва 40 млрд. евро. Една по-бедна Турция - с население от 70 млн. - би могла да струва на страните-членки много повече. Населението на Турция приближава по численост това на Германия и ако се запази сегашният темп на нарастване, към средата на века Турция може да има население, равно на сбора от германците и французите.

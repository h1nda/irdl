Мнение от Тирана
					25/07/2011
					Aлбанският външен министър Едмонд Хаджинасто обсъжда регионалните контакти и политическото положение в страната.
					 От Линда Карадаку за Southeast European Times в Тирана – 25/07/2011
 
					 
						
Aлбанският външен министър Едмонд Хаджинасто. [Aлберт Мифтарай/SETimes] 
						В ексклузивно интервю за SETimes с кореспондентката Линда Карадаку външният министър Едмонд Хаджинасто обсъди контактите с Косово, Сърбия, Гърция, Македония и Черна гора. 
						
						SETimes: Постоянно има оплаквания и съобщения в медиите за някакъв вид покровителствено поведение на Албания спрямо Косово. Как бихте определили взаимоотношенията между двете страни? 
						
						Eдмонд Хаджинасто: Мисля, че подобни мнения се изразяваха в миналото. Сега съществува ясно партньорство между Албания и Косово. 
						Това се дължи на много причини - първо, защото Косово е държава, която за краткото време, след като обяви независимост, прояви голяма зрялост в изграждането на демократични институции, в поведението си в международен план и също като много важен фактор в сътрудничеството за мир и сигурност в региона. 
						Взаимоотношенията между Косово и Албания вече имат ясни цели: първо, сътрудничество за увеличаване броя на страните, признали независимостта на Косово; второ, да се улесни ангажираността на Косово колкото е възможно по-скоро в регионални инициативи и евроатлантическо сътрудничество; и трето, да се реализира пълна икономическа интеграция с Албания и други страни в региона. Подобни взаимоотношения не могат да бъдат покровителствени, а изискват всекидневно партньорство. 
						
						SETimes: Едно неотдавнашно събитие бе премахването на визите между Албания и Сърбия. Това означава ли, че взаимоотношенията между Албания и Сърбия навлизат в нова фаза? 
						
						Хаджинасто: И Албания, и Сърбия имат безвизов режим по отношение на ЕС и Шенгенското пространство. Регионални инициативи като "Миграция, убежище, бежанци, регионални инициативи" (МУБРИ) постигнаха огромен напредък по отношение на движението в региона само с лични карти. Така че споразумението със Сърбия е положително събитие в правилната посока. 
						
						SETimes: Кои са главните области на сътрудничество между Албания и Сърбия в момента? 
						
						Хаджинасто: Ние си сътрудничим в рамките на регионални инициативи; това е многостранно сътрудничество, но двустранните ни програми също се развиват. Подготвят се много споразумения, сътрудничим си в икономически контекст и Сърбия е партньор в това отношение. Съществуват неизползвани възможности в икономическите отношения между двете страни. 
						
Сръбският президент Борис Тадич (вторият отдясно) отказва да присъства на срещи, на които Косово е представено официално. [Ройтерс]
						
						SETimes: Сърбия бойкотира няколко регионални и международни инициативи заради участието на Косово. Смятате ли, че подобен бойкот е продуктивен? 
						
						Хаджинасто: Мисля, че подобна нагласа и избор изобщо не помагат на Сърбия. Бих го определил като избор, който не отговоря на европейския дух, характерен за региона. В основни линии този дух включва всичко и приемането на концепция за сътрудничество е въпрос на народите, на обществата, а не въпрос за статута на териториите. 
						Регионалните инициативи имат за цел да сближат хората - политици, общества, култури. Спазването на този фундаментален принцип е основната причина за инициативите, но също и за обединена Европа. Има възможност Сърбия да промени становището си, да осмисли и признае една реалност, която е необратима. 
						
						SETimes: По отношение на изборите в Македония, Никола Груевски отново е премиер със значително мнозинство. Какво ще кажете за отношенията с Македония? 
						
						Хаджинасто: Отношенията с Македония са много добри. Неотдавнашните събития внушават оптимизъм, че Македония е на прав път. Надявам се, че съставът на новото правителство ще се отрази на интеграцията на албанците в управлението и институциите. Икономическото сътрудничество между двете страни е на прав път; равнището на обмена нараства. 
						Предизвикателството пред нас продължава да бъде изграждането на обща инфраструктура, особено железопътната. С Македония ние сме в процес на регионално сътрудничество, но също и на евроатлантическа интеграция. 
						
						SETimes: Как се отразява на Албания кризата в Гърция? 
						
						Хаджинасто: За щастие албанската икономика е относително имунизирана срещу икономическото положение в Гърция и дълбоките проблеми, пред които тя е изправена. Причините са много: независимостта на нашата банкова система, както и икономическата политика, която се основава на, и създава възможност за независимо развитие на страната и увеличаване на износа. 
						Ние не разполагаме с точни цифри колко емигранти са се завърнали. Доколкото знам обаче, емигрантите продължават да работят и в Гърция, и в Албания. Но смятам също, че гръцката икономика, която изпитва невиждани трудности, притежава потенциала - с подкрепата на ЕС, МВФ и други финансови институции - да се възстанови и отново да стане стабилна. Част от този процес ще бъдат онези албанци, които работят в жизненоважните сектори за гръцката икономика. 
						
						SETimes: Какво ще кажете за отношенията на Албания с Черна гора? 
						
						Хаджинасто: Това са добри взаимоотношения. Мисля, че основните трудности между двете страни са изграждането на обща инфраструктура. Черна гора трябва сериозно да инвестира в пътните връзки между двете страни, в Подгорица, в оста Шкодер и в оста Шкодра-Улчин. 
						
Албания проведе последното преброяване на населението през април 2002 г. [Ройтерс]
						Инвестиции трябва да се направят и за граничните контролно-пропускателни пунктове Хани Хоти и Муричан, защото по отношение на албанските пътища Албания е постигнала висок стандарт, докато Черна гора все още има много какво да направи в това отношение. Изграждането на пътната инфраструктура е необходимо за икономическия обмен особено за туристическата индустрия от двете страни на границата. 
						
						SETimes: Какъв е броят на хората от малцинствата в Албания спрямо цялото албанско население? Разполагате ли с точни данни? 
						
						Хаджинасто: Имаме точни данни за техния брой от различни преброявания. Албания няма проблем с броя на хората от малцинствата, а по-скоро с правата на малцинствата, със спазването на техните права в съответствие с международните конвенции, към които се придържа Албаия, и с пълното спазване на законодателството на страната. 
						
						SETimes: В Албания продължава дебатът за бъдещото преброяване на населението, което да включва въпроси за етническата принадлежност и религията. Какво е вашето мнение по този въпрос? 
						
						Хаджинасто: Като външен министър изцяло подкрепям провеждането на такова преброяване, основано на законодателството, което вече бе одобрено от парламента. Също смятам, че чувствителността, изразена в медиите от някои заинтересовани групи, асоциации или политически партии, не са свързани толкова с преброяването и с представянето на етническата принадлежност и религията, а отразяват, бих казал, някакъв страх от манипулации, които могат да възникнат при провеждането на процеса. 
						Мисля, че са налице всички инструменти, всички механизми, които [да гарантират], че този процес ще бъде извършен без манипулации, за да може извършеното - провеждането на преброяването - да бъде важен инструмент на държавната политика по-късно, за да служи по-добре на общностите на страната, било те религиозни или етнически. 
						
						SETimes: Съществува постоянен призив от страна на международната общност за излизане от политическия застой в Албания. Има ли надежда за намиране на решение? 
						
						Хаджинасто: Мисля, че решаването на политическото положение не е въпрос на политическо споразумение между опозицията и мнозинството. Решаването му е свързано с осъзнаването от страна на всяка партия на отговорностите да постави интересите на страната - интересите на гражданите - над всичко и с разбирането, че албанските граждани са по-заинтересовани да се придвижат една стъпка напред към интеграция в Европа, отколкото по отношение на политическите, индивидуални програми на политическите лидери. 
						Надявам се, че при осъществяването на това голямо политическо задължение опозицията ще се ангажира с институционалния процес за изпълнение на задълженията, които страната трябва да изпълни, за да получи статут на страна кандидат за членство. Мнозинството вече показа готовността си да се ангажира с процес на диалог и опозицията също го направи, като изготви план за действие за осъществяване на 12 приоритетни задачи. Надявам се, че духът, който съществуваше в съвместните парламентарни заседания при изготвяне на плана за действие, ще продължи и в процеса на неговото осъществяване.

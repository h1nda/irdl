Дипломатически дневник: Кипърският външен министър е в Брюксел
					28/07/2009
					Кипърският външен министър Маркос Киприану присъства на заседание на Съвета по общи въпроси и външни отношения на ЕС. Още в дипломатическите новини: Черна гора определи посланика си в Сърбия.
					 
						
Кипърският външен министър Маркос Киприану [Cyprus.gov]
						Кипърският външен министър Маркос Киприану бе в Брюксел в понеделник (27 юли) и вторник, за да участва в заседание на Съвета по общи въпроси и външни отношения на ЕС. Очаква се дискусиите да засегнат кипърските суверенни права върху морското и въздушното пространство и други теми. Киприану ще запознае представителите на ЕС с Изключителната икономическа зона на своята страна и неотдавнашното решение на Турция да позволи на "Търкиш Петролиъм Корпорейшън" да прави проучвания за нефт и природен газ в част от този район. 
						*** 
						Гръцкият президент Каролос Папуляс получи в събота (25 юли) наградата "Венизелос" на Общокритската асоциация в Америка - най-високата награда на организацията - по време на 41-вата конференция на асоциацията в Ираклион на о. Крит. Председателят на асоциацията Манолис Веливасакис каза, че наградата се връчва на Папуляс като жест на благодарност за приноса му към световния елинизъм. 
						*** 
						Албания разширява контактите си с дипломати в Брюксел в стремеж да ускори кандидатурата на страната за евроинтеграция, обяви външното министерство в събота (25 юли). Външният министър Лулзим Баша е разговарял с шведския външен министър Карл Билд, чиято страна понастоящем заема председателството на ЕС, както и с италианския си колега Франко Фратини, се добавя в изявлението. 
						*** 
						 Дипломатът от кариерата Игор Йовович ще бъде новият посланик на Черна гора в Сърбия, потвърди правителството в събота (25 юли). Номинацията му бе представена и скоро ще започне редовната процедура по назначаването му. Йовович бе външен министър на Черна гора между 1990 и 1998 г. и е работил като посланик на бивша Югославия в Етиопия. Той е бил също посланик на Сърбия и Черна гора във Финландия и Естония. 
						*** 
						Сръбският премиер Мирко Цветкович и македонският му колега Никола Груевски бяха единодушни в сряда (22 юли), че европейската интеграция е крайната цел на страните от Западните Балкани и че те трябва да работят заедно за постигането на тази цел. Двамата подписаха също и договор за икономическо сътрудничество. 
						
						(Различни източници – 21/07/09-28/07/09)

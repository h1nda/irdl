Съдебният процес срещу членове на "17 ноември" в Гърция навлиза в заключителната си фаза
08/07/2003
Процесът срещу предполагаеми членове на терористичната група "17 ноември", навлиза в заключителната си фаза. Обвиненията включват убийствата в периода след 1975 година на 23-ма души, повечето от които известни личности, както и опити за убийство, бомбени атентати и въоръжени грабежи.
От Джордж Анагностопулос за Southeast European Times в Атина - 08/07/03
 
 
На 29 юни 2002 година бомба избухна в ръцете на Савас Ксирос, докато той се опитваше да я инсталира в Пирея. В рамките на два месеца властите идентифицираха бомбата като дело на терористичната група "17 ноември", разпитаха Ксирос и задържаха повечето от предполагаемите членове на групата.
Сега процесът срещу тях, започнал в началото на март тази година, изглежда, наближава своя край. 20-те обвиняеми подготвят заключителните си пледоарии, които ще започнат в петък (11 юли). Дълго време те разясняваха позициите си по отношение на групата. Някои бяха по-склонни да признаят своето участие, други твърдяха, че не са знаели,че са замесени в дейността й, а трети казваха, че просто нямат никаква връзка в групата. Александрос Йотопулос, човекът когото властите идентифицираха като ръководител на групата, пледира невинен.
Михалис Маргаритис, председател на съда, който гледа делото, не е доволен от перспективата да бъдат прекратени процесуалните действия през август, за което настояват адвокатите на обвиняемите. Ако той отхвърли молбата, процесът вероятно ще завърши през септември.
Представеното този месец най-важно доказателство касаеше психическата и здравословна нестабилност на Ксирос по време на болничното му лечение след ареста. Бомбата , която избухна в ръцете му, причини частичното му ослепяване.
Показанията, които Ксирос е дал по време на предварителното производство, вероятно ще бъдат ключът към присъдата, тъй като в хода на делото не се били представени много неопровержими доказателства.

Рен призова Турция да засили темпа на реформите
					18/05/2006
					Еврокомисарят по разширяването Оли Рен предупреди в сряда Турция, че трябва да засили темпа на реформите, ако иска да избегне евентуално прекъсване на преговорите си за присъединяване по-късно тази година.
					(Таймс - 18/05/06; AФП, Ройтерс, АП, Turkish Press - 17/05/06)
 
					 
						
"Необходимо е турското правителство да предприеме незабавни действия за възстановяване на темпа на реформите в страната," каза еврокомисарят по разширяването Оли Рен. [Гети Имиджис]
						Турция трябва да засили темпа на реформите още сега или в противен случай е възможно спиране на присъединителните й преговори, предупреди в сряда (17 май) еврокомисарят по разширяването Оли Рен. 
						"Необходимо е турското правителство да предприеме незабавни действия за възстановяване на темпа на реформите в страната," каза Рен на пресконференция в София. Това е най-добрият и единствен начин да се избегне спиране на преговорите между ЕС и Турция. "Постигането на резултати е наистина в ръцете на турското правителство, парламента и гражданското общество." 
						На фона на скептицизма на някои от страните членки на ЕС 25-членният блок откри преговорите за членство с преобладаващо мюсюлманската страна на 3 октомври 2005 г. Преговорите трябва да бъдат възобновени по-късно тази година. 
						Зеблежките на Рен отразяват загрижеността на европейските столици от забавянето на обещаните реформи в Турция поради изместването на акцента на Анкара главно върху неотдаваншните изблици на насилие в предимно кюрдските югоизточни райони на страната. Междувременно според анализаторите първоначалната еуфория в Турция около започването на преговорите е спаднала и е отстъпила място на разочарование и растящ национализъм. 
						Предупреждението на комисаря по разширяването дойде ден, след като Европейската комисия (ЕК) реши да отложи окончателното си решение за приемането на България и Румъния в ЕС през 2007 г. Отлагането има за цел да подтикне двете страни да изпълнят ангажиментите си за присъединяване. Според Рен това трябва да послужи като сигнал за Анкара, че трябва да удвои усилията си за изпълнение на реформите. 
						Един пример за продължаващ проблем според "Ройтерс" е тази част от изменения турски наказателен кодекс, по силата на която редица учени, журналисти и интелектуалци бяха изправени пред съда за критикуване на държавни институции или за "обида на турската идентичност". 
						Друг проблем е Кипър. За да получи зелена светлина от ЕС за преговорите си, Турция подписа през юли 2005 г. протокол, разширяващ митническото й споразумение със Съюза, така че да обхване и десетте страни, които се присъединиха към блока през май 2004 г., включително Кипър. Същевременно тя публикува декларация, според която подписването на протокола не е равносилно на признаване на кипърската гръцка администрация. 
						Туирският парламент още не е ратифицирал Анкарския протокол и до момента Турция отказва достъп на кипърските гръцки самолети и кораби до своите летища и пристанища. 
						"Ние няма да внесем допълнителния протокол в нашия парламент, докато не бъде сложен край на изолацията на Севернокипърската турска република," каза в сряда премиерът Реджеп Тайип Ердоган в изказване на съвместна пресконференция в Анкара с гостуващия му финландски премиер Мати Ванханен. Финландия поема ротационното председателство на ЕС на 1 юли. 
						Неправилно е да се "добавят политически критерии или политически обстоятелства към процесите на проучване на законодателството и преговорите," каза Ердоган.

Сърбия бе похвалена за ареста на Караджич и призована да залови Младич
					24/07/2008
					Наред с похвалите към властите в Сърбия за ареста на Радован Караджич, лидерите от региона призоваха Белград да залови оставащите на свобода бегълци от правосъдието от балканските конфликти през 90-те години на миналия век.
					(AФП, ДПА, БТА, Макфакс, Синхуа, Javno.hr, AНA-MПA, Българско външно министерство - 22/07/08)
 
					 
						
Представители на сръбската жандармерия охраняват сградата в Белград, където е задържан под стража Радован Караджич. [Гети Имиджис] 
						Официални представители от ЕС и региона приветстваха във вторник (22 юли) ареста на босненския сръбски заподозрян във военни престъпления Радован Караджич като сигнал, че новото сръбско правителство се придържа към задълженията си към Международния наказателен съд за бивша Югославия (МНСБЮ). Този ход ще ускори напредъка на Сърбия към европейска интеграция, подчертаха те и призоваха Белград да залови и двамата оставащи на свобода бегълци, издирвани от Трибунала на ООН. 
						Приветствайки ареста на военновременния политически лидер на босненските сърби като „много положително събитие”, председателят на Европейската комисия (ЕК) Жозе Мануел Барозу заяви, че то ще спомогне за установяването на справедливост и трайно помирение в региона. 
						"Арестът доказва решимостта на сръбското правителство да постигне пълно сътрудничество с МНСБЮ. Той е също така много важен за европейските стремежи на Сърбия,” заяви Барозу в Брюксел. 
						Балкански официални представители и политици похвалиха сръбското правителство и президента Борис Тадич за арестуването на Караджич само две седмици след встъпването си в длъжност. 
						"Сърбия постепенно затваря [страницата на] проблематичното си минало и поема с нов импулс по европейския си път,” каза във вторник гръцкият външен министър Дора Бакоянис. 
						Българското външно министерство заяви, че арестът на Караджич е „ясен сигнал” за решимостта на новото сръбско правителство да оказва „конструктивно сътрудничество" и важна стъпка към регионалната стабилност. 
						Пълното сътрудничество с МНСБЮ е главно условие за евентуалното членство на Сърбия в ЕС. ЕС може да сметне залавянето на Караджич за достатъчно основание за даване на Сърбия на официален кандидатски статут в рамките на месеци, се казва в репортажи. 
						Полицията арестува Караджич в квартал на Белград в понеделник вечерта, 13 години, след като МНСБЮ издаде първия си обвинителен акт срещу него и военния му командир Ратко Младич. И срещу двамата има многобройни обвинения в геноцид и военни престъпления, свързани с клането в Сребреница през 1995 г. и конфликта в Босна от 1992-1995 г. Младич и бившият хърватски сръбски лидер Горан Хаджич са двамата оставащи на свобода обвиняеми, издирвани от МНСБЮ. 
						Политици и официални представители от Хърватия и Албания призоваха Сърбия да гарантира задържането им, особено това на Младич. 
						"Арестуването на една от най-бруталните фигури на сръбския ултранационализъм и виновник, носещ отговорност за масовия и системен геноцид в Босна, заслужава нашите овации,” каза албанският премиер Сали Бериша 
						Макар и да изрази съжаление за това, че на Караджич е било позволено да избегне правосъдието в продължение на повече от десетилетие, лидерът на Хърватската народна партия Весна Пушич поздрави сръбските власти. 
						Според македонското правителство сега, когато Караджич го очаква процес, е време страните от региона да оставят на историците трагичното наследство от 90-те години на миналия век и „да се съсредоточат върху общото европейско бъдеще на Балканите като цяло".

Драшкович: "Преговорите на Белград по ССА са застрашени заради проблеми с МНСБЮ"
					16/01/2006
					"Драстични последици" може да има за Сърбия и Черна гора фактът, че тя не е арестувала издирваните обвиняеми във военни престъпления и не е отговорила на изискванията за сътрудничество с МНСБЮ, предупреди в неделя федералният външен министър Вук Драшкович.
					(Блиц - 16/01/06; AП, Бета - 15/01/06; AП, Радио Б92 - 13/01/06)
 
					 
						
Външният министър на Сърбия и Черна гора Вук Драшкович каза, че Белград може да приключи преговорите по ССА с ЕС до края на 2006 г., но само ако бързо се решат проблемите с МНСБЮ. [АФП]
						Външният министър на Сърбия и Черна гора Вук Драшкович предупреди в неделя (15 януари), че страната му може да бъде изправена пред "драстични последици", ако не реши бързо проблемите, засягащи сътрудничеството й с Международния наказателен съд за бивша Югославия (МНСБЮ). 
						Преговорите на Белград с ЕС по Споразумението за стабилизация и асоцииране (ССА) са застрашени, тъй като основните обвиняеми във военни престъпления, като Ратко Младич и Радован Караджич, са все още на свобода, каза Драшкович пред управителния съвет на партията си Сръбско движение за обновление. 
						Сърбия и Черна гора иска да се присъедини към ЕС и НАТО, но и двете организации са определили пълното сътрудничество с МНСБЮ като условие за членство. През октомври страната започна преговори с ЕС по ССА - първата важна стъпка към евентуално членство в Съюза. Представители на ЕС обаче казаха, че преговорите могат да бъдат преустановени, ако Белград не предприеме мерки да гарантира пълно сътрудничество с МНСБЮ. Следващият кръг от преговорите е насрочен за февруари. 
						Ако "пречката, свързана с Хага, бъде отстранена" бързо, каза Драшкович, преговорите по ССА могат да приключат до края на 2006 г. Дотогава Сърбия и Черна гора ще е приета и в програмата на НАТО "Партньорство за мир" и ще е получила значителна политическа, икономическа и финансова подкрепа от ЕС. Освен това, каза министърът, така ще се засили и позицията на Белград в преговорите за статута на Косово. 
						Драшкович направи своя коментар след подобно предупреждение от страна на сръбския заместник-премиер Миролюб Лабус, който каза в петък, че заплахата от прекратяване на преговорите по ССА е напълно реална, като се има предвид, че Белград продължава да не сътрудничи на МНСБЮ. 
						"Пропуснахме всички срокове и светът изгуби търпение," каза той. 
						Министърът по човешките права на Сърбия и Черна гора Расим Ляич, който е и председател на съвета на страната за сътрудничество с МНСБЮ, също подчерта, че е необходимо Младич да бъде предаден на трибунала на ООН, за да може страната да продължи напред по пътя си към европейска интеграция. 
						"Екстрадирането му ще означава огромен напредък за Сърбия и Черна гора в усилията й за присъединяване към Европа," е казал Ляич, цитиран в коментар на сръбския ежедневник Политика в неделя. "Сега е моментът Младич да бъде в Хага."

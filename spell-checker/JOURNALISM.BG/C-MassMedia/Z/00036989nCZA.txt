Много турци виждат в САЩ най-голямата заплаха
					10/01/2011
					Ново проучване установи, че 42,6 % от турците смятат, че Вашингтон е „най-голямата външна заплаха”.
					От Джъстин Вела за Southeast European Times от Истанбул – 10/01/11
 
					 
						
Жена присъства на погребението на своя син, кюрдски бунтовник, за когото се предполага, че е убит от турски войници. Според много турци САЩ не правят достатъчно по отношение на кюрдските бунтовници в Северен Ирак. [Джъстин Вела/SETimes]
						Според скорошно проучване на „Метропол”, за която се смята, че има връзки с управляващата в Турция Партия на справедливостта и развитието (ПСР), 23,7 % от анкетираните 1 500 души са определили Израел като най-голямата заплаха за страната. Повече от 42 % обаче са посочили, че това са САЩ. 
						За сравнение 3 % от турците са посочили Иран, 2,3 % са заявили, че това е Гърция, 2,1 % са посочили Ирак и 1,7 % – Русия. 
						Проучването изглежда подкрепя често споделяното становище, че Турция, дългогодишен член на НАТО, се отдалечава от Запада. Откакто ПСР за първи път дойде на власт през 2002 г., страната е обвинявана, че осъществява таен план за създаване на ислямска държава в Турция, ориентиране на страната в източна посока и засилване на отношенията с Иран. 
						За това има малко доказателства. Плановете на ПСР вероятно се преувеличават, докато светът се мъчи да създаде нов речник за обсъждане на бързите промени, настъпващи с подема на нововъзникващите икономики и смените на властта в Турция. 
						„Вече не е възможно да се поддържа настоящият световен ред, който заради изкривената представа за отношенията между център и периферия просто е източник на несправедливост и неравенство”, писа неотдавна турският премиер Реджеп Тайип Ердоган в уводна статия за списание „Ню Юръп”. 
						Въпреки че ПСР следва външна политика на „нулеви проблеми” със съседните държави, като напр. Иран, и се стреми да изгради отношения с цял свят, основаващи се до голяма степен на търговските връзки, Турция все още твърди, че е партньор на Запада. 
						 Защо тогава турците смятат, че САЩ са заплаха номер едно за тях? 
						Според някои анализатори резултатите от изследването може да се дължат на убеждението, че САЩ е единствената държава, която има достатъчно възможности и присъствие в региона, за да навреди на Турция. 
						Клаус Юргенс, колумнист в местния вестник „Тудей'с Заман”, посочва, че е разтревожен от резултатите от проучването. „Дали това е обща враждебност, или е [защото] САЩ не подкрепят Турция?” пише той. 
						Много турци смятат, че САЩ не правят достатъчно, за да подпомогнат борбата на страната срещу кюрдските бунтовници, които осъществяват дейността си от бази в Северен Ирак. 
						Юргенс твърди, че фактът, че САЩ се възприемат като заплаха, отчасти се дължи на неуспеха на турското правителство да обясни достатъчно добре своята външна политика пред обществеността. 
						„Това е шанс правителството да се събуди и да каже, че живеем в международна общност”, заявява Юргенс. 
						Според „Метропол” турските граждани са най-силно загрижени за икономиката. Юргенс посочва, че демократизацията е втората тема, което буди загриженост у турците. Разбирането на външната политика е едва третият или четвъртият приоритет. „САЩ като заплаха, [турците] биха били по-информирани само ако някой им даде тази информация”, твърди той. 
						Това е малко вероятно, тъй като за страната започва година на избори. 
						„До предстоящите избори през юни министър-председателят ще се съсредоточи върху вътрешните проблеми”, заявява Юргенс.

Тачи призова членките на ЕС да признаят независимостта на Косово 
					29/07/2010
					 
						ПРИЩИНА, Косово -- Министър-председателят Хашим Тачи призовава петте страни, членки на ЕС, които все още не са признали Косово -- Гърция, Испания, Кипър, Румъния и Словакия -- да преразгледат своите становища по въпроса. Мнението на Международния съд (МС) от миналата седмица е най-убедителното доказателство, че декларацията за независимост на Косово е законна, каза Тачи в сряда (28 юли). „Съвсем резонно след решението на МС правителството… очаква, че тези държави ще признаят Косово”, добави той. 
						Междувременно в четвъртък Тачи каза за излизащия в Прищина ежедневник „Косова Сот”, че решението на МС реално е сложило край на всякакви идеи за специален статут, автономия или разделяне на доминираната от сърбите северна част на страната. „След решението на МС е политическа лудост да се говори за тези идеи”, каза той. Тачи отново подчерта, че неговото правителство е готово да разговаря с всеки законен лидер, но не и със сръбските паралелни структури. (Косова Сот, Коха Диторе, Епока е Ре, Експрес, Лайм - 29/07/10)

Според представител на ЕК БиХ изостава с приемането на ключово законодателство
06/07/2004
 
САРАЕВО, Босна и Херцеговина (БиХ) -- БиХ закъснява с приемането на ключово законодателство като предусловие за начало на преговори по Споразумение за стабилизиране и асоцииране с ЕС, каза говорителят на Европейската комисия в БиХ Фране Мароевич. В броя си от вторник (6 юли) всекидневникът Независне новине цитира думите му, според които, макар страната да е отбелязала известен прогрес, повечето законопроекти тепърва трябва да се гледат от парламента на БиХ. Той призова властите на БиХ да интензифицират усилията си.
Други новини: Централната банка на БиХ откри официално новата си сграда в Сараево в понеделник заедно с новосъздадения единен регистър на банковите сметки в БиХ. По време на церемонията председателят на президентството на БиХ Сюлейман Тихич определи Централната банка като една от най-ефикасните институции в страната, на която се доверяват както гражданите на БиХ, така и международната общност. (Независне новине - 06/07/04; Уеб сайт на CBBH, Фена, НТВ Хаят - 05/07/04)

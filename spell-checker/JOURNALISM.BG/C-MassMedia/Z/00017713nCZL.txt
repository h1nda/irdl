Трибуналът в Хага отхвърли молбата на Милошевич за лечение в Москва
					26/02/2006
					 
						ХАГА, Холандия -- Съдебната камара на трибунала на ООН отхвърли в петък (24 февруари) молбата на Слободан Милошевич за временно освобождаване, докато се лекува в Москва от високо кръвно налягане и проблеми със сърцето. Според съдиите на трибунала, няма достатъчно гаранции, че бившият югославски президент, който е съден за престъпления срещу човечеството в Хърватия и Косово и за геноцид в Босна и Херцеговина (БиХ), ще се завърне в Хага.
						Според други новини от петък бившият босненско-сръбски паравоенен командир Милан Лукич се е появил за първи път пред трибунала, заявявайки, че е невинен по обвинения в престъпления срещу човечеството. Обвиненията са свързани с поредица от жестокости, извършени в Източна БиХ през 1992-1994 г. В началото на седмицата Лукич бе екстрадиран в Хага от Аржентина, където бе арестуван миналото лято. (Tанюг - 25/02/06; Уеб-сайт на МНТБЮ, Б92, Фена, Ройтерс - 24/02/06)

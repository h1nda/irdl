Официални представители: "Кандидатурата на Сърбия и Черна гора за членство в НАТО зависи от екстрадицията на Младич"
					04/03/2005
					Шансовете на Сърбия и Черна гора за присъединяване към порграмата на НАТО "Партньорство за мир" ще останат слаби, докато бившият босненско-сръбски военен командир Ратко Младич е на свобода, заявиха западни официални представители в четвъртък. 
					(Блиц - 04/03/05; Радио Б92, Танюг, РСЕ/РС - 03/03/05; Бета - 01/03/05)
 
					 
						
Укриващият се от МНСБЮ Ратко Младич (вляво на плаката, заедно с Радован Караджич) трябва да бъде задържан, за да може Сърбия и Черна гора да се присъедини към програмата на НАТО "Партньорство за мир". [Архив]
						Екстрадицията на бившия босненско-сръбски военен командир Ратко Младич остава главното предварително условие за евроатлантическата интеграция на Сърбия и Черна гора, предупредиха западни официални представители. Страната се стреми към членство в програмата "Партньорство за мир" (ПзМ) на алианса, първа стъпка към пълноправно членство в НАТО след време. 
						Перспективите за присъединяване към ПзМ ще станат реални едва след като "добре известните лица, на първо място генерал Ратко Младич, се вразумят и се предадат" на Международния наказателен съд за бивша Югославия (МНСБЮ), каза в интервю за сръбския ежедневник "Блиц", публикувано в петък (4 март), норвежкият посланик в Белград Ханс Ола Урстад. Норвегия ще отговаря за координацията на връзките между НАТО и Сърбия и Черна гора през следващите две години. 
						В четвъртък белградското "Радио Б92" предаде, че сръбското правителство е решило отново да се съсредоточи върху кандидатурата си за ПзМ. Евроатлантическата интеграция е първостепенна цел на външната политика на всички сръбски правителства от събарянето на режима на бившия югославски президент Слободан Милошевич през октомври 2000 г. 
						 Миналата година обаче НАТО замрази молбата на балканската държава за приемане в ПзМ, като се позова на липсата на сътрудничество с МНСБЮ и в частност за това, че не е арестувала и предала основни обвиняеми във военни престъпления, като Младич. Неговата екстрадиция в Хага е също условие за напредъка на Сърбия и Черна гора към присъединяване в ЕС. 
						Над 15 души, издирвани от МНСБЮ заради предполагаемото им участие във военни престъпления, остават на свобода. Според главния прокурор на ООН за военни престъпления Карла дел Понте, поне дузина от тях се намират в Сърбия. 
						Тя многократно настоява, че Младич се укрива там, закрилян от сръбските военни. Властите в Белград отричат това твърдение. Съобщения от тази седмица обаче цитираха думите на прокурора на ООН, че "през последните няколко дни сръбското правителство най-после реши да се съгласи с факта", че Младич е в Сърбия, признавайки, че липсата на политическа воля е основният фактор, предотвратяващ залавянето му. 
						 "Ако сръбското правителство реши, че действително иска да арестува Младич, то би могло да направи това за няколко часа," каза прокурорът. Заедно с босненско-сръбския вонновременен лидер Радован Караджич и хърватския генерал в оставка Анте Готовина Младич е един от тримата най-издирвани обвиняеми от МНСБЮ. В подкрепа на изказването на Дел Понте официален представител на НАТО посочи в четвъртък, че екстрадирването на Младич в Хага ще премахне основното препятствие по пътя на Сърбия и Черна гора към членство в ПзМ. 
						 "Когато това бъде свършено и генерал Младич се отправи към Хага, влизането на Сърбия и Черна гора [в ПзМ] ще бъде само въпрос на време," цитира думите на Джордж Кацирдакис "Радио Б92". Въпросът опира единствено до политическата воля на сръбското правителство да извърши ареста." 
						Кацирдакис отхвърли изявленията на сръбското правителство, което твърди, че сведенията относно местопребиваването на Младич, които са му били давани, са се оказвали или невъзможни за проверка, или водещи по неверни следи. 
						 "Вашето правителство," каза официалният представител на НАТО пред "Радио Б92", "получава сведения, че Младич се крие някъде, но после се страхува да не би задържането му да доведе до вълнения в страната, след което му дава достатъчно време да избяга на ново място. След това те отиват на мястото и казват: "Виждате ли, той не е тук".

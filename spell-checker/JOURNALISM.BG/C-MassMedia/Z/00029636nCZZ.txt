Дипломатически дневник: Решението за Кипър трябва да бъде трайно, каза специалният пратеник
					17/03/2009
					Специалният пратеник на ООН в Кипър Александър Даунър се срещна с кипърския президент Деметрис Христофиас, Още в дипломатическите новини: италианският премиер Силвио Берлускони посети Черна гора; сръбският външен министър Вук Йеремич посети Ватикана.
					 
						
Специалният пратеник на ООН за Кипър Александър Даунър остава "предпазлив оптимист” относно мирния процес. [Гети Имиджис]
						Двете кипърски общности трябва да достигнат до трайно уреждане на кипърския въпрос, каза в петък (13 март) специалният пратеник на ООН за Кипър Александър Даунър след среща с кипърския президент Деметрис Христофиас. Даунър отбеляза, че остава "предпазлив оптимист” относно мирния процес, добавяйки, че продължаващите преговори се нуждаят „едновременно от импулс и търпение”. Кипърският турски лидер Мехмет Али Талят посочи, че преговорите би трябвало да завършат до началото на 2010 г., но Христофиас отхвърля всякакви крайни срокове, за да се избегне прибързано споразумение.
						*** 
						
						Сръбският външен министър Вук Йеремич благодари в четвъртък (12 март) на румънския си колега Кристиан Дяконеску за подкрепата на Букурещ за кандидатурата на Белград за членство в ЕС и за нейната просръбска позиция спрямо Косово. Двамата дипломати се срещнаха в румънската столица, където обсъдиха стремежите на Сърбия към членство в ЕС и косовския въпрос. Дяконеску увери Йеремич в продължаващата подкрепа на Румъния за Сърбия и отчете традиционно добрите отношения между двете страни. Йеремич се срещна и с председателя на Сената Мирча Джоана. 
						*** 
						
						Хърватският външен министър Гордан Яндрокович заяви в петък (13 март), че неговата страна ще продължи да хармонизира законите си с тези на ЕС, за да стане член на блока след две години. След среща с колегата си от Унгария Кинга Гьонц в Загреб Яндрокович отново подчерта, че продължаващият граничен спор между Хърватия и Словения не трябва да пречи на кандидатурата на Загреб за ЕС. 
						*** 
						Италианският премиер Силвио Берлускони пристигна в Черна гора в понеделник (16 март) по покана на колегата си Мило Джуканович. Берлускони се срещна с президента Филип Вуянович и разговаря с група италианскоговорещи студенти от филологическия факултет на Университета в Никшич. 
						*** 
						
						Сръбският външен министър Вук Йеремич направи в понеделник (16 март) официално посещение във Ватикана, където се срещна с помощник държавния секретар Леонардо Сандри, както и с председателя на Политическия съвет за популяризиране на християнското единство, Валтер Каспер. 
						*** 
						По време на посещението си в Страсбург, Франция, миналата седмица косовският външен министър Скендер Хисени призова депутатите от Европейския парламент (ЕП) да лобират за признаването на независимостта на Косово. Той се срещна с Яцек Сариуш-Волски, председател на комисията по външни работи на ЕП. Хисени обсъди развитието на събитията в Косово, но наблегна на сигурността и икономиката, процеса на признаване на страната, отношенията със съседните страни, разполагането на ЮЛЕКС и европейските перспективи на Косово. 
						*** 
						
						Албанският президент Бамир Топи призова Италия да либерализира граничния си режим с Албания по време на среща с италианския министър на икономическото развитие Клаудио Скайола във вторник (10 март) в Тирана. Двамата обсъдиха икономическото сътрудничество, включително изграждането на Паневропейския транспортен коридор № 8 и неговото значение за региона. Топи подчерта, че Италия остава геостратегически партньор и важен инвеститор в Албания. 
						
						(Различни източници 10/03/09-17/03/09)

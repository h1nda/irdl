Еврокомисарят Рен отново призова Турция да ускори реформите
					08/09/2006
					 
						БРЮКСЕЛ, Белгия -- Еврокомисарят по разширяването Оли Рен отново призова Турция в четвъртък (7 септември) да ускори хода на реформите преди оценъчния доклад на Европейската комисия на 24 октомври. На среща с главния преговарящ на Турция за ЕС Али Бабакан в Брюксел, Рен предупреди, че Съюзът е много чувствителен по някои въпроси като правата на религиозните малцинства и че Анкара трябва да гарантира напредък в тези области. От своя страна, Бабакан предупреди, че провалът на присъединителните преговори може да има "съкрушителни" последици за Турция.
						Междувременно в Атина, гръцкият външен министър Дора Бакоянис обсъди кандидатурата на Турция със своя холандски колега Бернард Бот. Бакоянис заяви, че процесът зависи от това, доколко Анкара ще изпълни предприсъединителните си задължения към Съюза, включително продълженото споразумение с митническия съюз от 2005 г., което задължава Турция да отвори своето въздушно и морско пространство за самолетите и корабите на кипърските гърци. (Заман, Нафтемпорики, Файненшъл таймс - 08/09/06; НТВ, АНА-МПА - 07/09/06)

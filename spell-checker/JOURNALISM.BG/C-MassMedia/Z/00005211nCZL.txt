Югославия и Албания подобряват отношенията си
28/11/2002
 
БЕЛГРАД, Югославия -- Югославският президент Воислав Кощуница и албанският външен министър Илир Мета заявиха след срещата си в сряда (27 ноември), че ще продължават да развиват двустранните отношения между страните. Те обещаха да зачитат тяхната обща граница, правата на човека и малцинствата, и заявиха, че сътрудничеството между Белград и Тирана ще допринесе за засилване на сигурността в целия регион. Мета посочи, че неговата страна подкрепя усилията за нормализиране на ситуацията в Косово и за осигуряване на мирно съвместно съществуване. Те обсъдиха също и мерки за укрепване на техните кандидатури за интеграция в НАТО и ЕС. По време на двудневното си посещение в Белград, Мета подписа общо 14 споразумения. (АФП, АТА, Албански новини, Танюг - 27/11/02)

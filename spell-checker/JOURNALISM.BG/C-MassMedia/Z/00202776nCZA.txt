Сигурността в Митровица се подобрява, но кметът призовава към бдителност
					04/05/2012
					Кметът на Митровица е изправен пред много предизвикателства, свързани със сигурността и бюджета и зорко следи ситуацията.
					От Мухамет Брайшори за Southeast European Times в Митровица - 04/05/12
 
					 
						
Кметът на Митровица Авни Кастрати вярва, че положението със сигурността в неговия град се е подобрило. [Лаура Хасани/SETimes]
						С офис на 200 метра от единствения мост на река Ибар, който свързва албанската южна част на града и сръбската северна част, кметът на Митровица Авни Кастрати каза, че вярва, че положението със сигурността в града много се е подобрило. 
						Напрежението е намаляло, каза той, въпреки инцидента на 7 април, в който един албанец беше убит при експлозия в северната част на града. "Гражданите го възприемат като неорганизиран акт, което означава, че това е дело на група екстремисти", каза Кастрати в екслузивно интервю за SETimes. 
						Инцидентът принуди властите да засилят сигурността, като докарат подкрепления от съседните градове. Те са видими и достъпни и са готови да действат на мига, ако гражданите поискат това. 
						"ЮЛЕКС и КФОР се реорганизираха и сега има патрули 24 часа в денонощието в смесените квартали освен пешеходните патрули. Последното решение на ЮЛЕКС да се движи заедно с косовската полиция от 8 часа сутринта до 4 часа следобед в чувствителните области, има ефект", каза Кастрати. 
						Той особено много иска да корегира съобщенията в медиите, че 40 албански семейства са напуснали Северно Косово след инцидента на 7 април, освен 11 000 албанци, за които се съобщава, че са напуснали от 1999 г. насам. 
						"Регистрите са в моя офис, съдържат собствени и фамилни имена, и за момента само седем семейства са се оттеглили временно. Те не са напуснали завинаги, а са заминали за два-три дни. Напрежението бе голямо и хората бяха уплашени", каза Кастрати. 
						Въпреки подобряването на положението със сигурността, Кастрати предупреждава властите да бъдат бдителни заради изборите в Сърбия на 6 май, който той нарече критичен ден за Косово. 
						Избраните от Сърбия кметове в Северно Косово казват, че планират да проведат изборите в неделя, включително в Северна Митровица, което според Прищина и международната общност е незаконно. 
						"Първо ... те знаят, че изборите ще бъдат неприемливи. Но ако се опитат да организират изборите, гражданите няма да предизвикат напрежение, тъй като са сигурни, че косовската полиция, заедно с международната общност, ще действа според конституцията", каза Кастрати. 
						Един фактор, който усложнява положението според него е, че от 1999 г. Северна Митровица е под двойната администрация на ООН и организираната от Сърбия общинска администрация. 
						Според законодателството на Косово разходите за администрацията на ЮНМИК в Северна Митровица, включително заплатите и капиталовите инвестиции, се покриват от общинския бюджет на Митровица. 
						Кастрати обаче обясни, че местните власти не упражняват достатъчно контрол върху разходите в Северна Митровица, което предизвиква значителни проблеми за кметството и за бюджета, който то управлява. 
						"Законът за държавното осигуряване за държавните разходи не се прилагаше до преди една година, така че ние засилихме дейностите си и не прехвърляме пари, ако не се спазва процедурата. Много проекти, които трябва да се осъществят през годината, се осъществяват едва в края на годината или през последните месеци, което не е правилно", каза Кастрати. 
						Той каза, че властите в Митровица са предложили Министерството на финансите да определи отделен бюджет за ЮНМИК. 
						"Одитът на държавните разходи, който трябва да се прави навсякъде, не се извършва тук. Опитахме се да отидем там и не успяхме, тъй като нито ЮНМИК нито външни одитори са готови да ни сътрудничат," каза Кастрати. 
						Той каза, че потенциалното съживяване на рудника "Трепча" дава голяма надежда за уталожаване на междуетническите проблеми. "Ако се реши проблемът с "Трепча", много проблеми, да не кажа всички, ще бъдат решени", каза той. 
						"Трепча" бе едно от най-големите индустриални предприятия в бивша Югославия с повече от 23 000 работници от цяло Косово. 
						"Трепча" се управлява от агенция за приватизация и те [в "Трепча"] нямат много права за вземане на решения. Така че, ако се намери начин "Трепча" да започне да функционира, това ще бъде един от главните фактори за преодоляване на напрегнатото положение в Митровица", каза Кастрати и добави, че дори фактът, че албанци и сърби ще работят заедно, ще има положителен ефект. 
						Кастрати каза, че се надява един ден Митровица да бъде отново обединен град и че планът "Ахтисаари" е ключът към решаването на проблема. 
					
				
			
					 
					
 
 

Вдигнати са ограниченията върху македонските военнослужещи в Афганистан
					20/12/2006
					Командири от НАТО казват, че наложените от страните, участнички в мисията ИСАФ в Афганистан, ограничения са попречили на нейната ефективност. Македония, която има 115 военнослужещи в страната, се съгласи да премахне пет от тези условия.
					От Зоран Николовски за Southeast European Times от Скопие -- 20/12/06
 
					 
						
Македония участва в мисията ИСАФ от 2002 г. насам. [Гети Имиджис]
						Македонското правителство вдигна пет от седемте национални ограничения, засягащи участието на военнослужещи в Международните сили за поддържане на сигурността (ИСАФ) в Афганистан. Ограниченията включваха забрана за изпращане на македонски военнослужещи в определени видове акции. 
						Точното естество на ограниченията е поверително. Министърът на отбраната Лазе Еленовски обаче заяви, че те са свързани с участието в полицейски дейности, разпръсването на тълпи и обучаването на афганистанските въоръжени сили. Министърът, който неотдавна посети военнослужещите в Кабул, заяви, че премахването им ще подобри оперативността и ефективността, с което ще направи по-лесно изпълнението на задачите на ИСАФ. 
						"Ако сме част от семейството [на НАТО], трябва да почувстваме отговорностите и задълженията си. Като премахнем националните ограничения, ефективността на Алианса ще се увеличи абсолютно," каза Еленовски. "Ние ще постигнем целите си и ще започнем да се изтегляме от Афганистан по-скоро, като оставим Афганистан на афганистанските демократични власти." 
						Много от 37-те държави, участващи в силите на ИСАФ, наложиха специални правила как да бъдат използвани военните им части. Командири от НАТО казват, че са идентифицирали около 50 от тези условия, които пречат на маневреността на силите и на тяхната ефективност. 
						В някои случаи премахването на условията е равносилно на умножаване на частите, твърди командващият на обединените сили в Европа генерал Джеймс Л. Джоунс. Според него около 10 до 15 от тези ограничения са изменени, увеличавайки гъвкавостта и "добавяйки на практика още 2000 военнослужещи към мисията". 
						Подобни условия - включително изисквания за одобряване от собствените правителства и други бюрократични процедури - попречиха на усилията на НАТО за възстановяване на реда по време на мартенските бунтове от 2004 г. в Косово, каза Джоунс. Страните, участнички в КФОР, оттогава се договориха да увеличат гъвкавостта. 
						"Отстранихме всички национални ограничения. Сега разполагаме с оперативна сила, чиито части могат да се движат из страната по желание на командирите им. Ние сме по-добре обучени да овладяваме тълпи и безредици, които са основната заплаха. Имаме много по-добри отношения с хората от различните общности," заяви Джоунс за мисията на КФОР. 
						Постигането на подобна гъвкавост бе една от темите, обсъдени на неотдавнашната среща на върха на НАТО в Рига. Според Еленовски премахването на условията е една от стъпките, които Македония, която се стреми към членство в НАТО, може да направи, за да подобри позициите си в Алианса. 
						Македония участва в мироподдържащата мисия в Афганистан от 2002 г. като част от контингентите на Германия, Великобритания и Гърция. От 115-те й военнослужещи 90 са в моторизирано пехотно подразделение и изпълняват охранителни задачи, а друг взвод изпълнява медицински задачи.

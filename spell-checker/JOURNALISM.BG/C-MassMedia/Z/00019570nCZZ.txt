Бизнес: Международни донори ще финансират реконструкцията на албанските пътища
					11/08/2006
					Световната банка и други донори обещаха подкрепа за обновяването на пътищата в селските райони на Албания. Още в деловите новини: индексът на бизнесоптимизма в Хърватия се покачва; "Парамаунт Пикчърс" планира изграждането на тематичен парк близо до Анкара; малайзийско-босненски консорциум изгражда търговски комплекс в Сараево.
					
 
					 
						
Албанският премиер Сали Бериша. [Гети Имиджис]
						Световната Банка и други международни донори са обещали финансова подкрепа за план за обновяване на 6000 км от второкласната пътна мрежа, според албанския премиер Сали Бериша. Той описа проекта като един от ключовите приоритети на своето правителство през идните месеци и заяви, че предстои създаването на междуведомствена оперативна група. 
						*** 
						
Българската национала агенция “Пътища” и турският консорциум "Maпa-Ченгиз" подписаха договор за 137,3 милиона евро за изграждането на автомагистрала "Люлин". Държавният бюджет на България ще финансира една четвърт от проекта, а предприсъединителната програма на ЕС ИСПА ще финансира останалите 75 %. 
						*** 
						
Хърватският индекс на бизнесоптимизъм ХИБО се покачи с 5,9 пункта, достигайки най-високото си ниво за последните седем месеца. Най-високо е покачването в туризма, следван от строителството. 
						*** 
						 Номиналният БВП на Черна гора се е увеличил с 6,5 % в годишно изражение, достигайки 755,7 милиона евро през първата половина на 2006 г. Резултатите се дължат най-вече на туризма, строителството и търговията. 
						*** 
						"Парамаунт Пикчърс" е пред приключване на преговорите с Турската администрация по жилищно строителство (ТАЖС) относно проект за изграждането на подобен на "Дисниленд" тематичен парк близо до Анкара, според заместник-председателя на ТАЖС Ердоган Байрактар. Очаква се проектът да продължи три години, да струва 1 милиард долара и да създаде 30000 работни места. 
						*** 
						Три банки – "ЕйчВиБи Сентръл Профит Банка", "Нова Банялучка Банка" и "Банк Ислам Малайзия Берхад" – ще финансират съвместно голям жилищен комплекс и бизнесцентър, "Босмал Сити Сентър", в Сараево. Те са подписали договор за предоставяне на заем в размер на 25,6 милиона евро. Очаква се високият 118 м комплекс да бъде готов за 12 месеца. 
						*** 
						ЕБВР заяви, че е предоставила заем в размер на 8 милиона евро на албанската компания за търговия на дребно "Евромакс" за разширяване на дейността и подобряване на обслужването на местните клиенти. Банката също така планира капиталова инвестиция, която заедно с кредита ще помогне на "Евромакс" да открие пет нови големи супермаркета в главните градове на Албания. 
						
(Различни източници – 04/08/06 – 11/08/06)

Туристите се отправят към Югоизточна Европа за ваканция
					08/10/2007
					Туризмът е ключов компонент за икономиките на страните от Югоизточна Европа. Гърция и Турция отдавна са магнит за туристите, но страни след период на преход като България, Хърватия и Македония също се стремят да оптимизират своите възможности. 
					От Наташа Радич за Southeast European Times в Загреб -- 08/10/07
 
					 
						
Туристи се наслаждават на изглед от прочутия хърватски адриатически курорт в Дубровник. [Гети Имиджис]
						Всяка лято кадрите, показвани по националните вечерни новини са едни и същи - опашки от автомобили на хърватската граница, чакащи да продължат пътуването си до крайбрежието. Репортерите едва сдържат вълнението си. Опашките са дълги 8 км. Всички гранични пунктове са отворени и приемат максимален брой туристи. 
						После научаваме и мнението на туристите: те са уморени и не са очаквали да попаднат в такова задръстване и пред толкова много митнически формалности. Потокът е подобен на този по летищата, морските пристанища и железопътните гари. Понякога изглежда сякаш населението на Хърватия се удвоява през юли и август. 
						В цяла Югоизточна Европа туризмът е жизненоважен и съдържа перспективи за икономически растеж и просперитет. Регионът е необикновено богат на потенциални туристически атракции - от крайбрежни ивици до планини и исторически или културни обекти. И туристите идват. В период, когато Балканите най-накрая излизат от периода на посткомунистически преход и насилието от 1990-те години, страни като Хърватия и България започват да конкурират за пазарен дял установени дестинации като Гърция и Турция. 
						Хърватия е решена да стане суперсила в туризма в Европа. Тя е отворена за чужди инвеститори и хотелски вериги, които проявяват интерес. С петзвездните си хотели, яхти, голф игрища, уроци за подводно плуване и луксозни апартаменти с изглед към Адриатическо море, страната е на картата на елитния туризъм. 
						В същото време властите в сектора на туризма се стремят да привлекат туристи, търсещи разумни цени и приятелска атмосфера. Официалният туристически лозунг приканва посетителите да опознаят "Средиземноморието такова, какво е било някога". Потенциално предизвикателство за бъдещето ще бъде да се съхрани това преживяване, като същевременно се осигурят и услуги за хората с дълбоки джобове. 
						Притокът от туристи носи пари за икономиката, но също и създава трудности за местните жители. Много от жителите на Дубровник трудно се справят с драматичното покачване на цените в разгара на туристическия сезон. Кафето в заведение на главната улица в града струва колкото кафето на френската Ривиера. В резултат на това местните жители започват да се чувстват изключени от собствения си начин на живот. През лятото се оказва невъзможно да се намери място за паркиране в Дубровник, а местните жители избягват да посещават ресторанати и клубове в разгара на сезона. 
						 България е друга бивша страна от комунистическия свят, която се опитва да оптимизира възможностите си за туризма. Според Държавната агенция по туризма (ДАТ) почти 3 милиона чуждестранни туристи са посетили страната между януари и юли тази година, което е с около 4,5 % повече в сравнение със същия период на миналата година. Броят на чужденците, посетили балканската страна, която сега е членка на ЕС, надвиши 5 милиона души през 2006 г. 
						
Плаж близо до Варна, България. [Гети Имиджис]
						Повече от 70 % от туристите, посетили балканската страна през първите шест месеца на 2007 г. са били от други страни-членки на ЕС, като най-много са били туристите от Гърция, Румъния, Германия и Великобритания. В същото време броят на туристите от Македония, Черна гора и Сърбия е намалял значително. 
						Подобно на Хърватия България се стреми към големите приходи от елитния туризъм. Стотици хотели бяха построени по черноморското крайбрежие през последните години, включително петзвездни хотели в големите курорти като Албена, Златни пясъци и Слънчев бряг. "Кемпински хотел гранд Ермитаж" на Златни пясъци и хотел "Кубан" на Слънчев бряг също привличат посетители със своите казина. 
						 В същото време страната все още е достъпна за туристите с по-скромни доходи. Същите курорти предлагат много тризвездни и четиризвездни хотели. Наистина страната вероятно предлага прекалено много от всичко в момента. На някои места прекаленото строителство доведе до по-голямо предлагане в сравнение с търсенето, което ще донесе финансови проблеми на инвеститорите. 
						До голяма степен елитният туризъм все още не е възникнал в Македония, въпреки изключителната природна красота в тази балканска страна. Досега тя е дестинация най-вече за туристи, които изследват нови места или за хора със специфични интереси като религията или спорта. Тази година Охридското езеро, което се намира под защитата на ЮНЕСКО бе посетено от 250 000 туристи, с регистрирани около 1 100 000 нощувки. Туристите обаче са били главно от Македония. 
						 Мнозина са на мнение, че страната все още не се рекламира ефективно. Въпреки това между 2002 и 2006 г. в сектора е регистриран ръст между 6% и 9%, като тенденцията се очаква да бъде постоянна. Голям успех бе постигнат през март, когато португалската компания "Аквапура" оповести плановете си да построи елитен курорт за 50 милиона евро на езерота Преспа. Така курортът ще бъде включен в списъка на курорти на "Аквапура", които също включват Бразилия, Мексито, Тоскана, Будапеща, Прага и река Дуро в Португалия. 
						Южната съседка на Македония, Гърция, отдавна е магнит за световния туризъм, макар че през годините настъпиха някои промени. Преди десетилетия, в Гърция бе евтино и някак по-диво - истински рай за туристи, студенти и хора, търсещи приключения. Съоръженията не бяха развити до такава степен и атракциите за богати почиващи - ограничени. 
						 Всичко това се промени. Макар че все още съществуват възможности за по-евтин туризъм, в тези дни в страната съвсем не е евтино. Островите и други популярни места са претъпкани от лъскави барове, дискотеки и курорти. Туризмът е икономически двигател за Гърция, като секторът осигурява 20% от БВП и едно от всеки пет работни места. 
						
Туристи посещават древния град Ефес в крайбрежния град Измир в Западна Турция. [Гети Имиджис]
						Тази година отбеляза своеобразен рекорд по отношение на туризма и приходите, въпреки пожарите през лятото, които опустошиха райони в страната в края на август. "Повече от 17 милиона туристи ще са посетили нашата страна до края на годината и ние вече работим, за да счупим тазгодишния рекорд през 2008 г. ", заяви гръцкият министър на развитието на туризма Фани Пали-Петралия. Въпреки пожарите през август, нито един курорт или туристическо съоръжение не са съобщили за масов отлив на туристи, заяви министърът. 
						Това е добра новина за страна, която в други сектори преживя значителни щети. Около 184 000 хектара с насаждания изгоряха в пожарите. Най-малко 1 500 къщи бяха разрушени, заедно със 72 000 животни и повече от 4,5 милиона маслинови дръвчета. Според данни на правителството загубите варират между 1,5 и 1,7 милиарда евро, като според някои експерти, цитирани от медиите, тази цифра достига повече от 3 милиарда евро. 
						В същото време в района на Егейско море туризмът в Турция продължава да процъфтява. Броят на туристите се е увеличил с повече от 16 % през първите седем месеца на тази година. Около 13 милиона чуждестранни туристи са посетили страната, според официални данни. Най-популярният курорт в страната Анталия, бе посетен от 5,5 милиона туристи през първите осем месеца на годината. Германците продължават да бъдат най-многобройни, следвани от руснаците. 
						 Само през август повече от 700 000 туристи са посетили Истанбул - най-големият културен, исторически и бизнес център на Турция. Бивша столица на Византийската и след това и на Отоманската империя, градът привлича посетители със своите музеи, дворци, джамии, църкви и базари. 
						След посещението на папа Бенедикт ХVІ миналата година, град Селчук се озова на туристическата карта, като броят на туристите се е увеличил с около 30% през първите седем месеца на годината. В Селчук има много исторически паметници от ранното Християнство, включително къща, за която мнозина смятат, че е била посетена от Света Богородица, както и хълмът Аясолук, където Св. Йоан е написал своето евангелие. 
						
Със сътрудничеството на: Светла Димитрова (София), Зоран Николовски (Скопие), Габриела Преда (Aтина) и Айхан Шимшек (Aнкара)

Ръководителят на НАТО призова за решение на спора за името между Гърция и Македония 
					04/03/2008
					Генералният секретар на НАТО Яп де Хоп Схефер посочи в понеделник, че продължаващият спор за името между Гърция и Македония би могъл да се отрази на кандидатурата на Скопие за членство в Алианса.
					(Ню Йорк Таймс - 04/03/08; AП, Ройтерс, ДПА, Би Би Си, Си Ен Ен, АКИ, АНА-МПА, МИА, Макфакс, Информационен център на ООН - 03/03/08)
 
					 
						
Гръцкият външен министър Дора Бакоянис (вдясно) и генералният секретар на НАТО Яп де Хоп Схефер дават пресконференция след среща в Атина в понеделник (3 март).
						Генералният секретар на НАТО Яп де Хоп Схефер призова в понеделник (3 март) Македония да потърси бързо решение на своя 17-годишен спор за името с Гърция, за да премахне едно основно препятствие по пътя си към членството в Алианса. 
						Скопие се надява да получи покана за членство в НАТО на предстоящата среща на върха, която започва на 2 април в Букурещ, но Гърция, членка на Алианса от 1952 г., заплаши да наложи вето върху подобно решение, ако спорът за името на северната й съседка не бъде решен. 
						"Мисля, че трябва да си дадем сметка, че Гърция е лоялен член на НАТО, а кандидатстващите страни не са,” каза Де Хоп Схефер след разговори в понеделник с гръцкия външен министър Дора Бакоянис в Атина. „Това е основна разлика.” 
						Той пристигна в гръцката столица два дни, след като представителите на Атина и Скопие отново не съумяха да постигнат компромисно решение при последния кръг от преговорите, състоял се в Ню Йорк. 
						След приключването на двудневните преговори специалният пратеник на ООН Матю Нимиц каза в събота, че между позициите на двете страни все още има „съществени различия”. Те нито са приели последните му предложения за решение, нито са дали нови. 
						Спорът между двете страни започна скоро след обявяването на независимостта на Македония през 1991 г. Гърция възрази срещу международното признаване на бившата югославска република под името Македония с довода, че това би могло да доведе до териториални претенции върху северната гръцка провинция със същото име. 
						Макар че над 100 държави признават балканската страна с конституционното й име, Република Македония, международни организации като ООН, НАТО и ЕС официално я наричат Бивша югославска република Македония (БЮРМ). 
						Изразявайки надежда, че все още е възможно да се постигне споразумение преди срещата на върха на НАТО следващия месец, Де Хоп Схефер каза в понеделник, че това „би било голям плюс” за кандидатурата на Македония. 
						Преди важната среща в четвъртък в Брюксел, на която външните министри от НАТО ще обсъдят въпроса, Де Хоп Схефер отбеляза, че всяко решение за отправяне на покана за членство зависи от "представянето" на страната. 
						„Не е сигурно дали на страните, кандидатстващи за членство, ще бъдат отправени покани,” каза той. „(Поканите) ще зависят от представянето им. Представяне е също така ключовата дума и във въпроса за името," добави той, подчертавайки, че добросъседските отношения с член на НАТО е "високо ценен принцип". 
						В понеделник Бакоянис се изказа в същия дух. 
						"Предварително условие е да няма нерешени въпроси между кандидатстваща и членуваща страна; въпроси, които биха могли да имат негативно въздействие върху техните отношения," каза тя. Всяко решение за покана към една страна да се присъедини към НАТО трябва да бъде подкрепено от всичките 26 страни членки.

Лидерите на ЕС се договориха за изпращането на мисия в Косово
					11/12/2007
					 
						БРЮКСЕЛ, Белгия -- Външните министри от ЕС се договориха в понеделник (10 декември) да започнат неофициално подготовка за изпращането на мисия в Косово, която да замени ЮНМИК. Страните членки на ЕС се приближиха и към постигането на консенсус за признаването на Косово, след като провинцията обяви независимост от Сърбия. Германският външен министър Франк-Валтер Щайнмайер каза пред репортери след срещата, че Кипър е бил единствената страна, която се е противопоставила на споделяното от всички мнение, че по-нататъшни преговори между сърбите и етническите албанци са безсмислени. 
						Според съобщенията Словакия също е дала сигнал, че би имала трудности да признае Косово, но няма да се противопостави на изпращането на мисия на ЕС там. Испания и Гърция също с неохота са подкрепили едностранното обявяване на независимост на Косово, но не са изключили напълно промяна в политиката си. Имало е и различия по въпроса как да се третира Сърбия, като някои от страните са настоявали за сключване на Споразумение за стабилизация и асоцииране с Белград, въпреки че Ратко Младич и други заподозрени във военни престъпления все още не са предадени на Трибунала на ООН. 
						Междувременно около 3 000 души се събраха в Прищина в понеделник, за да отбележат официалния край на преговорите за бъдещия статут на Косово. Демонстрантите поискаха незабавно независимост за провинцията, призив, подет и от етническите албански политици. (Гардиън, Файненшъл Таймс, АФП, АП - 11/12/07; Блумбърг, АП, Дойче Веле; РТС, Б92, Бета, Kosovalive, РТК, Balkanweb, Телеграфи, РСЕ - 10/12/07)

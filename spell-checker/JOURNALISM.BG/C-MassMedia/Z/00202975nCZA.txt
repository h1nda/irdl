Изграждането на участъка от регионалния коридор в БиХ върви бавно
					10/07/2012
					Очаква се магистралният участък Суходол–Тарчин да бъде завършен след 28 месеца.
					От Анес Алич за Southeast European Times от Сараево – 10/07/12
 
					 
						
Изграждането на потенциално ключова автомагистрала в БиХ изостава с години. [Ройтерс]
						Федерация Босна и Херцеговина (ФБиХ) сключи договор на стойност 115 млн. евро с турската строителна компания „Дженгиз Иншаат“ за изграждането на нов участък от планираната магистрала от коридор „Север-Юг“. 
						Договорът е за малка част от продължаващото строителство за изпълнение на преминаващата през БиХ част от паневропейския коридор, свързващ Будапеща на север и хърватското пристанище Плоче на юг. 
						Участъкът Суходол-Тарчин, на около 40 км южно от Сараево, се очаква да бъде завършен за 28 месеца. Дългият срок се налага заради изграждането на 3,5 км планински тунели, както и на ключов пътен възел. Финансирането е осигурено чрез заем от Европейската банка за възстановяване и развитие. 
						Представителите на „Дженгиз Иншаат" заявиха, че могат да се справят със задачата, като отбелязаха, че фирмата е изпълнила поръчки на стойност 6 млрд. евро за подобни проекти в цял свят, включително в Косово и Албания. 
						Това е първият договор, който „Дженгиз Иншаат“ подписва с БиХ, след като фирмата представи по-добри оферти от пет други чуждестранни компании. 
						Някои босненци обаче остават скептично настроени и не одобряват възлагането на поръчки на чуждестранни компании. 
						В края на май представители на около 60 босненски строителни фирми, наети като подизпълнители от словенска фирма за работата по околовръстна автомагистрала в Сараево, блокираха строителния обект, като поискаха да им бъдат изплатени забавените с две години плащания. 
						Основният изпълнител, словенската фирма СЦТ, неотдавна обяви несъстоятелност и сметките на фирмата бяха замразени. Фирмата дължи на местни подизпълнители повече от 7 млн. евро. 
						Същевременно правителството на ФБиХ се готви да развали договора с друга словенска строителна фирма, „Приморе“, която пое договора на СЦТ. „Приморе“ също обяви банкрут. Първоначалният договор на „Приморе" беше за изграждането на тунела „Виенац“, който е на стойност 32 млн. евро. 
						Исмет Ахметходжич, изпълнителен директор на строителната фирма „Центронранс Транзит“, каза за SETimes, че местните фирми искат да им бъде платена само извършената работа и в момента чакат съдът да размрази сметките на СЦТ, в които има около 30 млн. евро. 
						„Блокадата беше отчаяна мярка. Все още работим по проекта, защото не можем да си позволим да се откажем. Когато изграждането на коридора започна, дори закупихме допълнителна техника и наехме повече работници, и сме обременени с кредити и плащания“, заяви Ахметходжич. 
						Проектът за изграждането на коридора в БиХ напредва много бавно, като от започването му през 1998 г. са изградени cамо 55 от общо 340 км магистрала. За сравнение Хърватия и Унгария са почти завършили своите участъци. 
						Според предварително проучване на правителството от 2006 г. разположената в БиХ част от магистралата би трябвало да бъде готова през 2014 година. Експертите обаче сега прогнозират, че за това ще бъде необходимо поне още едно десетилетие. 
						Осман Линдов, преподавател във Факултета по комуникации в Сараево, каза за SETimes, че липсата на прозрачност и яснота в стратегията създават проблеми. „Бюрокрацията е основната причина за бавното строителство, тъй като властите не успяха да приемат Закона за магистралното строителство.“ 
						Според Линдов неуспехът на БиХ да регулира планирането, проектната документация и отчуждителните процедури са довели до ситуация, в която частни собственици на отделни имоти блокират строителството, като искат нереалистични обезщетения. 
						„Освен това най-малко половин дузина съмнителни чуждестранни фирми влязоха на босненския пазар, докато подобен брой законни дружества, които проявяваха интерес, се оттеглиха в суматохата“, каза той. 
						„Вместо да създаде голям потенциал за бизнеса на босненските компании и да стимулира икономиката на страната, засега изграждането на коридора води до съкращаване на още работници и закриване на още строителни фирми“, заяви Ахметходжич. 
						Най-дългият участък от този регионален коридор прекосява БиХ и често се изтъква като важен фактор за развитието на страната, тъй като ще способства за подобряване на връзките с ЕС и неговите пазари. Очаква се когато строителството накрая завърши, коридорът да привлече чуждестранни инвеститори и туристи. 
					
				
			
					 
					
 
 

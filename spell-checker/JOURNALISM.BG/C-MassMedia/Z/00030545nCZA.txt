Косовски сърби протестираха срещу нова митническа наредба
					10/06/2009
					ЮЛЕКС и КФОР продължават да следят ситуацията около протеста в Северно Косово, където местни сърби са излезли по улиците на демонстрация срещу нова митническа наредба.
					От Беса Бечири за Southeast European Times от Прищина -- 10/06/09
 
					 
						
Стотици косовски сърби излязоха да протестират срещу нов митнически правилник. [Илия Джорджевич]
						Няколкостотин сърби изразиха във вторник (9 юни) несъгласието си с нова митническа наредба чрез протест на северната граница. Според местните медии сърбите са помолили ЮЛЕКС да отмени митническите налози на ГПКК "Берняк" и ГКПП "Ярине" близо до сръбската граница. 
						Сърбите заявяват, че фирмите в района са готови да плащат данъци, но не и на „непризнатата държава Косово”, предадоха местните медии. Протестите блокираха движението в Берняк и Ярине за около 30 минути. Групите твърдят, че ще продължат протестите, докато исканията им не бъдат изпълнени. 
						Косовската полиция заяви за Southeast European Times, че протестите са под контрол и че ЮЛЕКС и КФОР наблюдават и следят ситуацията. 
						"[Сърбите] настояха възможно най-скоро да бъде постигнато споразумение между международните представители и компетентните сръбски министерства относно начина на събиране на данъци, който да отговаря на Резолюция 1244 на Съвета за сигурност на ООН,” предаде белградската интернет, телевизионна и радиостанция Б92.
						Белградският всекидневник „Политика” предаде, че правителството не е постигнало никакви допълнителни споразумения с ЮЛЕКС относно новото събиране на мита по двата гранични пункта на север.
						Позицията на ЮЛЕКС според „Политика” е, че Белград се е съгласил с доклада на генералния секретар на ООН през ноември миналата година, в който се казва, че въпросните ГКПП трябва да се „контролират от международен митнически персонал". 
						ЮЛЕКС не възнамерява да събира приходи от ГКПП, според Кристоф Ламфалуси, говорител на ЮЛЕКС. Преминаващите обаче трябва да се регистрират в митницата и да оставят фотокопие от шофьорската си книжка. 
						"ЮЛЕКС няма никаква законова власт за събиране на данъци на север. Това е политически въпрос, той не влиза в мандата на ЮЛЕКС, която е техническа мисия,” каза Ламфалуси.
						 "Искаме да възстановим всички митнически операции на тези два гранични пункта, както е било преди февруари 2008 г.,” отбеляза той, добавяйки, че прехвърлянето на правомощия ще бъде възможно само с постепенното развитие на добра воля между двете общности. 
						Сръбският министър за Косово Горан Богданович, който посети Северно Косово в понеделник, апелира към сърбите там „да бъдат мирни и достойни” на протеста. Богданович обаче отново повтори позицията на Белград, заявявайки, че „едностранни ходове на ЮЛЕКС са неприемливи.” 
						Друго свързано събитие, за което предоха местните медии във вторник, бе повдигането на обвинения срещу двама сръбски лидери от Северно Косово, Милан Иванович и Марко Якшич, които според твърденията са призовали да бъдат изгорени двата ГКПП в Берняк и Ярине, след като Косово обяви независимостта си миналата година. Косовският всекидневник „Косова Сот” предаде, че делата ще бъдат предадени на прокурорите на ЮЛЕКС. 
						 "Събрали сме информация, за да видим дали [Якшич и Иванович] са отправяли призиви за изгарянето на пунктовете. Някои сведения са предадени на ЮЛЕКС," каза Бесим Хоти, говорител на Косовската полиция в Митровица.

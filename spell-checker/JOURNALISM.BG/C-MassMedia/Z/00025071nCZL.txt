Албания планира да съкрати въоръжените си сили с 3 % до 2013 г.
					08/01/2008
					 
						ТИРАНА, Албания -- Местните медии съобщиха в понеделник (7 януари), че Албания планира да съкрати своите въоръжени сили с 3 % до 2013 г. Източниците съобщават, че броят на военнослужещите ще бъде съкратен с 2 %, а останалите съкращения ще обхванат цивилните, работещи в армията. Двете главни цели на страната са да получи покана за членство в НАТО по време на срещата на високо равнище в Букурещ и да превърне своята армия в професионална до 2010 г.
						Други новини от понеделник -- Лидерът на опозиционната Социалистическа партия (СП) Еди Рама каза на пресконференция, че СП ще внесе в парламета проекторезолюция, с която ще изрази своята решимост за осъществяване на инициативите, необходими за присъединяването на Албания към НАТО. Рама каза, че тази резолюция е предварително условие за преодоляването на хроничния политически конфликт между управляващата Демократическа партия и опозицията. (Коха Йоне, Шекули, Шкип, Панорама, Кориери - 08/01/08; Balkanweb, Топ-Ченъл, Макфакс, Фокус, Клан ТВ - 07/01/08)

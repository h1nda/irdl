Македония разглежда "Южен поток" като източник на енергийна независимост 
					29/06/2010
					Договор с Русия ще предостави на Македония връзка с "Южен поток" и стабилен източник на енергия.
					От Горан Трайков за Southeast European Times от Скопие – 29/06/10
 
					 
						
Македонският президент Георге Иванов (вляво) се среща с руския си колега Дмитрий Медведев в Санкт Петербург. [Гети Имиджис]
						Близо десет дни след като македонският президент Георге Иванов посети Русия, вълнението около постигната енергийна договореност между Македония и Русия и новия договор за двустранно сътрудничество не стихва. 
						 "Македония и Русия винаги са имали приятелски и сътруднически отношения. Подписването на споразумението е огромна стъпка напред във взаимното сътрудничество. То е и особено полезно за македонския енергиен статут," каза жителката на Скопие Виктория Митровска за SETimes. 
						Иванов се срещна с руския президент Дмитрий Медведев на 17 юни в Санкт Петербург след обсъждане на специфични аспекти от евентуалното участие на енергийния гигант "Газпром" в Македония с генералния директор Алексей Милер. 
						Крайният резултат от срещите бе споразумение за изграждане на разклонение, което да свърже газопровода "Южен поток" с Македония до 2015 г., за построяване на газова мрежа, която изцяло да покрива територията и нуждите на Македония, както и да се възложи на руски фирми изграждането на няколко газови и топлоелектрически централи. 
						След срещата Иванов каза, че влизането на "Газпром" в Македония ще изпрати в историята всяка несигурност или нестабилност, свързани с доставките на енергийни източници. 
						"Досега нашата страна не бе представена на енергийната карта, нито в "Набуко", нито в която и да било друга. Сега ситуацията се изменя и това е най-важното, че ние ще можем да се включим в глобалните икономически инвестиции," каза Иванов. 
						Връзката с "Южен поток" ще достигне Македония чрез Черно море и Румъния през Сърбия или България и ще продължи по-нататък към Албания и Италия. Чрез нея Македония получава стабилен източник на енергия и се освобождава от енергийната зависимост, която би могла да засегне икономиката на страната и дори нейната политическа стабилност. 
						Македонската делегация представи проектодоговор за приятелство и сътрудничество на руските си колеги, който сега ще замести Декларацията за приятелство и сътрудничество между Русия и Македония. 
						 Новото споразумение служи като политическа и законова рамка за подкрепа и насърчаване на двустранните отношения, включително енергийните връзки. 
						Документът също така урежда дълга на Русия към Македония на стойност 60 млн. евро, който е висящ от времето на бивша Югославия. Изграждането на газовата мрежа в Македония се очаква да струва 300 млн. евро, а в договора се предвижда тези 60 млн. евро, дължими на Македония, да се приспаднат от проекта, докато Македония ще инвестира около 14 млн. евро. 
						Финансовият министър Зоран Ставревски подписа споразумението от името на Македония. 
						"Най-важният въпрос за нас е да имаме стабилна енергийна система. Това представлява прагматизъм в полза на гражданите на Македония," каза той.

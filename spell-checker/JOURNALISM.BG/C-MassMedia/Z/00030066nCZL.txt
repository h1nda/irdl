Сърбия забрани вноса на свинско месо заради грипа
					27/04/2009
					 
						БЕЛГРАД, Сърбия -- Министерството на земеделието забрани в неделя (26 април) вноса на свинско месо и живи свине от всички държави заради заразата от свински грип в Мексико и други страни. Началникът на ветеринарния отдел на министерството Зоран Микович обоснова решението с препоръки на Световната здравна организация. Новият щам на свинския грип се появи за първи път в Мексико, където вече е отнел живота на повече от 100 души. Специалисти смятат, че от него там са заболели около 1 600 души. 
						Други новини -- Правителството на Сърбия създаде специална комисия, която да се опита да открие гроба на партизански водач от Втората световна война, екзекутиран от комунистите като предател. Местоположението гроба на Драголюб (Дража) Михайлович остава загадка след екзекуцията му през 1946 г. от следвоенните комунистически власти, според които той е сътрудничил на нацистите. Сръбска група със седалище в Чикаго неотдавна предложи награда от 75 500 евро за помощ за откриването на гроба. Михайлович, югославски войник, създава през 1941 г. съпротивително движение за борба с германските окупатори. Той се е бил и срещу партизаните комунисти по-късно през войната. (AП, Данас - 26/04/09; Макфакс, Б92 - 25/04/09)

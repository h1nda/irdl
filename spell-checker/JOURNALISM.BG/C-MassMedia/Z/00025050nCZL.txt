Джелич потвърди, че Сърбия ще подпише ССА, ако бъде поканена от ЕС да стори това 
					07/01/2008
					 
						БЕЛГРАД, Сърбия -- Заместник министър-председателят Божидар Джелич каза в интервю за Б92 в петък (4 януари), че Сърбия би подписала Споразумение за стабилизация и асоцииране (ССА) с ЕС, ако бъде поканена да стори това. Джелич заяви, че няма връзка между интеграционния процес на Сърбия в ЕС и определянето на окончателния статут на Косово. "Само силна Сърбия, която има силна икономика и много съюзници, която е интегрирана в света и присъства в международните организации, е Сърбия, която може да защитава своите интереси, включително и териториалната си цялост", каза Джелич, който е член на Демократическата партия (ДП). Министър-председателят Воислав Кощуница, който е от другия основен коалиционен партньор, Демократическата партия на Сърбия, заяви миналата седмица, че всяко разполагане на полицейска и съдебна мисия на ЕС в Косово би анулирало едно евентуално ССА.
						Други новини -- Сръбският външен министър Вук Йеремич каза в неделя, че Белград би попречил на налагането на решение за Косово. Той каза, че освен Русия и Китай, Южна Африка, Индонезия и три други страни, които неотдавна са влезли в Съвета за сигурност на ООН, биха подкрепили позицията на Сърбия по време на следващите дебати в Съвета за сигурност, които са планирани за 16 януари. (Танюг, Бета - 06/01/08; Б92 - 04/01/08)

МВФ или не? Правителството на Хърватия е на кръстопът
					11/10/2010
					Премиерът Ядранка Косор настоява, че нейната страна се справя сама с бюджетния дефицит. Но не всички са съгласни.
					От Наташа Радич за Southeast European Times в Загреб -- 11/10/10
 
					 
						
Сградата на Министерството на финансите на Хърватия в Загреб. [Петар Кос/SETimes]
						Въпреки добрите резултати от приходите от туристическия сезон на 2010 г., Хърватия все още е изправена пред бюджетен дефицит от 2 милиарда евро, което води до възникването на предположения за намеса на МВФ. 
						"МВФ не е предложил да започне преговори с Хърватия, но ако предложението дойде от Загреб, МВФ ще започне преговори", заяви говорителят на Фонда Симонета Нардин за хърватския седмичник "Глобус". 
						МВФ все още се придържа към стриктна политика, която влияе върху социалната политика на дадена страна. Той обикновено препоръчва замразяване на заплатите и пенсиите, намаляване на държавните разходи и подобряване на финансовата дисциплина. 
						В светлината на глобалната рецесия обаче той се стреми да подобри условията за оказване на финансова помощ и да се превърне в привлекателен бизнес партньор за праветелства, които се борят с икономически проблеми. 
						Премиерът Ядранка Косор досега отхвърля всякаква идея за намеса на МВФ. Тя казва, че подобни идеи възникват с оглед на бъдещите парламентарни избори. 
						"Хърватия ще се справи сама с кризата. [...] Нямаме нужда от МВФ и правителството не е обмисляло подобна идея," каза тя. 
						 Koсор има подкрепата на финансовия министър Иван Шукер, който яростно се противопоставя на намесата на МВФ в икономиката на Хърватия. Опозицията и президентът Иво Йосипович също не са съгласни и казват, че могат да прибегнат до Фонда само в краен случай. 
						"МВФ не е някакъв зъл дух," каза Йосипович. 
						Някои икономисти твърдят, че ако Хърватия не може да реши проблема с бюджетния дефицит, по-добре ще бъде тя да потърси помощ, отколкото да рискува дефицитът да се увеличи и кризата да се задълбочи. 
						Професорът от Загребския университет Лука Бъркич оприличава ситуацията със срещата на Одисей с русалките; за да устои на изкушението Одисей е трябвало да се завърже. 
						"Ако искаме да преодолеем кризата, ще трябва да се завържем [за МВФ], за да избегнем ирационални решения", каза Бъркич за SETimes. Ако страната не може да ограничи разходите, "то тогава винаги има възможност да бъде повикан някой, който да го направи вместо теб, и това е МВФ". 
						 Бъркич се съмнява, че правителството ще може да преодолее само кризата, без намесата на МВФ. "Все пак няма смисъл от спорове за това и аз съм съгласен, че МВФ не е зъл дух", каза Бъркич. 
						МВФ публикува доклад за състоянието на хърватската икономика през юни. Изпълнителният директор за Европа на Фонда, Аге Бакер, обясни, че глобалната икономическа криза съществено е повлияла на икономиката. 
						"С намален приток на капитали, намалено външно търсене на износ и строги условия за отпускане на кредити вътре в страната, реалният БВП е намалял с 5,8% през 2009 г., а безработицата рязко се е увеличила до 17%. Икономиката продължава да регистрира спад в началото на 2010 г. и позитивен ръст постепенно се очаква през втората половина на годината, като прогнозата е за нулев ръст през 2010 г.", каза Бакер.

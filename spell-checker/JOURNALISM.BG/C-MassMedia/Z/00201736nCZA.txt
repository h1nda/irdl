Данните от преброяването в България показват, че населението застарява
					09/08/2011
					Данните от преброяването предизвикаха загриженост за демографските тенденции и несъгласия относно етническата структура на страната.
					От Цветина Борисова за Southeast European Times от София – 09/08/11
 
					 
						
Български роми в Ямбол, град на югоизток от София. [Ройтерс]
						Неотдавна България публикува резултатите от преброяването на населението, като възобнови дебата за числеността на българите и другите етноси в страната, както и за други демографски характеристики. 
						При преброяването се установи, че в България живеят 7,3 млн. души, с над половин милион по-малко, отколкото през 2001 г. 
						„Имаме една от най-лошите ситуации в Европа по отношение на застаряването и много сериозен дял на хората от третата [старческата] възраст. В резултат на това раждаемостта намалява, каза за SETimes демографът от Българската академия на науките Елица Димитрова. 
						Данните от преброяването показват най-голям ръст в броя на хората на възраст над 65 години – от 16,8 % през 2001 г. на 18,5 % днес. 
						Според експертите намаляването на населението е дългогодишна тенденция, която се дължи най-вече на отрицателната раждаемост, но в една трета от случаите фактор е външната миграция. При запазване на сегашния темп населението на страната ще бъде по-малко от 5,4 млн. до 2060 г.
						За да се обърне тази тенденция, са необходими повече ресурси, но Димитрова твърди, че „тя ще продължи да се влошава, защото ще има по-малко икономически активни хора”. Почти една четвърт от населението, или 1,7 млн., са над „работоспособна възраст“. 
						Частта от преброяването относно етническата принадлежност се оказа най-противоречивата и различни политически групи се усъмниха дали резултатите отразяват реалността. 
						Мнозина бяха изненадани, че броят на ромите е намалял, като се има предвид традиционно високата раждаемост при тази група, въпреки че относителният дял на ромите е нараснал леко с 0,2 % до 4,9 % в сравнение с 2001 г. 
						Димитрова заяви, че вероятната причина за това е, че отговорът на въпроса за етническата принадлежност е бил по желание; много роми вероятно са се самоопределили като българи или принадлежащи към други етнически групи. Ромите остават третата по численост етническа група. 
						„Не е вярно, че броят на ромите е намалял”, заяви председателят на Обединения ромски съюз Зарко Чанков за SETimes. 
						„Много роми крият етническата си принадлежност, защото се страхуват от дискриминация, особено тези, които са по-добре образовани и са успели да се интегрират в обществото”, каза Чанков. 
						Той твърди, че миграцията в чужбина – другата вероятна причина, която се сочи от експертите – не е имала голямо влияние, защото ромите са можели да участват в преброяването на населението онлайн. Поне един член от всяко ромско семейство остава в България и той е можел да ги регистрира, докато служителите са посещавали домовете на гражданите. 
						Социологът Цветозар Томов също се съмнява в официалните данни. „Има различни оценки и според някои от тях броят на ромите всъщност е два пъти по-голям от отчетеното”, каза Томов за SETimes. 
						Резултатите от преброяването показват, че броят на турците, втората по големина етническа група, е намалял с 0,6 % до 8,8 % от населението. 
						Пожелала анонимност представителка на гражданското общество от „Заедно за надежда” изрази несъгласие с данните от преброяването. 
						„Ако е налице такава тенденция, вероятно тя дължи на фактори като миграцията и хората с двойно гражданство. Имаме много такива хора в нашата община и някои от тях вероятно не са били в България по време на преброяването”, заяви представителката за SETimes. 
						„Друг фактор е застаряването на населението. В Кърджали има много села, които са населени предимно с възрастни хора”, добави тя. 
						Представители на т.нар. "македонска" общност направиха изявление, в което посочиха, че броят на "македонците" е силно занижен до 1 600 души. Те допълниха, че общността не признава резултатите. 
						Преброяването показа, че една пета от българите имат висше образование. „Това е положителна тенденция”, заяви Димитрова, но въпреки това отбеляза, че качеството на образованието е друг въпрос. Различни изследвания показват, че стандартите за образование са се понижили драстично през последните 20 години. 
						За първи път в преброяването беше включена категория хора, представляваща 1,2 % от населението, или 81 000 души, които никога не са стъпвали в училище.

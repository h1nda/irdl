Сърбинът Борислав Паравац номиниран за президентството на БиХ
10/04/2003
 
САРАЕВО, Босна и Херцеговина (БиХ) -- Камарата на представителите в парламента на БиХ одобри в сряда (9 април) кандидатурата на Борислав Паравац за член на тричленното президенство от сръбска страна. Националистическата Сръбска демократическа партия издигна неговата кандидатура за освободеното място след оставката на Мирко Шарович миналата седмица. Шарович се оттегли заради така наречената афера "Орао". Номинацията на Паравац трябва да бъде разгледана и от Камарата на народите. Той заяви, че ако неговата кандидатура бъде одобрена, негов основен приоритет ще бъдат икономическите реформи.
Граничната служба на БиХ съобщи в сряда, че сигурността по границите и летищата е засилена. Нейни представители заявиха, че причините за тази мярка са убийството на сръбския премиер Зоран Джинджич и кризата в Ирак. (Източници на СВП, ПБС БиХ, Независне новине - 10/04/03; ПБС БиХ - 09/04/03)

Плавшич пледира за справедливост пред Трибунала на ООН
18/12/2002
В обръщението си към Трибунала за военни престъпления на ООН, бившият лидер на босненските сърби Биляна Плавшич призна отговорността си за преследването на граждани от не-сръбски произход по време на войната в Босна и Херцеговина през 1992-1995 г.
(Ройтерс, Индипендънт, Вашингтон пост - 18/12/02; AП, Би Би Си, Си Ен Ен, Ройтерс, Ню Йорк Таймс, Радио Гласът на Америка, Радио Свободна Европа, Радио Б92 - 17/12/02)
 
 
В обръщението си към Трибунала на ООН във вторник (17 декември), бившият лидер на босненските сърби Биляна Плавшич призна отговорността си за преследването на граждани от не-сръбски произход по време на войната в Босна и Херцеговина през 1992-1995 г. и помоли за справедливост.
"Опитайте се да постигнете справедливост в присъдата си, не само за мен, но и за невинните жертви на тази война", обърна се Плавшич към тримата съдии, които председателстват тридневното изслушване за произнасяне на присъдата й.
Плавшич каза, че с времето е осъзнала, че "хиляди невинни хора са станали жертва на организирани, системни усилия да се премахнат босненските мюсюлмани и босненските хървати от територията, за която сърбите са имали претенции". Поради "сковаващия страх", че сърбите могат да станат жертва на съседите си както през Втората световна война, лидерите на босненските сърби сами са се превърнали в насилници, заяви тя.
"Винаги ще знам, че нося вина за това човешко страдание и за опетняване името на моя народ", каза Плавшич. Тя е най-високопоставеният служител на босненските сърби, който се явява пред съда, и също единствената жена, обвинена от трибунала в Хага за военни престъпления по време на конфликтите на Балканите.
Първоначално тя пледира за невинност по всички осем обвинения срещу нея. През октомври обаче реши да се признае за виновна по едно от обвиненията, определено от съда като престъпление срещу човечеството. В замяна обвинението се отказа от другите седем точки, включително две за геноцид.
Преди време седемдесет и две годишнната професорка по биология беше близък съратник на Радован Караджич и негов заместник по време на война, но по-късно двамата прекратиха отношенията си. След края на войната Плавшич наследи от Караджич президентския пост на общността на босненските сърби Република Сръбска. Докато заемаше този пост между 1996 и 1998 г., тя изигра решаваща роля за изпълнението на Дейтънския мирен договор.
В обръщението си пред съда във вторник, бившият Държавен секретар на САЩ Мадлин Олбрайт описа жестокостите, извършени по време на босненския конфликт като "невъобразим ужас", който напомня за Холокоста. Охарактеризирайки я като "доста конфликтна личност", тя заяви, че Плавшич също носи отговорност. Олбрайт похвали Плавшич за риска, който е поела с прекъсването на връзките си с крайните националисти и с подкрепянето на Дейтънския мирен договор, и изрази уважението си за това, че признава вината си и е готова да поеме отговорността за това.
Съдиите изслушаха и показанията на бившия Върховен представител на международната общност Карл Билд, който оцени приноса на Плавшич за изпълнението на Дейтънския мирен договор. Той заяви, че без нея процесът "би бил непосилен и по-опасен, и със сигурност по-жесток".
Носителят на Нобелова награда за мир и оцелял от Холокоста Ели Визел беше сред другите седем свидетели. Той настоя съдиите да не забравят жертвите на етническото прочистване, когато определят присъдата на Плавшич след няколко месеца.
Най-голямото наказание за престъпления срещу човечеството е доживотна присъда.

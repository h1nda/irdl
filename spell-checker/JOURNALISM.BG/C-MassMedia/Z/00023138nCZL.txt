Турският премиер Ердоган призова съюзниците да изпълнят обещанията си за борба с ПКК
					05/07/2007
					 
						АНКАРА, Турция -- В реч пред международен бизнесфорум в Истанбул в сряда (4 юли) премиерът Реджеп Тайип Ердоган призова съюзниците да изпълнят дадените обещания за борба с терористичната организация Кюрдска работническа партия (ПКК) в Северен Ирак. "Искаме те да преминат от думи към действия", каза Ердоган, добавяйки, че не е достатъчно ПКК просто да бъде обявена за терористична групировка. Анкара многократно изразява разочарованието си от нежеланието, според нея, на властите в Ирак и САЩ да организират широкомащабни операции срещу базите на кюрдските бунтовници в Северен Ирак. 
						Други новини -- Бившият командващ на турските военноморски сили Илхами Ердил получи присъда от 2,5 години затвор за незаконно обогатяване и ощетяване на въоръжените сили. Той бе даден под съд, след като не успя да докаже произхода на 1,25 млн. щатски долара, които е използвал за закупуването на два луксозни апартамента в Истанбул през 1999 г. (Ватан, Хюриет, Милиет, Заман, ДХА - 05/07/07; НТВ, АП - 04/07/07)

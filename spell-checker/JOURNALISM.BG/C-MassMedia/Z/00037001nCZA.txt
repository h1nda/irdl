Скандал с подслушване разтърси България
					11/01/2011
					Скандалът избухна миналата седмица, след като местен таблоид публикува изтекли записи от подслушвания.
					(Различни източници – 05/01/11-11/01/11)
 
					 
						
Няма нищо лошо да се шпионират министрите, заяви премиерът Бойко Борисов. [Ройтерс]
						Най-малко един човек ще бъде подведен под отговорност за разгласяване на държавна тайна заради изтеклите наскоро записи от подслушването на високопоставени български държавни служители, съобщиха местните медии в понеделник (10 януари). 
						Скандалът избухна пет дни по-рано, когато софийското седмично издание „Галерия” публикува съдържанието на три телефонни разговора, които шефът на българските митници Ваньо Танов е провел със своите началници – министъра на финансите Симеон Дянков и неговия заместник Владислав Горанов. 
						„Галерия” съобщи миналата седмица, че е получила записа на флаш устройство от анонимен източник в края на декември. 
						Записите, за които се съобщава, че са били направени през май миналата година, разкриват обтегнатите отношения на Танов и министерството на финансите с министъра на вътрешните работи Цветан Цветанов. В един от разговорите си с Дянков шефът на митниците намеква, че вътрешният министър се е опитал да защити някои дружества от санкции за митнически нарушения. 
						 Почти седмица след публичното оповестяване на записите няма официална информация защо телефонът на Танов е бил подслушван. Според съобщения в пресата от понеделник проведеното след изтичането на информацията разследване е установило, че записите са направени с помощта на специални разузнавателни средства. 
						Съгласно българското законодателство за използването на подслушвателни или други подобни устройства се изисква заповед на прокурор и това се допуска само в случаите, когато те са необходими за разкриване или предотвратяване на тежки престъпления, или при операции, свързани с опазването на националната сигурност. 
						Ако събраната информация не дава основания за започването на съдебно производство, записите трябва да бъдат унищожени в рамките на десет дни от приключването на операцията. 
						Танов, който до 2007 г. оглавяваше главна дирекция „Борба с организираната престъпност” на българската полиция, заяви в интервю в края на декември, че е успял да предотврати заговор за своето дискредитиране. Той заяви, че е получил информация, че някой е наредил в автомобила на сина му да бъдат оставени контрабандни цигари. 
						Премиерът Бойко Борисов заяви миналата седмица, че е знаел за съществуването на записите. 
						Той също така посочи, че не вижда нищо нередно в това да се шпионират членовете на неговия кабинет или други висши служители, обосновавайки се, че Европейската комисия многократно е критикувала България за неуспеха на страната да се справи с корупцията по високите етажи на властта. 
						 „Всички подслушвания са правени с прокурорска заповед и съдебно разрешение, както се изисква по закон”, заяви министър-председателят и лидер на управляващата дясноцентристка партия „Граждани за европейско развитие на България” (ГЕРБ). „Министрите трябва да работят със съзнанието, че са наблюдавани през цялото време.” 
						Никой няма право да използва специални разузнавателни средства като превантивна мярка, заяви в понеделник Иван Костов, лидер на дясната партия „Демократи за силна България” и премиер от 1997 до 2001 г. Той призова парламентарната подкомисия за контрол върху използването на специални разузнавателни средства да направи задълбочен анализ на случая. 
						 Междувременно в понеделник консервативната партия „Ред, законност и справедливост” публикува съдържанието на предполагаеми подслушани разговори между Танов и двама водещи депутати от ГЕРБ, Искра Фидосова и Менда Стоянова. 
						Двете оглавяват съответно правната и финансовата комисия в парламента. 
						Танов заяви във вторник, че публикуваният текст на разговора му със Стоянова е бил редактиран и нищо в него не отговаря на истината.

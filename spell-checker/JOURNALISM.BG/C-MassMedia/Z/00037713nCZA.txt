Албанската СП заяви, че ще участва в изборната надпревара
					09/03/2011
					Изчаквайки до последния момент, основната опозиционна партия се регистрира за участие в изборите на 8 май.
					От Линда Карадаку за Southeast European Times от Тирана – 09/03/11
 
					 
						
Лидерът на СП Еди Рама отбеляза спешната необходимост от намиране на решение на политическата криза. [Ройтерс]
						Във вторник (8 март), малко преди да изтече крайният срок, Социалистическата партия се регистрира за участие в изборите на 8 май, при условие да бъде гарантиран свободен и честен процес. 
						Съюзниците на опозиционната партия – Съюзът за правата на човека, Социалдемократическата партия и Истинската социалистическа партия 91 – последваха нейния пример, като също се регистрираха в Централната избирателна комисия. 
						Политическият климат след общите избори през юни 2009 г. беше бурен. След спорните избори последва поредица от демонстрации и парламентарни бойкоти. Четирима демонстранти загинаха, а стотици хора, включително граждани и полицаи, бяха ранени след митинг на привърженици на СП срещу правителството, който се състоя на 21 януари. 
						В изказване на провелата се в Атина през уикенда среща на високо равнище на европейските социалисти лидерът на СП Еди Рама отбеляза неотложната необходимост от решаване на политическата криза в Албания. 
						Според Рама обаче изборите на 8 май са шанс да бъде "отстранено" правителството на премиера Сали Бериша, който е постоянно действащо лице на политическата арена повече от две десетилетия. 
						 "Гласуването на местните избори този път носи само едно послание: никога вече. Ще участваме в бъдещите местни избори не заради тези, които ще оглавят общините, а за да свалим Бериша от управлението на Албания, така че Албания най-накрая да може да вдигне глава”, заяви Рама пред свои поддръжници в Поградец във вторник. 
						Албанските опозиционни партии бяха подложени на постоянен натиск да участват в изборите през май. 
						 "За да може Албания да продължи напред, е важно да упражните правото си на глас. Важно е също така тези..., които представляват различни политически гледни точки, да дадат възможност за избор на албанските гласоподаватели, така че те да могат да вземат своето решение. Тези избори са в името на бъдещето на Албания”, заяви миналия месец посланикът на САЩ в Тирана Александър Арвизу. 
						Той съобщи, че посолството на САЩ в Тирана ще отпусне около 360 000 щ.д. под формата на помощ за изборите. 
						В понеделник Бериша заяви пред депутати от своята партия, че кампанията ще бъде съсредоточена върху избирателите и техните потребности. 
						 "Убеден съм, че на тези избори албанските граждани ще дадат своя важен принос за укрепването на демокрацията. Призовавам г-н Рама да разбере посланията на албанските граждани, но също така и [посланията] на приятелите на Албания в Европа и света – местните избори са доказателство за позиция по отношение на свободата на албанските политически сили и албанските граждани", заяви Бериша. 
						Президентът Бамир Топи призова партиите да бъдат отговорни. 
						"Политическите партии трябва да изпълнят своите задължения не само по отношение на подготовката на изборната инфраструктура, но също така и във връзка с организацията на предизборната кампания и протичането на изборите в съответствие с най-демократичните стандарти", заяви Топи в понеделник.

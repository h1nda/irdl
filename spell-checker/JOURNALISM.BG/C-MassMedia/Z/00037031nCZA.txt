Бошнаците блокираха назначаването на правителство на РС и сезираха конституционния съд
					13/01/2011
					Нарушила ли е Република Сръбска правото на равно представителство?
					От Лиляна Смилянич за Southeast European Times от Баня Лука – 13/01/11
 
					 
						
Парламентът на Баня Лука в сесия. [С любезното съдействие на Парламента на Република Сръбска]
						Повече от три месеца след изборите в Република Сръбска продължават да стоят пречки пред сформирането на ново правителство. Бошнашките депутати протестират срещу назначаването на Момир Малич, етнически сърбин и член на управляващата партия Съюз на независимите социалдемократи (СНСД), за председател на Съвета на народите. 
						Те казват, че изборът на Малич вместо на бошнак нарушава конституционното право на всички съставни националности на равно представителство в институциите на БиХ. Парламентарната група на бошнаците потърси удовлетворение от Конституционния съд в РС, като заведе дело в сряда (12 януари). 
						Съвместна комисия, съставена от представители на парламента и на Съвета на народите, не успя да постигне компромисно решение и кризата продължава. 
						"Не възнамеряваме да блокираме РС. Решението на този проблем е да се поправи грешката в Камарата на народите," каза главният опонент на Малич, Мирсад Джапо. 
						Никоя от шестте ключови позиции в институциите на РС - председател на парламента, премиер, председател на Камарата на народите, председатели на Конституционния и на Върховния съд или главен прокурор - не се заема от бошнак. 
						Тези постове се заемат от сърби, хървати и един черногорец. 
						Срещата в сряда бе опит за намиране на компромисно решение - назначаването на бошнак на поста главен прокурор - но се провали. Изпълняващият длъжността главен прокурор Амир Букич е посочил националността си в графата "друга". 
						Патовата ситуация предизвика гняв сред сърбите, мнозинството от които обвиняват бошнашките политици, че се стремят да подронват институциите на босненската сръбска автономна област. 
						 "Бошнаците показаха, че не ги е грижа за интересите на РС и че всичко опира до това, да се отслаби РС. Те показаха, че не трябва да им имаме доверие. Как могат да вземат заплатите си от РС и да действат срещу нейните интереси?", каза Марко Павич, председател на Демократичния народен съюз, партньор в управляващата коалиция. 
						Лидерът на опозиционната Партия на демократичния прогрес Игор Църнадак заяви, че не е определено точно представители на коя националност трябва да заемат шестте поста, а само че никоя националност не може да заема повече от два. "Затова смятам, че ще се докаже, че конституцията не е нарушена," каза Църнадак. 
						На бошнаците бе дадена възможност за представителство в Съвета на народите, твърди изпълнителният секретар на СНСД Райко Васич, заявявайки, че партията е решена да не отстранява Малич от поста. "На Джапо му бе предложен постът вицепрезидент, но той отказа," каза той. 
						Дори и председателят на Конституционния съд Мирко Зовко предприе необичайната стъпка да се намеси в случая, заявявайки, че конституцията не е била нарушена, тъй като не са налице разпоредби относно представителството на бошнаците в който и да е от шестте ключови поста. 
						Докато съдът се бори с проблема, старото правителство продължава да върши ежедневната си работа. 
						"Старото правителство може да работи, тъй като новото не може да взема каквито и да било решения, докато Конституционният съд на РС не се произнесе по евентуалното нарушаване на националните интереси на бошнаците," каза новоизбраният премиер на РС Александър Джомбич.

Румънски медиен магнат беше арестуван за това, че е помогнал на осъден престъпник да избяга 
					10/09/2010
					 
						БУКУРЕЩ, Румъния -- Медийният магнат Сорин Овидиу Вънту беше арестуван в четвъртък (9 септември) по обвинения, че е помогнал на осъден за измами да избяга от страната. Вънту, който е собственик на медийната група "Реалитатя-Кацавенку", включваща три телевизионни канала и няколко седмичника, е заподозрян в превеждането на огромни суми по сметки на Николае Попа, който избяга от страната през 2006 г., след като беше осъден на 15 години затвор за организирането на измамническата пирамидална схема, наречена ФНИ. Схемата рухна през 2000 г., при което почти 300 000 румънци загубиха своите инвестиции. Тъй като държавата беше издала гаранции на компанията, тя трябваше да изплати над 100 милиона евро компенсации. Вънту, понастоящем един от най-богатите хора в Румъния, според твърденията също е имал интереси във ФНИ, но прокуратурата не е имала доказателства, които пряко да го свързват с пирамидата. (АФП, ДПА, Hotnews.ro, Реалитатя, Ромъния Либера, Адевърул, Гъндул - 09/09/10)

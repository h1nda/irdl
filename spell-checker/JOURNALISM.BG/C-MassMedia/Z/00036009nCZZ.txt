Наука и технологии: Експерти по електроника се срещнаха в Македония
					13/09/2010
					Охрид е домакин на тридневна конференция по силова електроника и управление на движението. Още в новините от областта на науката: работещи в чужбина сръбски лекари донасят свое ноу-хау у дома; Турция си партнира с ЕС по научни проекти.
					 
						
Учени се събраха в Македония да обсъждат силовата електроника. [AФП]
						
						Македонският президент Георге Иванов откри 14-ата Европейска конференция по силова електроника и управление на движението в Охрид. Тридневното събитие, което завърши в сряда (8 септември), привлече 500 учени, професори, студенти и бизнесмени от 50 страни. Участниците обсъждат съгласуването на обмена и публикуването на техническа, научна и икономическа информация.
						*** 
						
						Сръбският вицепремиер и министър на науката Божидар Джелич откри международна математическа конференция в сръбската Академия на изкуствата и науката в Белград. Конференцията, която привлече 60 студенти от над 20 страни, завършва в понеделник (13 септември). 
						*** 
						
						Кипърски учени са създали безпилотен самолет, който може да издържа на тежки атмосферни условия чрез промяна на формата си. Проектът, разработен от кипърската "Джи Джи Дедалос Текнолъджис" и израелския Изчислителен център по динамика на флуидите, има за цел да построи малък и евтин безпилотен самолет, който може да се използва на отдалечени места при минимален риск и да се управлява от земята. 
						*** 
						Стотина лекари от сръбски произход, работещи в болници в чужбина, се събраха миналата седмица в Белград на първата медицинска конференция на сръбската диаспора. Целта бе да се подобри сътрудничеството между местните лекари и медицинските експерти от диаспората с институциите, отговорни за качеството на сръбската система на здравеопазване. Според оценки около 14 000 лекари са напуснали Сърбия, за да търсят работа в други страни.
						*** 
						Министерството на публичната администрация в Косово пусна уебсайт за електронна заетост за всички свободни публични работни места на централно и местно ниво. Проектът е част от процеса на създаване на електронно правителство. Той има за цел да предлага равни права на заетост на всички граждани. 
						*** 
						
						Турция е инвестирала 60 млн. евро в научни проекти на ЕС и е била партньор във важни научни изследвания на стойност близо 900 млн. евро през последните три години, заяви във вторник (7 септември) координаторът за рамковите програми на ЕС, Окан Кара, за Анадолската информационна агенция. Проектите са предоставили на Турция достъп до важни данни, събрани в други страни, добави Кара. 
						
						(Различни източници -- 06/09/10-13/09/10)

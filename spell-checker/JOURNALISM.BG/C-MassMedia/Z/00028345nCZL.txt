Заседанието на Съвета за сигурност на ООН за Косово бе отложено отново
					11/11/2008
					 
						ПРИЩИНА, Косово -- Заседанието на Съвета за сигурност на ООН, чийто дневен ред включваше доклад на Генералния секретар Бан Ки Мун за Косово и разполагането на ЮЛЕКС, отново бе отложено във вторник (11 ноември). Съветът не даде причина за отлагането и не съобщи нова дата. Сръбският външен министър Вук Йеремич трябваша да участва в заседанието и да потвърди позицията на Сърбия, а именно, че тя няма да подкрепи доклада на Бан от шест точки, докато той не бъде съобразен с условията на Белград за реконфигурация на международното присъствие в Косово. Сръбските власти настояват ЮЛЕКС да не прилага плана на бившия пратеник на ООН Марти Ахтисаари за наблюдавана назависимост на Косово. Те също искат мисията да бъде неутрална и да има мандат, одобрен от Съвета за сигурност. Властите в Косово също имат проблем с доклада на Бан, заявявайки в понеделник, че части от него са неприемливи за Прищина.
						Френският външен министър Бернар Кушнер се намеси в понеделник, призовавайки лидерите на Косово да приемат всичките шест точки от предложението. След среща на външните министри на ЕС Кушнер, чиято страна е ротационен председател на ЕС, подчерта, че ЮЛЕКС е създадена за доброто на всички граждани на Косово. От друга страна в понеделник командващият ЮЛЕКС Ив дьо Кермабон заяви, че мисията е от решаващо значение за успеха на демократичната държава. (Maкфакс, Taнюг, Коха Диторе, Зери, Експрес - 11/11/08; Кохавижън, РТК, Teлеграфи, ТВ 21 - 10/11/08)

ОССЕ критикува именуването на улици в Нови Сад на военновременни командири
					06/04/2007
					Общинските власти в Нови Сад искат да именуват две улици в града на сръбски командири, за които се смята, че са извършили военни престъпления.
					(AП, РСЕ/РС, ОССЕ - 05/04/07; Сенс Нюз Ейджънси - 12/10/05; Международен наказателен съд за бивша Югославия)
 
					 
						
Нови Сад, Сърбия. [Уикипедия]
						Решението на общинските власти в северния сръбски град Нови Сад да именуват две улици на двама военновременни командири предизвика протеста на ОССЕ в четвъртък (5 април). За въпросните командири - генералите Младен Братич и Велко Миланкович - се предполага, че са извършвали зверства по време на балканските конфликти от 90-те години. 
						"Подобно действие противоречи на важния процес на търсене на справедливост за жертвите на военни престъпления, необходимостта от регионално помирение и сътрудничество, както и решаването на регионалните проблеми с бежанците," каза в своя декларация Антъни Пахигян, изпълняващ длъжността ръководител на представителството на 55-членната организация в Белград. 
						Като офицер от югославската армия Братич е командвал танково подразделение, което е участвало в атаката на сръбските сили срещу източния хърватски град Вуковар през 1991 г., по време на която той загива. Над 1000 цивилни са загинали по време на тримесечната обсада, която почти е сринала до основи някога богатия дунавски град. 
						Миланкович е бил командир на военизираното подразделение, известно като "Вълците от Вучяк", което е било базирано в град Пърнявор в Североизточна Босна и Херцеговина (БиХ) в началото на 90-те години. Той е бил убит по време на битка през 1993 г. Според прокурорите на ООН Миланкович и неговите "Вълци" са се занимавали с плячкосване, тормоз и подобни дейности, целящи да принудят мюсюлманите да напуснат община Пърнявор. 
						Като отбеляза отскоро подобрилото се сътрудничество между бившите югославски републики в областта на военните престъпления чрез съвместни разследвания или обмен на данни, ОССЕ призова хората в Сърбия да преследват тази цел. 
						"Ние силно подкрепяме всички регионални процеси на помирение и подобрено регионално сътрудничество като основа за изграждане на общоевропейско бъдеще," посочва Пахигян в декларацията. "В този контекст насърчаваме всички демократично настроени сили и граждани на Сърбия да не се отклоняват от този път." 
						Общинският съвет на Нови Сад, който взе решението, се контролира от националистическата Сръбска радикална партия (СРП). Опозиционните партии в съвета също протестираха срещу това решение, като напуснаха заседанието, на което то бе одобрено. 
						"Смятам, че е напълно неприемливо за Нови Сад да има булевард с подобно име," каза ръководителят на парламентарната група на Лигата на войводинските социалдемократи Александър Йованович, цитиран от белградското Радио Б92 в сряда. "В Мюнхен няма булевард, наречен на Адолф Хитлер, следователно и Нови Сад няма причина да има улици с имена, които да напомнят на хората за времена и събития, представляващи най-тъмния час от историята на града, на Войводина, на Сърбия и на региона." 
						Кметът на Нови Сад Мая Гойкович от СРП обаче не вижда нищо лошо в решението на съвета. 
						"Наскоро прочетох във вестниците, че имената на улиците в Сърбия се променят на всеки 2-3 години, дори и след 1945 г.," цитира думите й Радио Б92. "Нови времена - нови имена на улиците, така виждам аз този въпрос."

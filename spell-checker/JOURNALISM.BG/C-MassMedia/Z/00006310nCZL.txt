Македонските деца заменят оръжия срещу книги
31/03/2003
Незаконното притежаване на оръжия продължава да бъде проблем в Македония, но правителството и неправителствените организации се опитват да се справят с него, започвайки от децата.
Слободанка Йовановска за Southeast European Times от Скопие - 31/03/03
 
 
Децата от Скопие и Ресен предадоха пистолетите си - играчки, и получиха книги. Заедно те изпратиха послание до възрастните, че животът е по-хубав без оръжия. Това бе част от кампанията, наречена "За живот без оръжия", която започна през февруари. Нейни инициатори са журналисти от движението "Права за жените и децата" и неправителствената организация "Защита на околната среда в Македония".
Според изявлението на председателката на неправителствената организация Наташа Доковска, мотивът за кампанията са многобройните убийства и стрелби в Македония, в които най-често жертви са млади хора. Председателят на македонския парламент Никола Поповски заяви, че правителството е обещало да приеме нов закон за разоръжаването през първите сто дни от своето съществуване, но все още не е започнало разработването на проекта. Идеята е да се продължи с кампанията за въздействие върху съзнанието на хората до приключване на разоръжаването и за период не по-кратък от шест месеца.
Първата акция от кампанията се наричаше "Книги срещу оръжие". Учениците бяха насърчавани да предадат оръжията-играчки, срещу което получиха книги като награда. Акцията, организирана три пъти, показа, че децата по-добре от много възрастни усещат необходимостта от проекта. Досега македонските деца са върнали 900 пластмасови оръжия, които ще бъдат рециклирани и използвани като материал за статуя, символизираща акцията. В помощ на кампанията, неправителствената организация ангажира известни певци и актьори.
Информационният център за доброволно разоръжаване, който е част от проекта, организира форум миналия месец , на който бе обсъдена ролята на международната общност в решаването на този неотложен и много важен проблем. На форума бе посочено, че никой не знае точния брой на незаконните оръжия, но се предполага, че в страната има около 600 000 малки и леки оръжия, много от които придобити по време на конфликта през 2001 г. между правителството и албанските бунтовници.
Имайки предвид, че преходът в Централна и Източна Европа е допринесъл за развитието на организираната престъпност и войните в някои от страните, броят на незаконните оръжия не е изненадващ. Всеки трети човек в страната е въоръжен с пистолети, пушки, мини или бомби. Медиите съобщават, че средните училища приличат на военни лагери. Многобройните ножове, отровни газове и пистолети, намерени в училищата, са довели най-малко до един трагичен инцидент.
Най-обезпокоителен е фактът, че незаконната търговия с оръжия нараства. От 1998 до 2002 г. е съобщено за 750 случая на незаконно притежаване на оръжие, което включва 9 000 броя конфискувани оръжия от повече от 1 000 души. Досега борбата с организираната престъпност се фокусираше върху незаконните наркотици и проституцията, но все още съществува огромен брой оръжия, които трябва да бъдат иззети. Сега правителството работи усърдно върху проектозакон за доброволното разоръжаване. С помощта на Норвегия и Холандия, македонската "жътва" на оръжия най-накрая ще започне през това лято.

Руският патриарх подкрепи отварянето на семинарията на о. Халки
					07/07/2009
					 
						АНКАРА, Турция -- Руският православен патриарх Кирил призова в понеделник (6 юли) турските власти да отворят отново гръцката православна семинария на остров Хейбелиада (на гръцки Халки) в опит за укрепване на религиозните свободи и правата на малцинствата. Неговото изказване бе направено след разговор с министър-председателя Реджеп Тайип Ердоган в Турция. Семинарията е единственото учебно заведение на източноправославната църква за подготовка на свещеници в Турция и беше затворена през 1971 г. след приемането на закон, поставящ висшите учебни заведения под контрола на държавата. Миналия месец министърът на културата Ертугрул Гюнай каза, че правителството обмисля дали да отвори отново семинарията.
						В събота Кирил се срещна с православния патриарх Вартоломей в Истанбул в опит да бъдат подобрени обтегнатите отношения между двете православни църкви. Москва отказва да признае Вартоломей за духовен водач на 250-те милиона православни християни по света. (Анадолска информационна агенция, АП, Интерфакс - 06/07/09; Хюриет, Ватан - 05/07/09)

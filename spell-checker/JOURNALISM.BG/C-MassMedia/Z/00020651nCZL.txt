Чеку посети Атина и лобира за независимост на Косово
					16/11/2006
					 
						АТИНА, Гърция -- Косовският премиер Агим Чеку беше в Атина в сряда (15 ноември), за да настоява за независимост на Косово. "Косово ще бъде демократично, функциониращо и многоетническо [общество], както и стабилизиращ фактор в региона," каза той на гръцкия външен министър Дора Бакоянис."Това са достатъчни и важни причини, за да се приеме Косово в световната общност на държавите." Добрите съседски отношения с Гърция, която е член на ЕС, са от голямо значение за Косово, добави той.
						От своя страна Бакоянис каза, че страната й ще подкрепи "решение, което е приемливо и за двете страни и което е от полза на всички".
						Междувременно специалният пратеник на ООН Марти Ахтисаари говори в сряда пред Постоянния съвет на ОССЕ във Виена, като обясни решението си да отложи представянето на своето предложение за бъдещето на Косово за след парламентарните избори в Сърбия през януари. След това той замина за Италия, за да се срещне с официални представители. (Танюг, AНA-MПA, Бета, Фонет - 15/11/06)

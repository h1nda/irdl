Албанската полиция разкри фалшификатори на банкноти и мрежа за трафик на кокаин
					15/11/2010
					За една седмица полицията направи два големи удара, изпреварвайки решението на ЕС за безвизови пътувания за албанците.
					От Линда Карадаку за Southeast European Times от Тирана – 15/11/10
 
					 
						
Акция на албанските специални полицейски части. [Ройтерс]
						Албания засили борбата срещу организираната престъпност, като проведе две на пръв поглед впечатляващи операции по-рано този месец. 
						 На 4 ноември служители на полицията и на работната група към прокуратурата в крайбрежния район на Дуръс арестуваха петима души за предполагаемо притежание на 101 млн. фалшиви щатски долара. Според властите фалшивите банкноти вероятно са дошли от Македония. Трима от арестуваните са от Скопие и село Люботен. Другите двама са от северния албански град Шкодра. Полицията съобщи, че работи по идентифицирането на други замесени лица. 
						Необичайният момент е купюрата. Според властите всяка от банкнотите е на стойност 1 млн. щ.д. В САЩ никога не е емитирана банкнота с такъв номинал. Най-високият е 100 000 щ.д. Банкнотата е емитирана като златен сертификат през 1934 г. и никога не е пусната в обращение сред обществеността. Освен това защо да се фалшифицират банкноти от 1 млн. щ.д., като се имат предвид трудностите, свързани с тяхното похарчване или обмяна? В края на краищата необичайни банкноти от по 1 млн. долара обикновено се дават като шеговити подаръци или сувенири. 
						Следователите проверяват дали фалшивите долари могат да се използват на пазара за машинации и покупка на стоки в големи количества. Според полицията в Дуръс това е същата група, която е обвинена в подправянето на иззетите преди месец 2000 евро в банкноти по 200 евро. 
						Два дни преди валутния удар полицията залови осем килограма кокаин, скрити в контейнер, пълен с чували ориз. Властите оценяват стойността на наркотика на 500 000 евро. 
						Арестувани бяха двама жители на Тирана: единият описан като бизнесмен, а другият като администратор на компания за внос и износ. Третият заподозрян остава на свобода. 
						Кокаинът, с произход от Боливия, е бил транспортиран с кораб през холандското пристанище Ротердам до Ла Валета, Малта, преди да достигне до крайното си местоназначение, пристанище Дуръс. Пратката е открита в Ротердам и холандските и албанските власти са работили в тясно сътрудничество, за да осигурят успеха на операцията. 
						Прокурорът Енейд Накучи заяви пред местните медии, че разследването е продължило повече от месец, след като холандските власти са идентифицирали контейнера в пристанището и са съобщили своите разкрития на албанската главна прокуратура. 
						„Борбата с тази незаконна дейност е определена като един от приоритетите в работата на структурата за борба с финансовите престъпления в Дуръс, която извършва дейността си в тясно сътрудничество с целевата група за съвместни разследвания към Районната прокуратура”, съобщи полицията, като допълни, че при разследването на случаи, свързани с корупция, контрабанда, фалшификации и укриване на данъци, се използват специални методи. 
						Албания положи много усилия в борбата с организираната престъпност и корупцията, докато очакваше крайното решение по въпроса за либерализирането на визовия режим този месец. В обръщение към парламента в края на октомври министърът на вътрешните работи Лулзим Баша заяви: „Има престъпност, но се води и борба с престъпността.” Само няколко дни по-рано във Вльора беше убит високопоставен полицейски служител, а в община в окръг Кукъс беше застрелян кмет. 
						 Ермал Хасимя, един от основателите на Европейския университет в Тирана, не свързва либерализирането на визовия режим с престъпността, като отбелязва, че престъпниците винаги са успявали да преодолеят изискванията за пътуване. „Нарушителите на закона никога не са страдали заради визи. Страдаха обикновените граждани”, каза Хасимя за SETimes. 
						Според Генц Млоя, бивш албански дипломат в САЩ и главен редактор на албано-английския вестник „Албениън Дейли Нюз”, последните събития нямат никаква връзка с либерализирането на визовия режим. 
						 „Проблемът е политическата криза, вакуумът в парламента”, каза Млоя за SETimes.

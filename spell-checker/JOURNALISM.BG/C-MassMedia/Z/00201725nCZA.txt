Световно проучване на ценностите разкрива важни тенденции в Турция
					05/08/2011
					Резултатите от изследването показват, че независимо от социално-икономическите подобрения, турското общество става все по-консервативно и нетолерантно.
					От Менекше Токяй за Southeast European Times от Истанбул – 05/08/11
 
					 
						
Проучването показва, че Турция става все по-консервативна. [Ройтерс]
						Резултатите от проведено неотдавна проучване от Йълмаз Есмер от Университета “Бахчешехир” в рамките на Световното проучване на ценностите през 2011 г. показват важни тенденции и промени в турското общество. 
						Изследването установява, че шест от всеки десет души вярват в необходимостта от повече религиозни истини вместо от наука, 61 % смятат, че носенето на бански костюм е грях, и почти половината от анкетираните (44 %) смятат, че ресторантите трябва да бъдат затворени по време на постите през рамазана. 
						Според някои експерти тази религиозност е тясно свързана с проислямската политика на управляващата ПСР. 
						Журналистката от всекидневника “Тараф” Сезин Йоней обаче каза за SETimes, че този консерватизъм има по-широк социален и политически обхват в Турция и се простира отвъд религията. Тя посочва, че национализмът, ксенофобията и нетолерантността към многообразието също играят роля. 
						„Днес ПСР има безпрецедентно политическо мнозинство, а Турция има обществено-политическа култура, която обожава властта”, каза тя за SETimes, допълвайки, че „ПСР е твърде прагматична, за да насърчава вписващи се в определен стандарт социални възгледи по който и да е въпрос.” 
						И все пак религиозните предпочитания, расата и сексуалните предпочитания са съществени фактори, които оказват влияние върху отношението на хората към техните съседи. Данните от изследването показват например, че 84 % от гражданите не желаят да имат гейове за съседи, а съответно 64 %, 54 % и 48 % не искат да живеят до атеист, евреин и християнин. 
						Проучването показва също степента, в която домашното насилие се възприема като норма: 62 % от анкетираните – мъже и жени – твърдят, че жените трябва да се подчиняват на мъжете, а 30 % посочват, че някои жени заслужават да бъдат малтретирани от техния съпруг. 
						Мурат Сомер, доцент по международни отношения в Университета „Коч” и научен сътрудник в Института за международни и регионални изследвания към Принстънския университет, посочва, че резултатите от проучването показват, че независимо от социално-икономическото развитие, турското общество не става по-отворено към многообразието, плурализма и равнопоставеността. „Вместо това много хора имат все по-религиозно-консервативна, патриархална и приемаща насилието нагласа”, твърди той. 
						Проучването разкрива също антипатията на обществото към гражданските изяви: 61 % от анкетираните категорично отказват да подпишат колективна петиция, а 68 % не биха участвали в мирна демонстрация. 
						Според Сомер тези резултати отразяват колебанието на обществото да упражнява основни демократични права поради страх от полицията, съдебната система и властта на правителството. 
						Въпреки това доверието в правителството е нараснало от 29 % през 2001 г. на 61 % през 2011 г., като това може би се дължи на постигнатите от правителството резултати. От 2001 г. правителството успя да осигури икономическа стабилност и растеж, засили гражданския контрол над военните и беше избрано три пъти. 
						Предвид тези факти Сомер твърди, че може да се очаква доверието в правителството да нарасне дори повече, но значителни слоеве от обществото силно се противопоставят на политическата идентичност и на някои политики на управляващата партия. 
						За разлика от това подкрепата за военните постоянно намалява от най-високата си стойност – 94 % през 1996 г., до днешните 75 %. Налице са значителни регионални различия, като подкрепата в западните части на страната е над 90 % и само 43 % в населената предимно от кюрди Югоизточна Турция, която беше най-тежко засегната от продължилите повече от три десетилетия усилия на армията да се справи с ПКК. 
						Сомер посочва, че конфронтацията с правителството, обвиненията в заговори и некомпетентното водене на войната срещу ПКК са довели до намаляването на популярността на военните. 
						„Всъщност доверието в армията може да е спаднало и повече, но турската армия има традиционно добър имидж и някои хора разчитат на военните, защото нямат доверие в правителството”, добави той.

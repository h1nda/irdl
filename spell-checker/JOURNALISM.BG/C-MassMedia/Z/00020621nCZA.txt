Докладът на ЕК подчертава необходимостта от реформи в БиХ
					14/11/2006
					Европейската комисия обяви, че е възможно преговорите по Споразумението за стабилизация и асоцииране с Босна и Херцеговина да приключат след няколко месеца, ако застоят на реформите в полицията и общественото радио и телевизия бъде преодолян.
					От Влатко Вукотич за Southeast European Times от Баня Лука – 14/11/06
 
					 
						
Реформирането на полицията е едно от най-важните изисквания за по-нататъшен напредък по пътя на Босна и Херцеговина към ЕС. [Гети Имиджис]
						Босна и Херцеговина (БиХ) е постигнала ограничен напредък през изминалата година в кандидатурата си за членство в ЕС, съгласно доклада на Европейската комисия, публикуван миналата седмица. Макар и да се очаква техническата част от преговорите по Споразумението за стабилизация и асоцииране (ССА) да приключи скоро, споразумението не може да бъде подписано, докато всички изисквания на Брюксел не бъдат изпълнени. 
						Главната пречка остава реформата в полицията. "Полицейската реформа е решаваща. Очакваме БиХ да приеме и приложи предложенията на държавната агенция за реформа в полицията," заяви Димитрис Куркулас, ръководител на делегацията на Европейската комисия в БиХ. 
						Република Сръбска (РС) обаче се противопоставя на някои елементи от реформата - като премахването на вътрешните министерства на автономните области и създаването на полицейски райони, които пресичат границите между областите. 
						"Ако някой иска да ни налага решения, тогава не се нуждаем от ЕС," заяви премиерът на РС Милорад Додик. Управляващата партия в РС, СНСД, призова за референдум, на който гражданите на автономната област да решат дали полицията на РС трябва да се премахне. 
						Докладът на ЕК засегна също и въпроса за общественото радио и телевизия. Комисията отдавна даде да се разбере, че ефективната система за обществено радио и телевизия е изискване за приключването на ССА. Напредъкът по този въпрос обаче бе блокиран, този път заради исканията на хърватски политици за телевизионен канал на хърватски език. 
						В доклада се призовава още за ускоряване на приватизацията на държавните активи и прилагане на реформите в други области. 
						Но докладът отбеляза и значителния напредък в постигането на политическите критерии. Обществените услуги и съдебните реформи също са на прав път, гласи той. Очакваното закриване на Службата на върховния представител се разглежда като знак за напредък в сигурността и стабилността. 
						ЕК също така даде висока оценка на мерките, предприети за изграждането на функционираща пазарна икономика. Това бе постигнато след въвеждането на данък добавена стойност и продължаващата финансова консолидация с висок икономически растеж. 
						БиХ трябва да получи зелена светлина за започване на преговори за либерализиране на визовия режим до края на годината, заяви ЕК. До края на 2007 г. за гражданите на БиХ трябва да стане по-лесно да се сдобиват с визи за пътуване в страните, членки на ЕС. 
						ЕК обяви също, че ще продължи да предоставя финансова помощ на страната. В рамките на програмата КАРДС за 2006 г. за БиХ е предвидена предприсъединитлна помощ в размер на 51 млн. евро.

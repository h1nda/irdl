Доклад: "Бойци на военизираната групировка АНА патрулират в северните градове на Косово"
					14/11/2007
					"Албанската национална армия" патрулира из градове в Северно Косово, а членове на военизираната групировка твърдят, че с това се цели предотвратяване на евентуално сръбско нахлуване. 
					(Блиц - 14/11/07; AП, АКИ, ЮНМИК, Лоукъл Мидиа Мониторинг, Бета, Б92, БМРР - 13/11/07) 
 
					 
						
Според съобщенията членове на "Албанската национална армия" патрулират по границата между Косово и същинска Сърбия. [Архив]
						По-малко от месец преди предвидения край на водещите се в момента преговори за определяне на окончателния статут на Косово числеността на обявената извън закона албанска военизирана групировка видимо е нараснала, гласят съобщения от вторник (13 ноември). 
						Създадена през 2001 г., "Албанската национална армия" (АНА) според съобщенията е увеличила числеността си до 12 000 души, като целта й е обединяване на всички етнически албански земи на Балканите. Косовският всекидневник "Експрес" предаде в свой репортаж от вторник, че числеността на групировката "бързо нараства". 
						АНА, която пое отговорността за редица нападения в региона порез последните няколко години, бе обявена за терористична организация от ЮНМИК през 2003 г. и не може да действа легално в Косово. 
						Въпреки това членове на групата патрулират в северните градове на провинцията по протежение на границата със същинска Сърбия, предаде АП във вторник. Нейни членове твърдят, че този ход има за цел предотвратяване на потенциално сръбско нахлуване, особено на военизираната формация "Гвардия на цар Лазар". 
						Тази група, която също е обявена за терористична организация от ЮНМИК, заплаши, че ще отвърне на евентуалното обявяване на независимост от Косово с нападения срещу международните власти и местните институции. 
						Етнически албански командир на военизирана част в района на Дреница, представящ се като Прека, е заявил, че АНА е решена да се противопостави на подобни нападения. 
						"Ще защитаваме тази земя до последния войник," е казал Прека в интервю за АП късно в неделя след церемония по приемането на 20 нови попълнения. Смята се, че Прека ръководи група от 40 до 50 бойци. 
						Той каза, че АНА не е терористична организация и няма намерение да създава проблеми на ЮНМИК и КФОР. 
						"Ние сме в страната си ... но те (сръбските военизирани отряди) искат да дойдат тук," е казал той, цитиран от АП. "Нашите врагове са Сърбия и "Гвардията на цар Лазар". 
						Докато юридически Косово продължава да бъде част от Сърбия, де факто провинцията е протекторат на ООН от края на конфликта през 1998-1999 г. Нейното население от 90 % етнически алабнци настоява за пълна независимост от Сърбия, докато Белград твърди, че може да даде на Косово единствено широка автономия. 
						Косовските албанци заплашиха да обявят независимост или на самия 10 декември, или малко по-късно, когато водещите се в момента с международно посредничество преговори за окончателния статут трябва да завършат. 
						Сръбският премиер Воислав Кощуница отново подчерта във вторник, че страната му е решена да запази Косово в границите си и би обжалвала всяко решение да му бъде предоставена независимост. 
						Междувременно министърът на отбраната Драган Шутановац каза, че сръбската армия ще отвърне "с мълниеносна скорост" на всякакви опити за провокиране на насилие в южната част на стрната. 
						Той добави: "Няма да се поколебаем и за миг, ако някой в Южна Сърбия се опита да предизвика нестабилност."

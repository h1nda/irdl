Искате ли пържени картофи към поръчката? "Макдоналдс" отваря ресторант в Сараево
					27/07/2011
					Гигантът за бързо хранене се разширява и в столицата на Босна и Херцеговина. Други бизнес новини: Агенция "Муудис" сервира още лоши новини за Гърция, докато съседна България отчита силно покачване на броя на милионерите.
					 
						
"Макдоналдс" отвориха първия си ресторант в Сараево в сряда (20 юли). [Reuters]
						Първият ресторант на "Макдоналдс" беше открит в Сараево в сряда (20 юли). Веригата има апетити към този пазар от повече от десет години, но според информациите е била спирана от бюрократични и други проблеми. На партито по случай откриването присъстваха посланикът на САЩ Патрик Муун и Желко Комшич, председател на тристранното президентство. 
						*** 
						Испанското правителство обяви в петък (25 юли), че въвежда отново изискването за работни разрешителни за румънците, мярка, която предизвика незабавна реакция от страна на ЕС. Властите предприеха стъпката, която няма да се отнася за вече работещи в страната румънци, като част от усилията да овладеят безработицата, която достига 21%. Европейската комисия обаче заяви, че тази мярка нарушава политиката на ЕС по отношение на свободното движение на хора и изисква емпирична обосновка, преди да може да бъде приложена. 
						*** 
						Рейтинговата агенция "Муудис Инвесторс Сървис" намали в понеделник (25 юли) кредитния рейтинг на Гърция от Caa1 до Ca, което я оставя само на две степени от нивото на фалит. Стъпката дойде, след като лидерите от еврозоната се съгласиха с нов спасителен пакет на стойност 109 милиарда евро за затъналата в дългове страна. 
						*** 
						
						Българската Национална електрическа компания и руската Атомстройекспорт явно са се насочили към съда, след като в петък (22 юли) руснаците обявиха планове да съдят България в Международния арбитражен съд в Париж поради забавени плащания на стойност 58 милиона евро. Спорно е плащането по работата по втората атомна централа на България, в Белене. 
						*** 
						В петък (22 юли) ЕС представи проект за техническо съдействите в Албания, на стойност 1,5 милиона евро, насочен към завършване на първоначалното регистриране на имоти и актуализиране на съществуващата регистрация на около 60 000 имота в крайбрежните области. Проектът ще бъде осъществен от Организацията за сигурност и сътрудничество в Европа и включва нови улични табели в няколко области на регион, който се превръща в популярна туристическа дестинация. 
						*** 
						Броят на милионерите в България рязко се е увеличил през последната година, обяви директорът на Националната агенция по приходите Красимир Стефанов в понеделник (25 юли). Миналата година е имало общо 1 673 български граждани, обявили облагаеми доходи от 1 милион лева (500 000 евро) или повече, което е с 60 пъти повече, отколкото през 2009 г. 
						*** 
						В понеделник (25 юли) Винсент Дегерт, ръководител на делегацията на ЕС в Сърбия, и сръбският вицепремиер за европейската интеграция Божидар Джелич подписаха споразумение на стойност 178,5 милиона евро за Национална програма 2011 за Сърбия. Средствата ще бъдат използвани за 23 проекта, целящи да засилят върховенството на закона, да преодолеят финансовата криза, да подобрят конкурентоспособността на местния частен сектор и да подкрепят социалната интеграция и постигането на разбирателство между хората от региона. 
						 *** 
						
						Турският министър на икономиката Зафер Каглаян заяви в понеделник (25 юли), че страната му ще привлече чуждестранни инвестиции на стойност 7-8 милиарда долара през предстоящите месеци. Той добави, че води преговори с двама чужди инвеститора по проектите. 
						
						(Различни източници -- 20/07/11-27/07/11)

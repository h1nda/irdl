Съдът ще назначи адвокат на Караджич
					05/11/2009
					 
						ХАГА, Холандия -- Трибуналът на ООН за военни престъпления реши в четвъртък (5 ноември) да назначи адвокат, който да представлява Радован Караджич, ако той откаже да се явява в съда. Военновременният лидер на босненските сърби е обвинен в геноцид и военни престъпления, но бойкотира началото на процеса миналата седмица и досега не се е произнесъл за вината си. Делото е отложено за 1 март 2010 г.
						Караджич, който в момента се представлява сам, ще "загуби правото да води сам защитата си", ако продължава да бойкотира заседанията, когато процесът бъде възобновен, написа в решението председателят на съдебния състав, съдия О-Гон Куон. Друг известен обвиняем във военни престъпления, който водеше сам защитата си, бившият югославски президент Слободан Милошевич, почина от инфаркт в ареста на Трибунала по време на продължилия две години процес. (АП, АФП, Би Би Си, Танюг)

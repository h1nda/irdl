Специалният пратеник на ООН пристигна в Прищина
					22/11/2005
					Бившият финландски президент Марти Ахтисаари, който е специален пратеник на генералния секретар на ООН за преговорите по статута на Косово, започна своето пътуване из региона за установяване на фактите. Най-напред той посети Прищина.
					От Блерта Фоничи за Southeast European Times от Прищина – 22/11/05 
 
					 
						
Специалният пратеник на ООН Марти Ахтисаари (вдясно) на среща с ръководителя на ЮНМИК Сьорен Йесен-Петерсен в Прищина в понеделник (21 ноември). [AФП]
						Специалният пратеник на ООН Марти Ахтисаари пристигна в Косово в понеделник (21 ноември) и вече се срещна с ръководителя на ЮНМИК Сьорен Йесен-Петерсен. След това той ще разговаря с преговорния екип на Косово и с представители на сръбското малцинство в провинцията. 
						"Особено съм щастлив, че получихме възможността да дойдем толкова скоро след назначаването ми за ръководител на преговорите за бъдещия статут на Косово, " каза пред репортери бившият финландски президент след пристигането си в Прищина. 
						Той е изправен пред трудната задача да разисква постигането на компромис между две диаметрално различни позиции, засягащи бъдещето на провинцията, която формално е част от Сърбия и Черна гора, макар и под админситрацията на ООН. Етническото албанско мнозинство в Косово настоява за пълна независимост, докато Сърбия държи да запази някаква форма на суверенитет над провинцията. 
						Сякаш за да подчертае предизвикателството, пристигането на Ахтисаари съвпадна с приемането в понеделник на резолюция от сръбския парламент, в която се призовава за запазване на суверенитета на Белград, дори и на Косово да бъде дадена "значителна автономия". Текстът на резолюцията е в съзвучие с формулата "повече от автономия, по-малко от независимост", върху която сръбският премиер Воислав Кощуница възнамерява да базира позиция на своята страна в преговорите. 
						"Косово е част от Сърбия и не само част от нейната история, но и част от нейното настояще и бъдеще," каза Кощуница в парламента по време на заседанието в понеделник. 
						Междувременно в Прищина поддръжниците на независимостта посрещнаха Ахтисаари с графити "Не искаме преговори, а самоопределение", изписани по бетонните стени, ограждащи централата на ЮНМИК. 
						В разговор с журналисти преди посещението на специалния пратеник Йесен-Петерсен спомена, че ако косовските лидери искат да постигнат бързо решение на въпроса за статута, те трябва да се съсредоточат върху изпълнението на определените от ООН стандарти за провинцията, включващи децентрализация, гарантиране на сигурност на малцинствата и диалог с Белград. 
						"Насилието не може да ускори определянето на статута; успехът в прилагането на стандартите и децентрализацията могат да направят това," каза ръководителят на ЮНМИК. 
						Международната общност обаче няма ясно виждане по предложението на сръбския президент Борис Тадич Косово да бъде разделено на обособени области по подобие на Босна и Хецеговина. 
						"Не смятам, че моделът на Босна е приложим в Косово, тъй като Косово има своя специфика," каза върховният представител на ЕС по въпросите на сигурността Хавиер Солана за ежедневника Kоха диторе. 
						Йесен-Петерсен се изказа в същия дух. "Със сигурност Дейтънското споразуемние за БиХ не може да се приложи в Косово," каза той.

На 20-ата си годишнина Република Сръбска е обхваната от опасения за фалит.
					09/01/2012
					Икономисти отправят сериозни предупреждения за държавните финанси в РС. Властите твърдят обратното. 
					От Лиляна Ковачевич за Southeast European Times -- 09/01/12
 
					 
						
Правителството на РС твърди, че автономната област е в категорията на средно задлъжнелите страни. [Лиляна Ковачевич/SETimes]
						Република Сръбска отбеляза своята 20-а годишнина в понеделник (9 януари). Същевременно правителството поддържа тезата, че областта е икономически стабилна, но някои икономисти предупреждават за криза с дълга, която би могла да доведе до фалит. 
						"През 2012 г. очакваме влошаване на [ситуацията с] ликвидността, спад в икономиката и вследствие на това спад в потреблението, което ще ни доведе до по-лоша ситуация, отколкото през миналата година," каза икономическият анализатор Дамир Милевич за SETimes. 
						Той добави, че глобалната финансова криза не би трябвало да бъде извинение за икономическата борба, очакваща РС, както и че най-вече правителствените структури са отговорни за фискалните затруднения на областта. 
						Министърът на финансите на РС Зоран Тегелтия отхвърля всякакви намеци за евентуален банкрут, заявявайки, че Република Сръбска попада в категорията на средно задлъжнелите страни според критериите на Европейската комисия. Общият дълг според Тегелтия е под 50 % от БВП. 
						"Нивото на общия външен и вътрешен дълг на РС не може да навреди на стабилността на РС. Проблемът на РС е вътрешният дълг, който е резултат от въоръжения конфликт, защото материалните и нематериални щети, нанесени на хората във въоръжения конфликт, които са съдили РС, трябва да се изплатят, наред със старите спестявания в чужда валута," каза Тегелтия за SETimes. 
						Премиерът на РС Александър Джомбич каза пред репортери миналия месец, че автономната област е икономически стабилна и че през 2012 г. той очаква икономически растеж от 2,5 %. 
						Милевич каза, че икономическият колапс на РС и БиХ може да се предотврати само чрез намаляване на публичните разходи и създаване на ефективна администрация. 
						"Финансовата криза в Европа до известна степен ще засегне Босна и Херцеговина (БиХ), главно посредством намалените продажби на активи на търговските банки," каза Милевич. "Това обаче не е основният проблем. Основният проблем е, че местните и чуждите инвеститори нямат желание да инвестират в БиХ, нейната лоша бизнес среда, широко разпространената корупция и неефективната администрация." 
						Икономистът Синиша Божич казва, че РС вече е фалирала. 
						"БВП бе 4,2 милиарда евро, банковите заеми на гражданите възлизат на 820 млн. евро, дългът на икономиката на РС е 5 милиарда евро, като общият дълг на РС е 1,8 милиарда евро. Това значи, че РС трябва да работи две години само за да изплати дълговете си, без да се смятат настоящите разходи. Това е невъзможно и тази ситуация е неудържима," каза Божич за SETimes. 
						Той добавя, че съотношението на общия дълг към реалния БВП е най-малко 150 %, което е почти същото като в силно задлъжнелите страни. 
						Драган Чавич от опозиционната Демократическа партия каза, че най-големият проблем е кредитирането и разходването. Правителството не може да покрива бюджетния дефицит чрез повече заеми от държавните банки, каза той, т.е. те трябва да се обърнат към международните финансови пазари за нови заеми. 
						"МВФ, Световната банка и Европейската комисия обаче отправиха ясно послание, че няма да има нови кредитни ангажименти, докато държавното правителство не изпълни условията за по-нататъшна интеграция в ЕС," каза Чавич за SETimes. 
						Той настоява, че правителството на РС може да спести пари само чрез допълнително намаляване на заплатите на държавните служители или съкращения на работници. 
						Тегелтия отрича, че ще има намаления на заплатите, заявявайки, че РС ще продължи да плаща заплати и пенсии от бюджета и плащанията по кредита от МВФ. "Уверено мога да кажа, че РС вече не в криза с дълга или фалит," каза той. 
						Въпреки подобни твърдения обаче, парламентът на РС неотдавна прие закон, че през 2012 г. ще плаща на държавните чиновници с 10-25 % по-ниска заплата. 
						Миряна С., служител в правителството на РС, казва, че нейната заплата вече е с 10 % по-ниска от тази за 2009 г. 
						"Ако заплатите бъдат намалени отново, едва ще съумявам да покривам месечните си разходи, включително много голяма вноска по кредит, който изплащам от седем години насам," каза тя за SETimes. 
						Председателят на профсъюзите в РС Ранка Мишич предупреждава, че жизнените стандарти на работниците се влошават с всеки изминал ден. 
						"Единственият начин БиХ и РС да оцелеят икономически е да се създаде стабилна политическа ситуация в страната, така че да могат да постъпват средства, които на свой ред да позволят разкриване на нови работни места, плащане на заплатите и повишена покупателна способност," каза Мишич за SETimes.

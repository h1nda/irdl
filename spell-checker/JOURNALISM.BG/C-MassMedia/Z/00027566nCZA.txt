ЮНМИК призова за нови разговори между Прищина и Белград
					29/08/2008
					Преструктурирането на ЮНМИК извади вземането на решения от компетенциите на мисията; сега тя ще се съсредоточи върху наблюдаването на разговорите между Белград и Прищина.
					От Блерта Фоничи-Кабаши за Southeast European Times от Прищина - 29/08/08
 
					 
						
Ръководителят на ЮНМИК Ламберто Заниер ще участва в разговорите. [ЮНМИК]
						След преструктурирането на ЮНМИК мисията вече няма правомощия да взема решения в отскоро независимата държава, заяви говорителят на ЮНМИК Александър Иванко в сряда (27 август) в Прищина. "От 15 юни ЮНМИК не може да налага споразумения или решения," каза той. 
						Ролята на мисията в момента е да насърчава диалога между Белград и Прищина. ЮНМИК би желала те да водят преки разговори, без посредници, като се съсредоточат върху секторите, които бяха определени от генералния секретар на ООН Бан Ки Мун. 
						Иванко е уверен, че подобен диалог между Прищина и Белград може да бъде стимулиран чрез наблюдение от ЮНМИК. "Между Прищина и Белград се води диалог чрез трета страна, която е ръководителят на ЮНМИК, и това вече е положителна стъпка," заяви той. 
						ЮНМИК иска подобни преки разговори да започнат незабавно. "Всъщност от наша гледна точка би било много полезно, ако тази среща бе проведена вчера, но заради позицията на сръбското правителство подобна среща не бе възможна," каза Иванко. 
						Миналата седмица ръководителят на ЮНМИК Ламберто Заниер се срещна с косовския премиер Хашим Тачи и го осведоми за провеждащите се в момента чрез посредник разговори, в които Заниер е третата страна. "Следващата стъпка от плана е ръководителят на ЮНМИК да се срещне със [сръбския министър за Косово] Горан Богданович … през септември," заяви Иванко. 
						Миналия месец косовските власти съобщиха, че са готови за преговори с Белград, но Сърбия отказа. "Прищина е готова да участва в практически разговори с Белград по широка гама от въпроси," каза в края на юли външният министър Скендер Хисени. "Готови сме да разговаряме директно с Белград." 
						Същите официални лица обаче повториха, че независимостта на Косово няма да бъде в дневния ред. "Независимостта на Косово не подлежи на преговори и по нея никога не може отново да се водят преговори," каза Хисени. 
						Сръбският външен министър Вук Йеремич заяви, че Белград няма да разговаря с Прищина. "Не сме готови да участваме в разговори с отцепническите временни власти на Косово," каза той. Белград обаче ще разговаря по въпросите за Косово с Бан, Заниер и други представители на ООН. 
						Косово обяви независимост през февруари. В момента страната поддържа дипломатически отношения с 46 държави. Сърбия и нейният съюзник Русия продължават да смятат Косово за сръбска провинция.

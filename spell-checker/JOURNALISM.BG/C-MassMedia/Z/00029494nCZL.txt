Разполагането на ЮЛЕКС в Северно Косово ще бъде "тест" за функционалността й
					04/03/2009
					 
						ПРИЩИНА, Косово -- Председателят на парламента Якуп Красничи каза във вторник (3 март), че най-добрият начин ЮЛЕКС да докаже функционалността си би бил мисията да се разположи на територията на цялата страна. "За да може да работи на цялата територия на Косово, ЮЛЕКС трябва да функционира там, където има най-голяма нужда от нея, което означава Северно Косово", заяви Красничи. Коментирайки протеста на група сърби в Северна Митровица, които се опитаха да попречат на работата на ЮЛЕКС в района, като блокираха входа на местния окръжен съд, Красничи каза, че тази "бариера" е една от трудностите, пред които е изправена ЮЛЕКС. Той обаче подчерта, че мисията отговаря пред Брюксел, а не пред Прищина. (Зери, Коха Диторе, Експрес, Телеграфи, Кохавижън - 04/03/09)

Сърбия разширява разследването срещу предполагаемия наркотрафикант Шарич
					23/08/2010
					 
						БЕЛГРАД, Сърбия -- Представителят на министерството на правосъдието Слободан Хомен заяви в неделя (22 август), че разследването срещу предполагаемия наркотрафикант Дарко Шарич ще бъде разширено, за да включи няколко бизнесмени и политици, но отказа да цитира имена. В интервю за издавания в Подгорица всекидневник "Дан" той отказа да отговори дали ще бъдат разследвани и черногорски граждани. През април специалната прокуратура повдигна срещу Шарич и 19 други заподозрени обвинения в контрабанда на 2,5 тона кокаин от Южна Америка. Сръбската полиция заяви, че Шарич може би се укрива в региона и по-специално в Черна гора. От местната полиция обаче казват, че според нови данни той е напуснал Балканите и е заминал за ЮАР. (Бета, Танюг, Б92 - 22/08/10)

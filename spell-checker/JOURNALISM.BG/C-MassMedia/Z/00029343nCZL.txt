Турски армейски офицери ще бъдат изправени пред съд във връзка с убийството на Динк
					18/02/2009
					 
						АНКАРА, Турция -- Висш наказателен съд в северозападната провинция Трабзон реши във вторник (17 февруари), че един полковник и петима други армейски офицери трябва да бъдат съдени във връзка с убийството през 2007 г. на турския журналист от арменски произход Хрант Динк. Полковникът в оставка Али Йоз и петима други офицери са заплашени от затвор до две години по обвинения в "неизпълнение на служебни задължения" за предполагаемата им роля в убийството на Динк. Йоз, който по това време е отговарял за жандармерийските сили в Трабзон, според твърденията е прикрил няколко предупреждения, преди въоръжен мъж да застреля Динк пред офиса му в Истанбул. Миналата година прокуратурата обвини Йоз за това, че не е защитил журналиста, но съд от по-долна инстанция прекрати делото. В момента общо 20 заподозрени са подсъдими във връзка с убийството.
						Други новини от вторник -- Турските жандармерийски сили откриха 120 кг експлозиви в гора в южния град Соргун. Служителите са открили пластични експлозиви, електронни взриватели и 30 кг хашиш в яма, изкопана в близост до строителна площадка. (Милиет - 18/02/09; Информационна агенция Доган, Хюриет, Ройтерс - 17/02/09)

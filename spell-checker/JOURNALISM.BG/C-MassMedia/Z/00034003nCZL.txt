Съдилища решиха, че организацията „Майки от Сребреница” не може да съди ООН
					31/03/2010
					 
						ХАГА, Холандия -- Във вторник (30 март) Апелативният съд в Хага отхвърли делото, заведено срещу ООН от организацията „Майки от Сребреница”. Асоциацията, представляваща останалите живи от семействата на избитите в Сребреница през юли 1995 г., обвинява ООН, че не е предотвратила геноцида, извършен срещу около 8 000 мъже и момчета бошнаци. Съдът обаче посочи, че ООН не може да бъде съдена в холандски съдилища поради имунитета, който тя има по силата на международни конвенции, с което потвърди решението от 2008 г. на съда от по-долна инстанция. Холандски войници от мироопазващата мисия на ООН не успяха да предотвратят убийствата, извършени от босненските сръбски сили. По онова време анклавът беше обявен от ООН за защитена зона. 
						Други новини -- Последните свидетели по делото срещу лидера на Сръбската радикална партия Воислав Шешел ще се явят пред Трибунала на ООН за военни престъпления в Хага в началото на май, съобщи във вторник председателят на съдебния състав Жан-Клод Антонети. Остават още трима свидетели, но лошото здравословно състояние на двама от тях ще им попречи да дадат свидетелски показания. Шешел е задържан от февруари 2003 г. за военни престъпления, извършени срещу несърби в Хърватия, Войводина и Босна и Херцеговина в периода 1991-1993 г. (Политика, Бета, Фена, Дневни Аваз, Б92, АП - 30/03/10)

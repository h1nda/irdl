Според западни официални представители пътят на Хърватия към членството в ЕС зависи от пълноценното сътрудничество с МТБЮ
30/09/2003
Председателят на Европейския парламент Пат Кокс заяви пред хърватските законодатели, че вратите за членството в ЕС остават отворени. Страната обаче трябва първо да изпълни политическите критерии и да сътрудничи пълноценно с Трибунала на ООН за военни престъпления, каза той.
(АФП, ХИНА, Гардиън, Радио Б92 - 29/09/03; Ройтърс - 25/09/03; ХИНА- 23/09/03)
 
 
Западни представители призоваха настойчиво Хърватия да залови важни заподозрени във военни престъпления, заявявайки, че пътят на страната към членство в ЕС зависи от пълноценното сътрудничество с Международния Наказателен Трибунал за бивша Югославия (МТБЮ).
"Призовавам ви да направите всичко възможно да убедите Карла дел Понте, че сътрудничите пълноценно с Трибунала в Хага, " заяви председателят на Европейския парламент Пат Кокс в обръщение към хърватския парламент в понеделник (29 септември).
Дел Понте, главният прокурор на Трибунал на ООН за военни престъпления, ще представи доклад пред Съвета за сигурност в средата на октомври, в който се прави оценка на сътрудничеството на републиките от бивша Югославия с Трибунала. Немислимо е ЕС да пренебрегне становището на Съвета за сигурност, заяви Кокс пред хърватските законодатели. Той посочи, че вратите за членството в ЕС остават отворени, но първо Хърватия трябва да изпълни политическите критерии, които не подлежат да договаряне.
Кокс, който пристигна в Загреб късно в неделя, се срещна с президента Стипе Месич, председателя на парламента Златко Томчич, вицепремиера Горан Гранич и други официални лица, както и с посланици на държави-членки на ЕС.
Хърватската информационна агенция ХИНА цитира думите на Кокс след срещата с Кокс, според които един от въпросите, който двамата подробно са обсъдили, е бил случаят с генерала от резерва Анте Готовина в светлината на доклада на дел Понте и нейната предстояща визита в Загреб на 6 октомври. Готовина, третият по важност заподозрян, когото Трибуналът издирва, се укрива от юни 2001 година, когато крайният срок за арестуването му изтече. Хърватия, която твърди, че той вече е напуснал страната, е подложена на засилен международен натиск за предаването му на Трибунала.
Посещението на Кокс в Загреб съвпадна със срещата на външните министри на ЕС в Брюксел, където британският министър по европейските въпроси Денис МакШейн отправи подобно послание относно значението на сътрудничеството по военните престъпления както за Хърватия, така и за Сърбия-Черна Гора. Готовина и бившите босненско-сръбски лидери Радован Караджич и Ратко Младич " са изградили мрежа от поддръжници, така че и хърватските и сръбски власти трябва да предприемат енергични мерки за тяхното издирване и оказване на натиск върху онези, които ги укриват," посочи МакШейн.
Хърватия официално подаде молбата си за членство през февруари 2003 година с надеждата да се присъедини към ЕС през 2007 година заедно с България и Румъния. Не всички парламенти на държавите-членки на ЕС обаче са ратифицирали Споразумението за стабилизиране и асоцииране между Хърватия и ЕС. Британия посочи, че няма да ратифицира Споразумението за стабилизиране докато Хърватия не предаде Готовина. Въпросът се очаква да бъде във фокуса на дискусиите по време на сегашната визита на хърватския премиер Ивица Рачан в Лондон.

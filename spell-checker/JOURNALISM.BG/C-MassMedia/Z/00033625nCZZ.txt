Дипломатически дневник: Франция призовава Сърбия и Косово да постигнат компромис
					02/03/2010
					Френският външен министър Бернар Кушнер заяви, че по-нататъшната интеграция на Сърбия в ЕС зависи от искреното й усилие да напредне в отношенията си с Косово. Още в дипломатическите новини: Хърватия и Сърбия се стремят към по-близки отношения.
					 
						
Френският външен министър Бернар Кушнер (вдясно) разговаря в понеделник (1 март) със сръбския президент Борис Тадич (вляво). [Гети Имиджис]
						Компромис между Сърбия и Косово "е необходим", заяви френският външен министър Бернар Кушнер по време на посещение в Белград в понеделник (1 март). По време на среща с президента Борис Тадич и други официални лица Кушнер подчерта, че Франция напълно подкрепя интеграционния процес на Сърбия в ЕС, но заяви, че напредъкът му зависи от способността на Сърбия да съществува мирно редом с Косово. 
						*** 
						Ръководителят на ЮЛЕКС Ив дьо Кермабон е на посещение в Белград във вторник (2 март) и сряда. Той възнамерява да се срещне със сръбския министър за Косово Горан Богданович и с други официални лица, за да обсъди теми, свързани с правосъдието. 
						*** 
						Председателят на хърватския парламент Лука Бебич и сръбският му колега Славица Джукич-Деянович изразиха в понеделник (1 март) желание за засилване на двустранното сътрудничество. След разговори в Белград Бебич каза, че Хърватия желае да насърчава добросъседските отношения със Сърбия. Джукич-Деянович подчерта, че двата парламента биха могли да играят важна роля в изграждането на положителни отношения. 
						*** 
						Във вторник (2 март) хърватския премиер Ядранка Косор се среща с руския си колега Владимир Путин. Очаква се разговорите им в Москва да се съсредоточат върху енергетиката и в частност сътрудничеството в петролния и газовия сектор. Двамата премиери ще обсъдят и възможността Хърватия да се включи в проекта за газопровод "Южен поток". 
						*** 
						
						Сръбският министър на правосъдието Снежана Малович и колегата й от Босна и Херцеговина (БиХ) Бариша Чолак подписаха в петък (26 февруари) споразумение, съгласно което осъдени престъпници с двойно гражданство няма да могат да избягват затвора, като бягат във втората си родина. Около 150 души, осъдени в БиХ, са избегнали излежаването на присъди, бягайки в Сърбия, и обратно. 
						*** 
						
						Сръбският министър на правосъдието Снежана Малович и черногорският й колега Мираш Радович се договориха в четвъртък (25 февруари) да поощряват двустранно сътрудничество в областта на върховенството на закона и правосъдието. Прокурори от двете страни възнамеряват да се срещнат и да обсъдят начини за преодоляване на недоразуменията във връзка с делото срещу заподозрян наркотрафикант. 
						*** 
						Германия призова в четвъртък (25 февруари) Македония да продължи да полага усилия за решаване на спора си за името с Гърция, като подчерта, че това е важно за процесите на интеграция на Македония в ЕС и НАТО, заяви външният министър Гидо Вестервеле след среща с македонския си колега Антонио Милошоски в Берлин. Вестервеле каза, че спорът трябва да бъде решен чрез посредничеството на ООН. 
						
						 (Различни източници -- 23/02/10-02/03/10)

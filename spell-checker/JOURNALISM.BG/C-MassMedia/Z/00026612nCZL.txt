Свидетел по делото срещу Шешел заяви, че е невинен по обвиненията в неуважение към съда
					30/05/2008
					 
						ХАГА, Холандия – Сърбин, обвинен в неуважение към съда, заяви в четвъртък (29 май) в Трибунала за военни престъпления в Хага, че е невинен. Любиша Петкович, на 56 г., бе обвинен, след като отказа да даде показания през април в процеса срещу сръбския лидер на крайните националисти Воислав Шешел. Петкович е бил през 1991 г. командир на военния щаб на Сръбската радикална партия, оглавявана от Шешел. Полицията го арестува в сряда и го прехвърли в центъра за задържане в Хага. Шешел е подсъдим за подклаждане на национализъм и етническо прочистване в бивша Югославия в началото на 90-те години на миналия век, както и по обвинения в убийство, изтезания, държане в плен и депортиране. (AФП, АКИ, Уебсайт на ООН, Бета - 29/05/08; Ройтерс - 28/05/08)

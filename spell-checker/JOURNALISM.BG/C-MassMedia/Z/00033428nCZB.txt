Заемете поза: сезон на модата на Балканите
					15/02/2010
					Модата в Югоизточна Европа демонстрира нововъведения, развиваща се индустрия на висшата мода и възможности за сътрудничество отвъд националните граници. 
					От Наташа Радич за Southeast European Times в Загреб -- 15/02/10 
 
					 
						
Турски модел минава по подиума през първия ден на Седмицата на модата в Истанбул. [Гети Имиджис]
						Седмицата на модата в Истанбул - една от "столиците на културата" на Европа за 2010 г. - отбеляза дебюта на колекциите есен-зима и последните нововъведения в "от котюр" от двайсет турски дизайнери. 
						Четиридневното събитие, което приключи на 6 февруари, бе спонсорирано от Асоциацията на модните дизайнери и Академията за мода в Истанбул. Събитието привлече 35 000 посетители, сред които американската актриса Мег Райън. 
						През декември подобен интерес бе проявен и към двете най-големи хърватски събития за мода - Dove Fashion.hr и Кро-a-Порте, които откриха есенния сезон. 
						В модната индустрия на Хърватия работят много нови дизайнери, които се стремят да бъдат оригинални, модерни и иновативни, като същевременно привличат клиенти от света на знаменитостите и създават облекло и за обикновени мъже и жени. 
						Не е тайна, че хората на Балканите обичат да се обличат добре и стриктно следват най-новите модни тенеденции. Много туристи, които посещават страни от Югоизточна Европа за пръв път, често споменават, че са изумени от големия брой добре облечени жени и мъже по улиците. 
						
Босненски модел представя творението на холандския дизайнер Ади ван ден Кроменакер по време на Седмицата на модата в Сараево. [Гети Имиджис] 
						Известно е, че знаменитостите и модните дизайнери на Балканите работят добре заедно. Последното доказателство за това е, че сватбената рокля на известната хърватска певица Северина бе дело на сръбския дизайнер Звонко Маркович. 
						 Моделите, които бяха показани на Dove Fashion.hr и на 14-тото Кро-a-Порте демонстрираха завръщане към висшата мода и елегантност. Участваха някои от най-големите имена в хърватската мода, включително Робърт Север, Елфите дуо, Хипи Гардън, И-Гле и Бранка Донаси.
						Сръбският дизайнер Дияна Павлов участваше като специален гост. "Роклята е нашето вечно вдъхновение, тъй като я смятаме за кралица на модата", казват близначките Морана Сарачевич и Мария Чико Карапетрич от Студио Будоар. Тяхната колекция "Колко важно е да бъдеш Алиса" бе вдъхновена от шедьовъра на Алис Карол "Алиса в страната на чудесата" и закри ревюто Кро-a-Порте. 
						Елфите на дизайнерите Иван Тандарич и Александър Секулица показаха колекция, вдъхновена от американската сапунена опера от 1980-те години "Династия". Понякога наричат младите дизайнери Долче и Габана на Балканите. 
						През последните девет години Седмицата на модата в Сараево (СМС) привлича дизайнери от целия свят, като две големи ревюта се провеждат през пролетта и есента. "Успяхме не само да рекламираме босненските дизайнери, но също и да комерсиализираме местните марки", заяви инициаторката на събитието Амела Радан. 
						Четиридневното ревю в края на ноември в столицата на БиХ привлече няколко хиляди души. Представянето на колекция на италианската модна къща "Гламур" бе последвано от колекция на местния дизайнер Адмир Карисик, който представи костюми за танци, показани от танцьори на БиХ на фона на латино ритми. Четвъртата вечер бе открита от дизайнер от Сърбия, Ирена Граховац с колекция Прет-а-Порте, вдъхновена от 1940-те години. 
						
Модел представя облекло на Седмицата на модата в Белград. [Гети Имиджис]
						Седмицата на модата в Белград - чиято тема тази година бе "Ветрове на промяната" - е едно от най-силните събития в региона, което се провежда през октомври. Всички приходи бяха предназначени за Центъра за интеграция на младежта. 
						Изминат бе дълъг път от 1996 г. насам, когато Студиото за мода "Клик" създаде Седмица на модата в Белград по примера на най-големите модни централи. Днес местните дизайнери имат възможност да представят своята работа а младите таланти имат шанса да пробият в света на модата, като представят своите творения пред обществото. 
						В Румъния критиците се питат накъде се е отправила модата в страната им. Международните марки се налагат все повече и изместват местната мода по телевизията, списанията и най-вече в гардеробите на потребителите. 
						Сътрудничката на Southeast European Times Алина Бандила в Букурещ допринесе за написването на този материал.

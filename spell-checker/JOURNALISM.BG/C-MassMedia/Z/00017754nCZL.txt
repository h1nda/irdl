Тихич поема ротационния пост на председател на босненското председателство
					01/03/2006
					 
						САРАЕВО, Босна и Херцеговина (БиХ) -- Босненският член на председателството на БиХ Сюлейман Тихич официално пое ротационното председателство на институцията от хърватския си колега Иво Миро Йович във вторник (28 февруари). Тихич ще оглавява председателството през следващите осем месеца. Той заяви, че приоритетите му са процесът на преговори по Споразумението за стабилизация и асоцииране с ЕС и кандидатурата на БиХ за членство в програмата на НАТО "Партньорство за мир". 
						Други новини -- Очаква се в сряда лидерите на осемте главни партии да се срещнат отново за изготвяне на споразумение по важните конституционни реформи. Очаква се да присъства и американският заместник помощник държавен секретар Розмари Дикарло, чиято страна е посредник в преговорите.
						Междувременно парламентът на Федерация БиХ избра във вторник трима нови министри в кабинета, с което сложи край на правителствената криза, проточила се няколко седмици. Заради вакантните места кабинетът не провежда заседания повече от месец и отложи приемането на бюджета за 2006 г. (Независне Новине, Дневни Аваз - 01/03/06; Фена, ПБС БиХ - 28/02/06)

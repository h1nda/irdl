Все още няма яснота по отношение на новото правителство на БиХ
					25/07/2011
					Политическите разпри бавят сформирането на ново правителство почти десет месеца след изборите.
					От Лиляна Ковачевич за Southeast European Times от Баня Лука – 25/07/11
 
					 
						
Лидерът на Социалдемократическата партия на БиХ Златко Лагумджия (на снимката) не успя да се споразумее с президента на Република Сръбска Милорад Додик за сформирането на ново коалиционно правителство. [Ройтерс]
						Месеци след общите избори Босна и Херцеговина (БиХ) все още очаква да бъде създадена нова правителствена коалиция, докато политическите партии спорят за разпределянето на министерските кресла в Съвета на министрите на БиХ. 
						След месеци на политически разпри двете партии, които спечелиха най-много гласове – Социалдемократическата партия (СДП), оглавявана от Златко Лагумджия, и Съюзът на независимите социалдемократи (СНСД) на Милорад Додик – стигнаха до безизходица по отношение на правителството. 
						Освен това кандидатът на СДП и председател на Съвета на министрите Славко Кукич не успя да получи подкрепата на делегатите от Република Сръбска (РС). Повечето представители на партии от РС гласуваха против Кукич, както и членовете на основните хърватски партии, ХДС БиХ и ХДС 1990, и оглавяваната от Харис Силайджич Партия за БиХ. 
						На първото и второто гласуване на 29 юни и 14 юли Кукич получи подкрепата на повече от половината от членовете на парламента, но не и необходимото мнозинство от две трети от депутатите на РС, което се изисква по конституция за назначаването на Съвета на министрите на БиХ. 
						„Всичко, което се случи с кандидатурата ми, отразява фрагментацията на политическата сцена в БиХ и потвърждава, че трудно ще изберем органите на изпълнителна власт. БиХ изгуби много време, необходимо за изпълнение на предвидените задачи във връзка с ЕС, без които не може да се постигне напредък в процесите на евро-атлантическа интеграция”, каза Кукич за SETimes. 
						Според председателя на Партията на демократичния прогрес (ПДП) Младен Иванич партиите нямат интерес да се състави правителство, тъй като постоянно водят борби помежду си. 
						„Мисля, че до края на годината няма да бъде сформирано държавно правителство..., за да се [отвлече] вниманието от тежката икономическа ситуация”, каза Иванич за SETimes. 
						Той смята, че правителство няма да бъде създадено, докато дефицитът в държавния бюджет не принуди Лагумджия и Додик да се споразумеят. 
						„До края на годината очакваме сериозни икономически проблеми и значителен недостиг на средства. Тогава може да се очакват сериозни разговори за създаването на правителство, тъй като сформирането на държавно правителство беше поставено на БиХ като условие от МВФ за получаването на нов транш финансиране”, заяви Иванич. 
						Политическият анализатор Таня Топич обаче смята, че последните разговори дават основание да се очаква скорошното сформиране на правителство. 
						Тя твърди, че основните лидери нямат искреното желание да намерят решение за новото правителство, но трябва да намерят начин за излизане от политическата криза. 
						Според Топич СДП няма особена възможност да настоява за своите принципи, тъй като партията рискува да загуби най-много в изборите, както и да пропилее шанса си да участва в изграждането на бъдещето на БиХ. 
						„Ако наистина се стигне до компромис между СДП, ХДС и СНСД за сформирането на ново правителство, тогава възниква въпросът защо БиХ загуби десет месеца и защо веднага след изборите не беше постигнато споразумение?”, Каза Топич за SETimes.

В Брюксел Николич успокои опасенията на Европа
					19/06/2012
					Анализатори дадоха висока оценка на сръбския президент Томислав Николич след първото му официално посещение в Брюксел.
					От Бояна Милованович за Southeast European Times от Белград -- 19/06/12
 
					 
						
Сръбският президент Томислав Николич (вляво) се срещна с президента на Съвета на ЕС Херман ван Ромпой в четвъртък (14 юни) в Брюксел. [Ройтерс]
						Миналата седмица сръбският президент Томислав Николич успя да успокои вълнението, причинено от избора му и някои съпътстващи полемики, като проведе поредица от продуктивни срещи с европейски представители в Брюксел. 
						Изборът на Николич - националист, който в миналото е бил близък сътрудник на обвиняемия в Хагския трибунал, Воилсав Шешел - предизвика истинска буря в региона и извън него. Напрежението се повиши, когато само дни след официалното полагане на клетва Николич направи изявления, в които каза, че в Сребреница не е имало геноцид и че Вуковар не е хърватски град.
						Откакто се отцепи от Шешел през 2008 г. и основа нова партия, Николич се представя за политик с проевропейска ориентация, който се застъпва за членството на Сърбия в ЕС. Независимо от това след изявленията му и укорите на няколко съседни страни - от съседките на Сърбия само Черна гора и Република Сръбска изпратиха представители на церемонията по встъпване в длъжност на Николич - нараснаха съмненията относно европейското бъдеще на Сърбия. 
						Посещението на Николич в четвъртък (14 юни) в Брюксел обаче отправи оптимистични послания. Николич се срещна с върховния представител Катрин Аштън, президента на Европейския съвет Херман ван Ромпой и председателя на ЕК Жозе Мануел Барозу. Новият президент заяви, че за Сърбия няма по-добро бъдеще от ЕС. 
						"Мисля, че убедих [Аштън], че дори и не разсъждавам върху възможността за по-добро бъдеще за Сърбия и сърбите извън членството в ЕС," каза пред репортери Николич, добавяйки, че Сърбия ще направи всичко необходимо да получи препоръка за присъединителни преговори още тази година. 
						Косово също бе сред обсъжданите теми. Николич изрази становище, че преговорите с Прищина трябва да бъдат възобновени от новия сръбски премиер, който ще бъде назначен скоро. 
						Аштън каза, че е останала много доволна от срещата. "Казах на г-н Николич, че очаквам от него да продължи по европейския път и че целият ЕС подкрепя Сърбия в тези усилия. Също така подчертах, че определени проблеми трябва да бъдат решени, за да се придвижим напред," каза тя в свое изявление. 
						Върховният представител добави, че двамата са обсъждали също значението на регионалното сътрудничество и помирението, и подчерта, че е била "насърчена от това, което чух, че Сърбия ще продължи да допринася за стабилността и напредъка на целия регион." 
						Петър Петкович, говорител на Демократическата партия на Сърбия, каза за SETimes, че не е изненадан от изявленията на Николич в Брюксел, тъй като целта Сърбия да стане член на ЕС е официалната позиция на новоизбрания президент. 
						"По време на разговорите ни и предоставяйки подкрепа за Николич в президентския балотаж, се договорихме, че народът трябва да даде окончателната си дума в референдум за това, дали Сърбия да се присъедини към ЕС," каза Петкович. 
						Иван Бауер, преподавател по маркетинг във Факултета по икономика, финанси и администрация, също даде висока оценка на Николич. 
						"Когато става дума за съдържанието на посланията, предадени от президента Николич в Брюксел - и реакцията на Брюксел към тях - бих казал, че всичко бе направено както трябва и е приятна изненада за всички," каза Бауер за SETimes. 
						"Като цяло представянето на президент Николич в Брюксел... може да се оцени като успешно и на тази основа няма никакво основание да се страхуваме, че Сърбия няма да продължи по пътя към Европа." 
					
				
			
					 
					
 
 

Бивш високопоставен сръбски генерал ще се предаде на МНСБЮ
					03/03/2005
					Очаква се бившият началник-щаб на югославската армия Момчило Перишич да се предаде на Трибунала на ООН в Хага следващата седмица, за да отговаря по обвинения във военни престъпления. 
					(Ройтерс - 03/03/05; AП, AФП, Ройтерс, Би Би Си, Гласът на Америка, Си Ен Ен, Скотсман, Радио Б92 - 02/03/05; МНСБЮ - 25/02/05)
 
					 
						
Бившият генерал от югославската армия Момчило Перишич ще се предаде на Трибунала на ООН за военни престъпления в Хага, заяви сръбското правителство в сряда (2 март). [AФП] 
						Бившият високопоставен генерал от сръбската армия Момчило Перишич заяви късно в сряда (2 март), че ще се предаде на Международния наказателен съд за бивша Югославия (МНСБЮ) следващата седмица. Очаква се той да отпътува за Хага в понеделник. 
						МНСБЮ още не е обявил обвиненията, повдигнати срещу него. Сръбските медии обаче свързват обвинителния му акт с артилерийския обстрел на хърватския крайбрежен град Задар през 1991 г., за което съседната страна го осъди задочно на 20 г. лишаване от свобода. 
						Предполага се, че обвинителният акт включва също артилерийския обстрел на град Мостар в западната част на Босна и Херцеговина от части под командването на генерала през 1992 г. 
						Перишич, 60 г., бе началник-щаб на югославската армия от 1993 до 1998 г., когато бившият югославски президент Слободан Милошевич го освободи заради опозицията му срещу политиката на Белград спрямо Косово. По-късно той основа политическа партия и се включи в опозиционните сили, които събориха режима на Милошевич през октомври 2000 г., довеждайки на власт демократично правителство. 
						Перишич заемаше поста заместник-премиер до март 2002 г., когато покойният премиер Зоран Джинджич поиска оставката му след кратко задържане по подозрения в шпионаж. Генералът, който бе член и на федералния законодателен орган по това време, се позова на депутатския си имунитет срещу съдебно преследване и така и не бе съден във връзка с предполагаемата си шпионска дейност. 
						С очакваното предаване на Перишич в понеделник той ще стане четвъртият обвиняем от МНСБЮ, предал се доброволно в Хага за по-малко от четири седмици, и шестият поред за пет месеца. Според "Ройтерс" друг неотдавна обвинен във военни престъпления, бившият началник на разузнаването и сигурността на босненските сърби Здравко Толимир, вероятно също ще се предаде в скоро време. За бившия сръбски генерал от полицията Сретен Лукич, който е обвинен във връзка с конфликта в Косово, също се предполага, че ще предприеме тази стъпка. 
						Бивш сподвижник на военновременния главнокомандващ на силите на босненските сърби Ратко Младич, Толимир ще отговаря по обвиненията заедно с още двама бивши босненско-сръбски генерали, Милан Гверо и Радивое Милетич, които се предадоха в Хага в понеделник. Тримата са обвинени заради предполагаемото им участие във военни престъпления, извършени по време на конфликта в БиХ, и в частност за клането в Сребреница. 
						При първото си явяване пред Хагския трибунал в сряда Гверо не се призна за виновен по обвиненията, повдигнати срещу него. Милетич използва правото си да не се произнесе по обвиненията. 
						Предаването на обвиняеми става на фона на нарастващия международен натиск върху сръбските власти за арестуване и предаване на всички обвинени във военни престъпления лица, които са все още на свобода, в т. ч. Младич и бившият босненско-сръбски политически лидер Радован Караджич. Вместо да задържа обвиняемите, правителството на сръбския премиер Воислав Кощуница се опитва чрез преговори да ги убеди да се предадат. 
						Предаването на обвиняеми се случва преди публикуването на предварителното проучване на ЕС, което след време би дало възможност на Сърбия да изгради по-тесни връзки със съюза. Брюксел трябва да оповести резултатите от оценката към края на този месец.

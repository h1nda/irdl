Хърватите гласуваха "за" въпреки ниската избирателна активност
					23/01/2012
					Въпреки положителния вот, ниската избирателна активност от 44 % даде повод за безпокойство.
					От Наташа Радич за Southeast European Times от Загреб -- 23/01/12
 
					 
						
Близо 2 милиона хървати гласуваха в неделя (22 януари) за членството на страната им в ЕС. [Петър Кос/SETimes]
						Хърватският премиер Зоран Миланович каза, че убедителното одобрение на референдума за присъединяване към ЕС е повратна точка за страната, независимо че само 44 % от регистрираните избиратели гласуваха в неделя (22 януари). 
						"Отсега нататък ние ще бъдем отговорни за всички решения, които ще вземаме," каза Миланович на празничното събрание в неделя вечерта на народни представители, министри от правителството и високопоставени държавници в парламента. 
						Президентът Иво Йосипович добави, че това е голям ден за Хърватия, заявявайки че е истински щастлив от резултата от референдума. Външният министър Весна Пушич го нарече "исторически момент". 
						Резултатът от вота беше 66 % за присъединяването към ЕС и 33 % против него. Хърватия ще стане 28-ата членка на ЕС през юли 2013 г., след като договорът за присъединяване бъде ратифициран от другите страни членки. 
						"Предстоящото присъединяване на Хърватия отправя ясен сигнал към целия регион на Югоизточна Европа. Той показва, че чрез политическа смелост и решителни реформи членството в ЕС е постижимо," се казва в изявление на ЕС. 
						Въпреки това избирателната активност бе най-ниска от всички други страни, провели референдум за присъединяване към ЕС през изминалото десетилетие, тъй като някои, които са бяха против членството в ЕС, останаха по домовете си, вместо да пуснат своята бюлетина. Ветеранът от войната Славен обаче каза, че е решил да гласува и да се обяви против. 
						"Не съм се бил за тази страна само за да я видя поднесена на сребърен поднос на Брюксел. Затова исках моят глас също да бъде преброен. Казах "не", заяви той за SETimes. 
						
Около 44 % от избирателите взеха участие в референдума в Хърватия и в чужбина. [Петър Кос/SETimes]
						Едва 3 % от диаспората е гласувала, което намали окончателния процент на избирателната активност. В Хърватия тя всъщност бе по-висока - около 47 %. 
						"Винаги съм смятала, че сме част от Европа, и гласувах "за", защото точно тук е нашият дом," каза Смиляна Гаджа за SETimes в неделя. 
						Професор Ненад Закошек, декан на Факултета по политология в Загреб, признава проблематично ниската избирателна активност. 
						Някои анализатори се опитват да обяснят избирателната активност с финансовата криза или с умората на хората от гласуване - след парламентарните избори през декември - но Закошек не е съгласен. 
						"Мисля, че основната причина, поради която много хора останаха по домовете си, има нещо общо с начина, по който бе организирана кампанията за референдума за ЕС. Когато се замислим за броя на хората, които не гласуваха, бихме могли да се съгласим, че онези, които не подкрепят ЕС, са имали доста голям успех," каза Закошек за SETimes. 
						Мария Габела каза, че се страхува, че цените ще се повишат след присъединяването. "Не искам животът ми да стане по-скъп, отколкото е днес, и мисля, че ЕС ще направи живота ни по-труден. Все пак не бях твърдо решена да гласувам "против", затова си останах у дома." 
						Международната общност приветства резултата от референдума. 
						Върховният представител на ЕС за външната политика Катрин Аштън заяви, че е доволна от резултата. "Мисля, че ще бъде голямо удоволствие да приемем сред нас в съвета по външни отношения и хърватския външен министър," каза Аштън пред репортери.

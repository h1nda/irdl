ОССЕ е разтревожена от корупцията в Албания
					10/12/2009
					 
						ТИРАНА, Албания -- Посланикът на ОССЕ в Тирана Роберт Бош каза, че корупцията в Албания е тревожна и представлява бариера за интеграцията в ЕС. В слово на конференция, организирана от ОССЕ в сряда (9 декември), Бош каза, че корупцията се е разпространила в много сектори, и добави, че липсата на прозрачност е очевидна, особено що се отнася до финансирането на политическите партии. „Въпреки че избирателния кодекс изисква Централната избирателна комисия да събира финансови декларации от политическите партии, на нея и липсва подходящ инструментариум за проверка на източниците на финансиране, а и няма задължение за деклариране на даренията от частния сектор”, каза Бош. „Корупцията намалява приходите от данъци, раздува разходите за обществени услуги, изкривява конкуренцията в частния сектор и в своята най-уродлива проява обрича социално слабите групи на бедност”, добави той. (Шекули, Balkan Web, Ора Нюз, Алсат - 09/12/09)

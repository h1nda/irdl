Българската и испанската полиция разбиха верига за незаконен трафик на хора
					18/10/2006
					Тридесет и трима души бяха арестувани по подозрения в участие във верига, която е подлъгвала източноевропейки да проституират с обещания за "прилична работа".
					(Стандарт, Новинар - 18/10/06; AП, АФП, ДПА, ЮПИ, ЕФЕ, БиБиСи, Агенция София Нюз, Медиапул - 17/10/06)
 
					 
						
Полицията откри дневници, в които са описани услугите, извършвани от всяка от жените, и възнагражденията, събирани за тях. [Гети Имиджис]
						Българската и испанската полиция са разбили верига за незаконен трафик на хора, която е действала на Канарските острови, съобщи Министерството на вътрешните работи на България във вторник (17 октомври). Властите заявиха, че в бандата са участвали 15 българи, седем испанци, трима руснаци, двама сърби и по един гражданин на Албания, Доминиканската република, Еквадор, Румъния, Словакия и Украйна. 
						Съвместната операция, започнала през юли 2004 г. под кодовото наименование "София", приключи с извършените арести. Предполага се, че българинът Кирил Джалев, с прякор Кико, е ръководел престъпната мрежа от малкия град Симитли в южната част на балканската страна. Брат му Велин също е бил член на групата и по сведения е въвел незаконно в Испания близо 500 жени от Източна Европа, предимно от малки градове на България. 
						Жертвите са били вербувани чрез обяви в Интернет или посредством пряк контакт с хора, които са им обещавали "прилична работа" като сервитьорки или санитарки на Канарските острови Фуертевентура или Лансароте, каза началникът на българската полиция Валентин Петров. 
						"Млади и красиви момичета в затруднено финансово положение са били примамвани с обещания за честна, законна и добре платена работа на Канарските о-ви," цитира БиБиСи българското вътрешно министерство във вторник. "Някои жени са се досещали каква ще бъде работата, но не и в пълна степен - абсолютно ограничение на свободата и сексуално робство за обогатяване на шефовете им." 
						Щом като пристигнели на островите Фуертевентура и Лансароте, документите за самоличност на жените били отнемани, за да не могат да избягат. Те често били подлагани на побои и/или изнасилвания, обясни Петров. 
						Услугите на проститутките, предоставяни на различни места, сред които и в собствената вила на Джалев на стойност 1,2 милиона евро и на луксозна яхта, били рекламирани като "незабравима туристическа екскурзия", съобщава българският вестник, издаван на английски език, "София Ехо". 
						Според испанската осведомителна агенция ЕФЕ целта на Джалев е била да монополизира проституцията на Канарските острови. 
						При акциите миналата седмица испанската полиция е иззела 16 000 евро в брой, три лаптопа, голям брой паспорти, пет терминала за кредитни карти и една цифрова камера. Конфискувани са били също влогови книжки и дневници, в които са описани услугите, извършвани от всяка от жените, и възнагражденията, събирани за тях. 
						Петров не можа да каже във вторник дали българските членове на бандата ще бъдат съдени в Испания или в родината им. 
						Съгласно доклада на Службата за човешки права към външното министерство на Великобритания, публикуван миналата седмица, България остава страна на транзит и произход на незаконен трафик на хора, "макар че съвместните действия на българската полиция и съответните служби от ЕС са спомогнали за разбиването на редица престъпни мрежи".

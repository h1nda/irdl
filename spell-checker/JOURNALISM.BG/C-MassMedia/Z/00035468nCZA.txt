Сръбските медии приветстваха съдебно решение
					29/07/2010
					Сръбският Конституционен съд отмени повечето от разпоредбите в Закона за публичната информация, посочвайки, че драконовите наказания заплашват свободата на медиите.
					От Игор Йованович за Southeast European Times от Белград – 29/07/10 
 
					 
						
Решението на съда "бе единствено възможното", каза Иван Цвеич от информационната агенция "Бета". [Игор Йованович/SETimes]
						Парламентът прие Закона за публичната информация преди 11 месеца, но на 22 юли Конституционният съд на Сърбия отмени повечето от разпоредбите му - особено онези, предвиждащи сурови наказания за медийните организации, които нарушават правилата. 
						Съдът посочи, че спорните разпоредби застрашават свободата на словото. 
						 "Заплахата от огромни наказания може да постави под въпрос оцеляването на медиите и което е още по-опасно, може да стане причина за автоцензура, защото нито учредителят, нито служителите на дадена медия могат да бъдат спокойни, че няма да бъдат наказани за това, което имат да кажат свободно," каза съдия Весна Илич-Прелич при прочитането на съдебното решение. 
						 Главният редактор на информационна агенция "Бета" Иван Цвеич каза, че решението на Конституционния съд "бе правилното и единствено възможното, но правителството вероятно няма да си вземе никаква поука от него, защото неговите първоначални мотиви за приемането на Закона за информацията не бяха да се подобри средата за работа на медиите". 
						"Журналистите могат да бъдат доволни от съдебното решение, но за съжаление общата среда за медиите ще остане много лоша. На първо място поради изключително лошата икономическа ситуация, но също и заради политическия и икономически натиск," каза Цвеич за SETimes. 
						 Заместник-председателят на Асоциацията на независимите журналисти в Сърбия, Йелка Йованович, каза, че законът "откри пътя за редакторска цензура и журналистическа автоцензура, особено предвид атмосферата на страх, създала се по време на приемането на закона". 
						"Трябва да се приеме медиен закон, който обхваща професионалните стандарти и предотвратява монопола на собствеността, който е най-голямата пречка за свободата на пресата," каза Йованович за SETimes 
						Правителство не направи коментар след излизането на съдебното решение, въпреки че някои депутати призоваха за оставката на министъра на културата Небойша Брадич като министър, отговарящ за медиите. 
						Управляващите партии обаче не поеха отговорност за приемането на закон, който е бил признат за противоконституционен. Говорителката на Демократическата партия Йелена Триван отхвърли обвиненията, че законът е бил приет, за да се угоди на определени членове на правителството. 
						"Вярно е, че се проведе дискусия за закона в управляващата коалиция, но беше постигнат консенсус и правителството застана зад закона, който за съжаление, както мога да кажа от дистанцията на времето, след това бе приет. Конституционният съд отмени разпоредбите като противоконституционни и това е доказателство, че журналистите имат право да критикуват," каза Триван пред репортери.

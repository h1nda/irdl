Македония подозира Ал Кайда за атаката в Карачи
06/12/2002
 
СКОПИЕ, Македония -- Министерството на външните работи публикува в четвъртък (5 декември) заявление, в което изказва предположение, че атаката срещу офиса на почетния консул на Македония в Карачи вероятно е работа на мрежата Ал Кайда на Осама бен Ладен. По-късно същия ден, служител от министерството каза, че по стените на сградата са се появили надписи в потвърждение на предполагаемата връзка. Били отправени също така и заплахи за бъдещи нападения. Канцеларията на президента Борис Трайковски отхвърли всякаква връзка между нападението и инцидента през март, в който македонската полиция уби шестима пакистанци. Те бяха заподозрени в заговор за нападения срещу чужди посолства в страната. (Дневник - 06/12/02; Ройтерс, АП, АФП, МИА, A1 ТВ - 05/12/02)

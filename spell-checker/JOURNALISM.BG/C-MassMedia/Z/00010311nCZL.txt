Премиерът на БиХ Терзич заяви, че ще подаде оставка, ако изискванията на ЕС не се удовлетворят в срок
29/03/2004
 
САРАЕВО, Босна и Херцеговина -- Премиерът на БиХ Аднан Терзич заяви пред всекидневника от Баня Лука &lt;I&gt;Независне новине &lt;/I&gt;, че ще се оттегли от поста си, ако страната не удовлетвори изискванията, поставени от Европейската комисия (ЕК) за подписване на Споразумение за стабилизиране и асоцииране, до сряда (31 март). Терзич обаче добави, че отговорността за прилагане на 16-те мерки, определени в извършеното от ЕК изследване на готовността на страната, принадлежи на всички в БиХ. Той призова Република Сръбска да приеме забавения закон за обществените доставки, който е сред изискванията. Също в края на седмицата Терзич призова за приемане на страната в програмата на НАТО "Партньорство за мир" през тази година, посочвайки, че това решение няма алтернатива.
Други новини: председателстващият ОССЕ Соломон Паси ще обсъди хода на реформите в БиХ по време на посещение в понеделник. Българският външен министър ще се срещне с официални представители в Сараево. (Независне новине, източници на СВП, БНТ - 29/03/04; ПБС БиХ, РТРС - 28/03/04)

Международна медийна организация изрази загриженост във връзка със смъртните заплахи срещу хърватски журналисти
					12/05/2006
					 
						ЗАГРЕБ, Хърватия -- Медийната организация за Югоизточна Европа (МОЮИЕ) изрази в четвъртък (11 май) загриженост във връзка с неотдавнашните смъртни заплахи срещу двама хърватски журналисти -- Драго Хедъл, редактор на седмичника "Ферал Трибюн", и Саша Ядриевич Томаш, журналист от ежедневника "Слободна Далмация". В открито писмо до премиера Иво Санадер и вътрешния министър Ивица Кирин МОЮИЕ призовава властите да разследват случаите. "Особено тревожно е увеличаването на случаите на заплахи към журналисти в Хърватия," цитира АП думите на генералния секретар на организацията Оливер Вуйович. Съобщава се, че Хедъл е получил няколко заплахи, последната от тях в Осиек във вторник. Томаш е получил заплаха на 3 май, докато е работел върху статия за експлоатацията на наборни войници в района на Сплит. (ХИНА -12/05/06; AП, АФП - 11/05/06)

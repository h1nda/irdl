Еврокомисарят Рен каза, че Косово се нуждае от помощта на донори 
					29/03/2007
					Макар и да е готов да ръководи дейностите след определянето на статута на Косово, ЕС не може да осигури всички необходими ресурси от собствения си бюджет, каза в сряда еврокомисарят по разширяването.
					(EurActiv - 29/03/07; AП, AФП, Ройтерс, ДПA, Файненшъл Таймс, Бета, Б92, Макфакс, EUROPA - 28/03/07)
 
					 
						
Еврокомисарят по разширяването Оли Рен. [Гети Имиджис]
						ЕС е готов да играе "ръководна роля" в Косово след определянето на статута на провинцията, каза еврокомисарят по разширяването Оли Рен в сряда (28 март), два дни, след като специалният пратеник на ООН Марти Ахтисаари представи окончателното си предложение за решаване на въпроса за статута. 
						Документът, изготвен от бившия финландски президент и изпратен в Съвета за сигурност в понеделник, предвижда независимост за Косово под надзора на ЕС, което бе определено като "единствен приложим вариант". 
						"Същността на решението за Косово е европейското единство," каза Рен пред комисия на Европейския парламент (ЕП) в сряда. "Трябва да продължим да подкрепяме последователно и решително президента Ахтисаари и неговото предложение в Съвета за сигурност на ООН. Няма смисъл решението да се отлага. ООН вече управлява Косово осем години. Това статукво не е устойчиво." 
						Очаква се Съветът за сигурност да открие дебата по плана на Ахтисаари за Косово малко след като Великобритания поеме председателството на 15-членната организация в началото на април и да вземе решение за бъдещия статут на провинцията по-късно тази година. 
						В изказване пред ЕП в сряда Рен ясно посочи, че разработването на плана на ЕС за "най-голямата цивилна мисия за управление на кризи", която Съюзът някога е предприемал, е в напреднал етап. 
						В рамките на този план след определянето на статута ЕС ще изпрати до 2000 международни служители в Косово, сред които ще има до 1500 полицаи, магистрати и митничари. 
						Като се позовава на вътрешен доклад, изготвен от Рен и от върховния представител на ЕС за външната политика Хавиер Солана, "Файненшъл таймс" съобщи в сряда, че 120-дневният преходен период, по време на който ЮНМИК ще предаде отговорностите си на ЕС, вероятно ще бъде "изключително сложен по отношение на политиката и сигурността". 
						Според вестника мисията на ЕС ще работи с пълен капацитет "минимум две години". 
						"ЕС ще играе ръководна роля в управлението на международни цивилни мисии и в подкрепа на стремежите на Косово за евроинтеграция," каза Рен в сряда пред законодателите на ЕС. "Нямаме стратегия за излизане, а само стратегия за влизане." 
						Той каза, че очакваните финансови средства, необходими за първите три години, ще достигнат 1,5 млрд. евро. Това ще покрие дела на Косово в югославския дълг, разходите за установяването на статута, нуждите на икономическото развитие и разходите за международното присъствие. 
						"Средствата не могат са дойдат само от бюджета на ЕС," каза Рен. "Държавите, членки на ЕС, и нашите международни партньори трябва да поемат част от тази отговорност." 
						ЕС очаква Съединените щати и международни финансови институции да предоставят част от тези средства. 
						Преди началото на дебата в Съвета за сигурност политическите директори от шестте страни, членки на Контактната група за Косово -- Великобритания, Франция, Германия, Италия, Русия и Съединените щати -- се срещнаха в Лондон в сряда. 
						"Контактната група остава обединена в общата си отговорност за насърчаване на мира в Косово и региона въпреки някои различия в оценките," посочи британското координационно бюро в Прищина в своя декларация. 
						Русия, която е една от петте постоянни членки на Съвета за сигурност, е единствената страна в Контактната група, която се изказа против предложението на Ахтисаари. Тя призова за по-нататъшни преговори между Белград и Прищина.

Хиляди протестират срещу нарастващата престъпност и убийството на полицай в Прищина
					05/09/2007
					 
						ПРИЩИНА, Косово, Сърбия -- Хиляди се присъединиха към протестен поход в Прищина във вторник (4 септември) след убийството на полицая от Косово Триумф Риза. Протестиращите тръгнаха от Дардани, където Риза, 28-годишен, бе застрелян миналата седмица, продължиха към центъра на града и спряха пред съда, за да протестират срещу съдебната система и нарастващата престъпност. Премиерът Агим Чеку, заедно с представители на различни политически партии в Косово, се присъедини към протестиращите. Той увери протестиращите в решимостта на правителството да се бори срещу престъпността.
						Други новини - Алиансът за бъдещето на Косово (АБК) избра своя лидер, бившия косовски премиер Рамуш Харадинай, да оглави списъка с кандидатите за парламентарните и местни избори на 17 ноември. Въпреки че Харадинай понастоящем е съден от Трибунала на ООН за военни престъпления в Хага, АБК заяви, че той ще се върне скоро в Косово и в политиката. (РТК, Телеграфи, РФЕ, Косовалайв, Танюг, AП, Болкънуеб - 04/09/07)

Сърбия каза, че Косово ще поеме обслужването на дълг от 1 милиард щатски долара, ако се присъедини към МВФ
					08/05/2009
					 
						БЕЛГРАД, Сърбия – Косово ще трябва да поеме обслужването на повече от 1 милиард щатски долара външен дълг, ако бъде прието в МВФ и Световната банка, каза в четвъртък (7 май) сръбският вицепремиер Младжан Динкич. Това покрива дела на Косово в дълга към Парижкия и Лондонския клуб. По-рано през седмицата представители на властта и медиите в Косово намекнаха, че Бордът на директорите на МВФ е одобрил заявлението за членство на Косово, макар че МВФ не е потвърдил това. Динкич отбеляза, че Сърбия не е получила и един динар данъчни приходи от района на Косово за последните десет години. Той отхвърли опасенията, че ако Косово поеме дълга, това би означавало признаване на суверенитета му. Според репортажи в печата президентът Борис Тадич е сред онези, които смятат, че Сърбия би трябвало да обслужва косовския дълг, за да демонстрира продължаващото си противопоставяне на неговата независимост.
						Други новини – В четвъртък властите в Колумбия съобщиха, че са депортирали бившия косовски премиер Агим Чеку по силата на международна заповед за арест, издадена срещу него от ИНТЕРПОЛ. Сърбия иска да съди Чеку като военнопрестъпник. По закон обаче колумбийската Държавна агенция за национална сигурност не може да го арестува, защото е чуждестранен гражданин. Чеку пристигна в Колумбия в неделя, за да участва в международна конференция по разоръжаването, а в сряда бе депортиран от властите. Чеку, бивш командир от "Армията за освобождение на Косово", е издирван за предполагаемото си участие в многобройни военни престъпления срещу сърби и други лица от неалбански произход в Косово по време на конфликта от 1999 г. (РТВ, Бизнис Новине, Студио Б, АФП, ДПА, Синхуа, АП, Блиц - 07/05/09)

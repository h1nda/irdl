Прокурори на ООН заявиха, че Сърбия още не е започнала да издирва Младич
					13/01/2006
					 
						ХАГА, Холандия -- Говорителка на прокуратурата към трибунала на ООН каза пред репортери в четвъртък (12 януари), че Сърбия може да арестува Ратко Младич само за 38 часа, ако правителството има политическата воля да направи това. Сръбските власти, добави тя, не правят нищо, за да изправят пред правосъдието петимата издирвани, сред които е и бившият босненски сръбски политически лидер Радован Караджич. Сръбски официални представители съобщиха, че последният срок за арестуването на Младич е 31 март, когато държавният департамент на САЩ трябва да докаже пред Конгреса, че Сърбия сътрудничи на ООН и заслужава да получи помощ. 
						В петъчното издание на белградския ежедневник "Блиц" сръбският заместник-премиер Миролюб Лабус каза, че преговорите по Споразумението за стабилизация и асоцииране могат да бъдат отложени поради липса на сътрудничество с трибунала на ООН. Правителството реши да създаде съвет за национална сигурност, за да координира по-добре сътрудничеството по въпросите на военните престъпления. (Блиц, Данас, Глас явности - 13/01/06; Ройтерс, Б92, Танюг, Бета - 12/01/06)

Замъкът на Дракула бе обявен за продажба
					10/07/2007
					Фамилията Фон Хабсбург обяви за продажба трансилванския си замък, който й бе върнат преди година.
					От Паул Чокою за Southeast European Times от Букурещ – 10/07/07
 
					 
						
Замъкът "Бран" [Архив]
						Доминик фон Хабсбург, архитект от Ню Йорк и син на покойната румънска принцеса Илеана, официално обяви на 2 юли за продажба семейния замък, известен като замъка "Бран". Американската инвестиционна компания "Бейтрий Кепитъл" ще представлява фамилията при продажбата. Макар и да не бе обявена точна цена, главният изпълнителен директор на "Бейтрий Кепитъл" Майкъл Гарднър каза пред "Ню Йорк Таймс", че се очаква продажната цена да достигне 99 млн. евро и че замъкът ще бъде продаден на купувач, който "ще уважава имота и неговата история". 
						Румънският министър на културата и вероизповеданията Адриан Йоргулеску каза, че замъкът ще остане забележителност за туристите в Румъния. Той заяви, че според условията, при които собствеността върху замъка е била върната през 2006 г., румънското правителство има първо право на закупуване на замъка. 
						"Не мога да кажа дали правителството проявява интерес да закупи замъка "Бран", но когато Доминик фон Хабсбург ме уведоми, аз ще изпратя екип от специалисти, които да направят оценка на замъка и да установят цената за закупуването му. Ако не постигнем споразумение, Фон Хабсбург ще бъде свободен да го продаде на всеки друг," каза Йоргулеску. 
						Замъкът бе конфискуван през 1948 г. от бившият комунистически режим. През май 2006 г. замъкът "Бран" бе върнат на Фон Хабсбург и двете му сестри Елизабет Зандхофер и Мария-Магдалена Холцхаузен, които живеят в Австрия. Съгласно реда на връщането на собствеността фамилията обеща да остави замъка отворен за посещения на граждани като музей до 2009 г. Фон Хабсбург, на 69 г., предложи да продаде замъка на местните власти миналата година за 60 млн. евро, но предложението му бе отхвърлено. 
						Подкомисия на румънския парламент постави под въпрос законността на миналогодишното връщане на замъка на фамилията. Според неин доклад, представен пред Камарата на депутатите през септември, връщането на замъка "Бран" е било в нарушение на законовите и конституционните разпоредби за правото на собственост и наследство, затова подкомисията призова за анулиране на мярката. 
						"Когато става въпрос за собственост, конфискувана от комунистите, аз като премиер нямам никакъв проблем да я върна," каза миналия месец премиерът Калин Попеску Търичану. 
						Йоргулеску каза, че прехвърлянето е било одобрено от Министерството на правосъдието и от националната агенция за връщане на конфискуваните имоти. "Убедени сме, че реституцията на имота е извършена правилно," каза той. 
						Фон Хабсбург е живял в замъка като дете, докато е бил собственост на баба му, румънската кралица Мария, до 1948 г. След това замъкът е превърнат в музей и сега е най-голямата туристическа атракция в Румъния, посещаван от почти 450 000 туристи годишно. 
						Замъкът, построен за защита от отоманското нашествие, се свързва с влашкия княз Влад Цепеш ("Набивача на кол"), вдъховил Брам Стокър да напише през 1897 г. своя роман "Дракула", който според историята бил отседнал за една нощ в замъка през 15-и век.

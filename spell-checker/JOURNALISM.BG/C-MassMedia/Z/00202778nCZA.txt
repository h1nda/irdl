САЩ искат помощ в търсенето на информация за изчезналите войници през Втората световна война
					05/05/2012
					Американското правителство издирва десетки войници, изчезнали през Втората световна война, за някои от които се смята, че може да са останали някъде в Югоизточна Европа. 
					От Линда Карадаку за Southeast European Times в Прищина - 05/05/12
 
					 
						
За повече от 73 000 войници, участвали във Втората световна война, няма информация. [Ройтерс]
						Общността на САЩ за личния военен състав моли гражданите да помогнат при осигуряването на информация за случилото се с десетки изчезнали войници по време на Втората световна война. 
						Техните две водещи агенции, натоварени от Министерството на отбраната на САЩ с издирване на информация за военнослужещите са Защита на военнопленниците/Служба за безследно изчезнали военнослужещи и Обединено командване за воeнноплениците и изчезналите по време на военни действия (ИВД). Заедно с други организации на отбраната на САЩ двете образуват "Общността за личния военен състав.”
						Подполковник Джеймс Е. МакДоноу от армията на САЩ, който работи в Защита на военнопленниците/Служба за безследно изчезнали военнослужещи каза за SETimes, че проектът за откриване на безследно изчезнали войници по време на Втората световна война се осъществява на територията на бивша Югославия и Албания. 
						"Ние имаме приблизително 198 ИВД, които са изчезнали по време на мисии в този регион, макар че за около половината от тях се смята, че са изчезнали в Адриатическо море", каза МакДоноу за SETimes и добави, че неговата служба също работи по няколко други проекти в различни райони на Европа. 
						МакДоноу каза, че най-добрият източник на информация от преди 70 години за определен случай са местните жители. 
						"Може да се окаже, че някой фермер знае, че самолет се е разбил на неговата нива, или че в местна църква или дори в джамия знаят за гроб, в който е бил погребан неизвестен авиатор. Понякога хората не знаят, че имат важна за нас информация, докато не ги попитаме", каза той. 
						Американското правителство издирва "загуби на място". "За тази мисия сме се съсредоточили върху 12 случаи, [които включват десетки войници], които могат да ни отведат в Косово, Словения, Сърбия, Босна и Херцеговина, Хърватия и Албания", смята МакДоноу. 
						"Искаме да върнем всички военнослужещи с почести, независимо дали все още са живи или не. Искаме да знаем какво се е случило с тях, къде се намират, и как можем да ги върнем в САЩ", съобщават от Общността за личния военен състав и добавят, че всяка информация, свързана с изчезнали военнослужещи е ценна. 
						Има "най-малко 16 американски военнослужещи, изчезнали на територията на Република Косово, които все още не са открити", съобщават от Общността. Тези американци са служили по време на Втората световна война и са били или членове на екипаж на свалени американски военни самолети или военнопленници на германските войски. 
						МакДоноу каза за SETimes, че досега всички служби си сътрудничат с Косово чрез посолството на САЩ в Прищина. 
						"[На 30 април,] обаче, започнахме да получаваме обратна информация от местни жители, които смятат, че разполагат с информация за някои от случаите", каза той. "Ще отговорим на всички, за да зададем в някои случаи още въпроси, а в други просто за да благодарим за предоставената информация." 
						Един от случаите, кодиран като 11286 е за изчезнал екипаж на бомбардировач Б-24Н, който е бил видян над Митровица, Косово на път за Фогия, Италия. В този случай самолетът може да се е разбил някъде между Косово и италианското крайбрежие. 
						Друг случай, кодиран като 9599, е за въздушен екипаж от осем изчезнали военнослужещи. Седем от мъжете или са били известни или се предполага, че те са били на борда на Б-24Н, когато той е бил свален над Митровица. "Един от мъжете е бил ранен и партизаните съобщили, че е бил заловен от германците и откаран в болница близо до Митровица", каза МакДоноу. 
						Случай 10720 е за изчезнал военнослужещ от въздушен екипаж. "Колегите му оцелели и имаме информация от германците, че той е бил застрелян, докато се е опитвал да избяга, макар че никой от членовете на екипажа не вярва на това. Според германските архиви, той е бил погребан близо до Бърница, до албанската граница", каза МакДоноу. 
						Косовските власти не са били включвани в изясняване на случаи за изчезнали американски военнослужещи. 
						Пренк Джетай, председател на Косовската правителствена комисия за издирване на безследно изчезнали лица каза за SETimes, че макар че мандатът на неговата комисия е да осигури информация за съдбата на изчезналите лица след последната война, "тя е готова да помогне за изясняване на съдбата на лица, изчезнали по-рано, в различни исторически периоди, като този на Втората световна война." 
						"Мога да потвърдя, че комисията все още не е приела нито едно официално искане за оказване на помощ при евентуален процес на определяне самоличността на лица, изчезнали по време на Втората световна война. Ние сме готови да сътрудничим и предлагаме помощта си, в случай че към нас бъде отправено подобно искане", каза Джетай за SETimes. 
					
				
			
					 
					
 
 

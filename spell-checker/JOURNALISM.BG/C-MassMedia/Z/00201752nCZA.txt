Рамазан в Косово
					12/08/2011
					Постенето по време на Рамазана е един от петте стълба на Исляма. То е символ на пожертвование, душевен покой и солидарност.
					от Мухамет Брайшори за Southeast European Times от Прищина -- 12/08/11
 
					 
						
Косоварите заедно се наслаждават на ифтара. [Laura Hasani/SETimes]
						Мюсюлманите по целия свят започнаха да постят на 1 август. В Косово традицията да се пости по време на Рамазана е до голяма степен същата, както в останалите държави. 
						Хората из цялата страна се опитват да правят "садака" или добрини за бедните чрез благотворителни организации, джамии или индивидуално. Не са рядка гледка палатките, от които хора раздават храна по време на "ифтара" (вечерното хранене), а семействата помагат на роднини и съседи, изпаднали в затруднено положение.
						Петдесет и пет годишната Нафие Хисени е от село Думница в Подуево. Тя сподели пред SETimes, че пости по време на Рамазана от 13-годишна.
						"По-рано религията бе важна част от семейната хармония и цялото общество. Имах по-голяма сестра, която започна да пости на 13-годишна възраст. Аз бях на 11 и винаги се криех, за да ям, защото ми беше жал, че аз мога да ям, а тя не. После обаче и аз започнах да постя на 13 и разбрах значението на постенето по време на Рамазана".
						Хисени твърди, че баща й е бил уважаван човек в селото и винаги канел гости на ифтар.
						"Храната е важна част по време на Рамазана... през целия ден майка ми готвеше и аз винаги с радост ѝ помагах. Майка ми [приготвяше] Kos ne Tave (мляко в гърне) Pite me djath (питка със сирене) и Ravani (реване)." 
						Четиридесет и пет годишната Сизана Байрактари живее в Прищина. Родена е в Призрен и е от турско-албанско семейство, което спазва традициите на Рамазана.
						"Чичо ми беше имам, а баща ми - хаджия. Винаги се радвахме, когато дойдеше Рамазан, защото можехме да помислим за себе си, за съседите си, за семейството си. Споделяхме храната си с бедните хора, които в миналото бяха повече". 
						Байрактари разказва, че майка ѝ винаги приготвяла храна за бедните по време на Рамазана и тя самата спазва тази традиция.
						"Когато майка ми ни готвеше, винаги ми казваше, че по време на Рамазана трябва да делим храната и щастието си с бедните хора. Днес аз не мога да готвя, както правеше майка ми, но всеки месец отделям пари за някое бедно семейство, така че те да нямат тревоги през този месец".
						Байрактари твърди, че поради турските си корени, по време на Рамазана в дома ѝ винаги се приготвят и турски, и традиционни албански ястия.
						"Готвя това, което децата ми обичат най-много, и се опитвам да ги зарадвам. Когато започнем да се храним по време на ифтара... традиция е да се започне с нещо сладко. После понякога сервираме Cemen (традиционен турски доматен сос) или Mantija (пълнени питки с месо - традиционно ястие за Косово); по-късно основното ястие е Kisirli Pazi Sarma (вид сарми) или пълнени домати, или месо, а за десерт -- баклава, реване или лимоново желе". 
						Байрактари и Хисени разказаха пред SETimes и за религиозната част от Рамазана. 
						"Винаги се моля по време на Рамазана и ходя в джамията всяка вечер след ифтар, за да се помоля по време на таравих. Моля се хората да намерят покой и щастие. Живеем в трудни времена -- мнозина са безработни и бедни", казва Хисени. 
						Байрактари отива на таравих, за да се помоли, а след това кани съседите си вкъщи или отива у тях на чай.
						"Постенето по време на Рамазан дава на вярващите ценности... любов, уважение, благотворителност, пожертвование и искреност, защото празникът прави хората по-любящи, по-благородни, по-човечни, по-близки и по-благодарни към Създателя на Вселената", каза в началото на този месец главата на Ислямската общност в Косово Наим Тернава.

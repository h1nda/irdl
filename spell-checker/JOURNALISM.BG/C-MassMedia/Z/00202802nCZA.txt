Регионът се готви за летния туристически сезон
					12/05/2012
					Тазгодишното изложение е белязано от повече разнообразие, трансрегионални пакети и алтернативен туризъм.
					От Марина Стояновска за Southeast European Times в Скопие - 12/05/12
 
					 
						
Посетители на туристическото изложение "Skopje Travel Market". [Toмислав Георгиев/SETimes]
						Страните в региона разширяват и подобряват туристическите си оферти за наближаващия летен сезон, но много от тях си сътрудничат, за да привлекат заедно по-голям брой туристи и да си осигурят по-високи приходи. 
						"Съвместните туристически оферти са голям шанс за всички нас. Туристите отвъд океана не идват, за да посетят само една страна; много различно е, когато им се предлага [шанса] да посетят най-важните места в няколко страни", каза за SETimes Владо Сърбиновски от македонската Агенция за подкрепа и промоция на туризма. 
						Миналия месец повече от 200 държавни и частни туристически агенции от Македония, Хърватия, Сърбия, Турция, Черна гора, България и Словения участваха в туристическото изложение "Skopje Travel Market", за да демонстрират своите оферти и да предложат ранни пакети, включително и за комбинирани пътувания. 
						"Искаме да приближим до хората нашите туристически дестинации и затова участваме в това изложение", каза за SETimes Тина Гръдзиник от Туристическа организация - Словения. 
						Други официални представители на туризма казаха, че пакетите, които те предлагат, акцентират върху природните красоти на региона, както и върху по-малко известни туристически съкровища, каквито има в изобилие на Балканите. 
						Тенденцията е на масовия туризъм да се противопоставят множество алтернативи и това може да се илюстрира с една фраза - "Назад към природата", смята Сърбиновски. 
						"Maкедония например не е само Охрид. Съществува и старинната обсерватория Кокино, [обектът с вулканични скали] Kуклица, много наистина великолепни планини, национални паркове и манастири", каза Сърбиновски. 
						Олгица Милкович от Туристическа организация - Сърбия, обясни, че стратегията на страната е да обогати офертата, като прокламира специфична тема всяка година. 
						"Тази година ... предлагаме здравословен спа туризъм. Разбира се, има и селски туризъм, който е много привлекателен за туристите. Те могат да отседнат на много места в цяла Сърбия в домашна атмосфера и да опитат местната кухня", каза за SETimes Милкович. 
						"Но сътрудничеството в региона е важно, защото то предлага на туристите възможност да общуват и се запознават с нови хора, да пътуват, да научат нещо за различните култури, да обменят опит. Ние участваме в подобни изложнения, организирани в региона", каза тя. 
						Според официални представители, включително и от региона, туристите търсят промяна и нещо ново, но цената играе огромна роля в цялостната атрактивност на офертата. 
						Дестинации в Северен Кипър стават все по-популярни, смята Стефан Йовановски от групата "Нека да пътуваме". 
						"Пакетите са благоприятни [на разумни цени] и чартърните полети започват през юни и продължават до септември", каза Йованович за SETimes. 
						Но в съответствие с интегрирания подход, Йованович подчерта, че неговата пътническа агенция предлага пакети до всички места, където тя има офиси, включително Дубровник, Будва, Сараево и Охрид. 
						Хърватия агресивно привлича потенциални туристи от ЕС и както другите страни очаква значителни дивиденти. 
						"Резултатите в Дубровник през първите три месеца на тази година показват, че трафикът се е увеличил с една трета в сравнение с миналата година", каза министърът на туризма Велко Остоич. 
						"Това е окуражително и на национално равнище и затова ще бъда доволен, ако отново постигнем миналогодишните резултати", каза той. Официалните представители на туризма в Черна гора също очакват 3% увеличение на приходите тази година. 
						Официални представители на БиХ очакват приходи от туризма тази година от около 250 милиона евро, но смятат, че те могат да бъдат три пъти по-големи, като се вземат предвид потенциалните възможности на медицинския и спортен туризъм. "Само чрез нови идеи, продукти и програми можем да постигнем нашите цели - да удължим сезона и да постигнем по-добри резултати и и по-високи приходи", каза за SETimes Бранка Джурич, министър на туризма на ФБиХ. 
						Много посетители на изложението в Скопие заявиха, че са впечатлени от многообразието и качеството на туристическите презентации на страните, както и от от ранните пакети, но потвърдиха, че проявяват интерес към пакети, различни от традиционните ваканции на плажа. 
						"Ще избера между спа курортите в България и спокойствието на сръбското село", каза за SETimes Оливера Стефановска, 43-годишна. 
					
				
			
					 
					
 
 

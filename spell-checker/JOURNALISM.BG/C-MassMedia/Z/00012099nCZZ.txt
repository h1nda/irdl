Делова хроника
					24/09/2004
					Преглед на деловите и икономическите новини от Балканите след 17 септември.
					(Различни източници – 17/09/04 - 24/09/04)
 
					 
						
Албанската електрическа компания КЕШ съобщи, че планира да инвестира 32,4 млн. евро в проекти за модернизиране на съоръженията до края на 2004 г. Около 8,2 млн. евро ще бъдат похарчени за ремонт на енергоразпределителната мрежа в региона на Корча, 6,1 млн. евро ще отидат за подобен проект във Фиер, а 2,2 млн. евро ще се използват за ремонти в Поградец. [Архив]
						Международната общност обеща 1,2 милиарда долара за програмата за средносрочно развитие на Босна и Херцеговина, каза в четвъртък (23 септември) премиерът Аднан Терзич в края на двудневна донорска конференция, организирана от Европейската комисия и Световната банка. Парите ще бъдат предоставени под формата на заеми и дарения до 2007 г. 
						*** 
						Европейската инвестиционна банка (ЕИБ) предостави заем за 200 млн. евро на Турция за реализиране на проекта за ж.п. тунел през Босфора, по силата на споразумение за заем, сключено между ЕИБ и Анкара на 20 септември. Средствата са част от пакет от 650 млн. евро, който банката е одобрила за построяване на първата железопътна връзка през Босфора. 
						*** 
						Последната мисия на МВФ в България завърши без споразумение по плановете на правителството догодина да увеличи минималната заплата с 25 %. Въпросът остава открит до следващата мисия на МВФ в страната, която се очаква към края на ноември или началото на декември. 
						*** 
						Попечителската агенция на Kосово обяви, че успешно е завършил третият кръг от приватизацията в провинцията. Агенцията, която отговаря за приватизацията на държавните предприятия, е продала 19 фирми за около 16,2 млн. евро по време на третата фаза. 
						*** 
						
Хърватското правителство издаде облигации за 300 млн. евро на 20 септември. Част от постъпленията ще бъдат използвани за изплащане на облигации в падеж и за връщане на кредит, изтеглен от здравния осигурителен институт, а друга част ще бъде прехвърлена на държавната автомагистрална компания. Падежът на облигациите е през 2014 г., а годишната лихва по тях е 5,5 %. 
						*** 
						Правителството на Сърбия и МВФ договориха параметрите на бюджета за 2005 г., обяви финансовият министър Младжан Динкич на 22 септември по време на разговори между правителството и мисията на МВФ в Белград. Според Динкич акцентът на разговорите е бил върху макроикономическата политика на кабинета и мерките, насочени към намаляване на външнотърговския дефицит. 
						*** 
						
Tурската компания за производство на стъкло "Шишеджам" и Международната финансовеа корпорация подписаха споразумение за заем за 100 млн. долара, за да се подпомогне дейността на българския филиал на "Шишеджам" - "Тракия глас България". "Шишеджам" очаква инвестициите й в България да надхвърлят 185 млн. долара в средносрочен план. 
						*** 
						ЕБВР отпусна заем за 16 млн. евро на румънската държавна компания "Морски пристанища Констанца" за построяване на терминал за баржи. Заемът е предоставен за срок от осем години.

Министри от НАТО обсъждат прехвърляне на мироопазващата мисия в БиХ на ЕС
10/10/2003
НАТО посочи, че може да прехвърли мироопазващата мисия в Босна и Херцеговина на ЕС в края на следващата година. Но представителите на алианса подчертават, че още не са взети никакви решения.
(ФТ - 10/10/03; АП, АФП, Ройтерс, "Кънейдиън прес", "Уошингтън файл", НАТО - 09/10/03)
 
 
Осем години след началото на мироопазващата мисия в Босна и Херцеговина (БиХ) НАТО посочи, че операцията може да бъде предадена на ЕС до края на 2004 г., тъй като в основни линии целите й са постигнати. Представители на алианса подчертават, че не са взети окончателни решения и всеки ход в тази насока трябва да се обсъди първо с федералното правителство на БиХ.
"Наистина тази сутрин разговаряхме за възможността през следващите 12 до 16 месеца да предадем мисията [в БиХ] на друга сила, различна сила, може би под ръководството на ЕС", каза генералният секретар на НАТО лорд Джордж Робъртсън в четвъртък (9 октомври) в края на двудневната среща в Колорадо Спрингс, щата Колорадо.
На тази среща присъстваха министрите на отбраната на 19-те членки на aлианса и колегите им от седемте страни, поканени да се присъединят към НАТО през следващата година. Посланикът на САЩ в НАТО Никълъс Бърнс приветства участниците в срещата, като я нарече най-успешната обща среща на алианса от две години насам.
Бърнс каза, че общото мнение на срещата е било, че НАТО е успяла да стабилизира БиХ и следователно може да се очаква в даден момент да приключи мисията си в тази страна. "Дискусията тази сутрин беше: 'Хайде да започнем да разговаряме за това с босненското правителство', но почти не се обсъждаше какво ще стане след това", каза Бърнс на репортерите. "Остава да се разработят детайлите, но всички ние смятаме, че ефективността на НАТО беше изключителна."
ЕС предложи да поеме мироопазващата мисия в БиХ, след като пое и задълженията в Македония през март. Това стана след като двата големи блока сключиха споразумението, наречено "Берлин-плюс", според което военните операции на ЕС се провеждат, като се използва командната структура на НАТО.
Представители на НАТО обаче предположиха, че докато прехвърлянето стане факт, ролята на ръководените от ЕС сили вероятно ще бъде много по-опростена: това ще прилича повече на полицейска операция, отколкото на истинска военна операция с участието на бойни сили.
В четвъртък Робъртсън подчерта, че прехвърляне на мисията може да стане само в рамките на споразумението "Берлин плюс".
Представители на министерството на отбраната на САЩ също настояват ръководената от ЕС операция в БиХ да се базира на това споразумение и двата блока да запазят отношения на сътрудничество, а не на конкуренция. "САЩ се противопоставят на опитите да се разделят ЕС и НАТО", каза висш представител на министерството на отбраната по време на брифинг в сряда.
Преди да започне преговори по някаква конкретна договореност, НАТО първо трябва да обсъди възможното прехвърляне на мисията с федералното правителство на БиХ, каза Робъртсън. "Но аз мисля, че тук министрите на отбраната се обединиха около определена насока за действие, което показва, че ние много внимателно обмисляме как би могъл да се осъществи преходът."
Според представители на НАТО не се очаква да бъде взето окончателно решение за прехвърляне на мисията до следващата официална среща на министрите на отбраната, планирана за декември. Тогава е по-вероятно министрите да решат да намалят числеността на мисията СФОР от 12 000 на 6 000 военнослужещи, като някои вероятно ще бъдат разположени извън БиХ, според източници на алианса, разговаряли с Агенция "Франс прес". Очаква се окончателното решение за прехвърляне на мисията в БиХ на ЕС и за силите, които ще бъдат необходими за това, да бъде взето при срещата на 19-те членки на НАТО в Истанбул през май следващата година.

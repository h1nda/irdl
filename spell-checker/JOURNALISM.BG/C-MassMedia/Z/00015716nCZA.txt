Турция приема нова тактика в борбата с ПКК
					26/08/2005
					Потвърждавайки решимостта си да предприемат сериозни мерки срещу терористичното насилие, турските власти казват също, че демократизацията и намаляването на икономическото неравенство са ключът към обезвреждането на воюващата с правителството Кюрдска работническа партия.
					От Алан Коув за Southeast European Times -- 26/08/05
 
					 
						
Бойци от ПКК слушат инструкции в тренировъчен лагер на 11 август. Водачът на групировката неотдавна обяви едномесечно прекратяване на огъня. [АФП]
						След неотдавнашното засилване на нападенията на терористи от Кюрдската работническа партия (ПКК) властите в Анкара приеха нова стратегия за решаването на проблема. 
						По време на посещение в Диарбекир по рано този месец премиерът Реджеп Тайип Ердоган каза, че решението е в укрепването на демокрацията. По-късно Съветът за национална сигурност (СНС) на Турция се събра, за да обсъди новите мерки, целящи засилване на икономическото развитие в Югоизточна Турция, което от 20 години е блокирано заради сблъсъците с ПКК. 
						Според доклад, изготвен от генералния секретар на СНС, активизирането на насилието до известна степен отразява вътрешното разделение в ПКК, чиито лидери спорят за бъдещата ориентация на групировката. Друга причина е предстоящото приемане от Турция на нов закон срещу тероризма, очакван през септември. 
						Десетки хиляди хора загинаха в резултат на сепаратистката кампания на ПКК. През 1999 г., след залавянето на лидера й Абдула Йоджалан, групировката обяви едностранно прекратяване на огъня и по-късно промени името си. Въпреки това през юни 2005 г. тя реши да сложи край на прекратяването на огъня и да възобнови въоръжения конфликт, особено в преобладаващо кюрдските райони на Югоизточна Турция. 
						Обезпокоени, че лошите минали дни на кръвопролития и сурови правителствени мерки биха могли да се върнат, неправителствени организации и някои кюрдски интелектуалци призоваха ПКК да сложи оръжие, като в същото време призоваха Анкара да предостави широка амнистия. Ново кюрдско политическо движение, водено от депутатите от бившата Демократическа партия (ДП) Лейла Зана, Орхан Доган, Селим Садък и Хатип Дикле, поиска ПКК да обяви безусловно и безсрочно прекратяване на огъня. 
						Междувременно изявленията на премиера, наблягащи на демокрацията, събуждат надежди, че заплахата от насилие може да се потуши чрез помирение. Петнадесет кюрдски сдружения, 30 съюза, 18 бизнесгрупировки и "Диарбекирската демократична платформа" подкрепиха Ердоган, който пое риска да се изложи на ожесточена критика от страна на турските националисти и от някои опозиционни политици, признавайки, че “кюрдският въпрос” трябва да се реши. Правата на малцинствата е един от проблемите, с които Турция трябва да се справи като част от стремежите й за присъединяване към ЕС. Преговорите за членство се очаква да започнат на 3 октомври. Страната вече осъществи някои реформи в тази насока, включително вдигане на забраните за предавания и образователни курсове на кюрдски език. 
						Поне един от лидерите на ПКК изглежда е отговорил положително на правителствената инициатива. Зубеир Айдар, който е и бивш депутат от ДП, публикува писмено изявление, с което декларира едномесечно прекратяване на огъня и заяви, че последните стъпки, предприети от Анкара, са признак за искреността на правителството

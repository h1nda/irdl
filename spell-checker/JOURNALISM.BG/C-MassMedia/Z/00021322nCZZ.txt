Бизнес: В Турция започна да излиза нов вестник на английски език 
					19/01/2007
					Тази седмица в Турция започна да излиза трети вестник на английски език. Още в деловите новини: Черна гора се присъедини към МВФ и Световната банка; Сърбия подписа споразумения за изграждане на газопровод.
					
 
					 
						
Третият в Турция вестник на английски език "Тудейс Заман" започна да излиза тази седмица в отговор -- според редакторите му -- на повишения чуждестранен интерес към страната и с цел да се сложи край на "несправедливото" отношение към Турция в света. [Гети Имиджис]
						Третият вестник на английски език -- "Тудейс Заман" -- започна да излиза на 16 януари в Tурция. Вестникът ще се конкурира с другите ежедневници на английски "Търкиш Дейли Нюз" и "Ню Анатолиън". Според главния редактор Бюлент Кенес вестникът ще се опита да даде на света една по-справедлива представа за Турция. 
						*** 
						
Черна гора официално се присъедини към МВФ и Световната банка. Родриго де Рато, главен директор на МВФ, похвали "впечатляващия" преход на страната към независимост и нейното икономическо възстановяване. 
						*** 
						
Сръбското министерство на енергетиката подписа споразумения за изграждането на седем газопровода в Централна и Западна Сърбия с три компании -- сръбските "Проектомонтаса" и "Йединство Севойно" и гръцката "Интерклима". Проектите -- на обща стойност 14 млн. евро -- ще бъдат финансирани по правителствения Национален инвестиционен план и националния план за газификация. Те ще позволят на 90000 домакинства да се включат към газоснабдителната мрежа. 
						*** 
						ПРООН съобщи за нов проект за 1,36 млн. долара за въвеждане на отговорни бизнеспрактики в пет нови държави, членки на ЕС -- България, Унгария, Литва, Полша и Словакия -- както и в страните, кандидатки за ЕС, Хърватия, Македония и Tурция. Инициативата, която ще продължи до средата на 2008 г., е насочена към местни и чужди предприятия и други заинтересовани лица в тези държави. 
						*** 
						
Гръцката лотарийна компания "Интралот" съобщи в края на миналата седмица, че е закупила дял от 50,1 % в аржентинската лотарийна компания "Техно Аксион". Тя не посочи точната цена на сделката, а само съобщи, че 100 % от "Техно Аксион" се оценяват на около 22 млн. долара. 
						*** 
						Финансовото министерство на Maкедония съобщи, че е внесло в правителството проектоизменения в закона за инвестиционните фондове, чиято цел е да се улесни откриването на частни инвестиционни фондове в страната. Министерството предлага необходимият минимален учредителен капитал за подобни инициативи да бъде намален от сегашните 1 млн. евро на 500000 евро. 
						*** 
						Проектостратегия за присъединяване към Еврозоната, изготвена от румънското правителство и публикувана за обществено обсъждане по-рано тази седмица, посочва, че на Румъния ще й трябват около седем години подготовка след присъединяването към ЕС, преди да може да приеме еврото. Според плана за преминаване към еврото бюджетният дефицит трябва да достигне 2,7 % от БВП тази година и постепенно да спадне до 1,9 % от БВП до 2009 г., като се запази темпът на намаляване на инфлацията в разумни граници. 
						
(Различни източници -- 12/01/07-19/01/07)

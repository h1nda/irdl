Сърбия е на крачка от кандидат-членския статут
					27/02/2012
					Анализаторите очакват, че решението на ЕС за статута на Белград ще бъде важно за отношенията с Косово и за целия регион.
					От Игор Йованович за Southeast European Times от Белград – 27/02/12
 
					 
						
Пътят на Сърбия към членство в ЕС беше един от основните въпроси, който беше обсъден на срещата на президента Борис Тадич с германския външен министър Гидо Вестервеле в четвъртък (23 февруари) в Белград. [Ройтерс]
						Постигнатото от Белград миналата седмица споразумение за регионалното представителство на Косово осигури на Сърбия подкрепата на Германия за кандидатурата на страната за членство в ЕС и премахва последната пречка пред Сърбия по пътя към получаването на кандидат-членски статут тази седмица. 
						Германия блокира кандидатурата на Сърбия през декември, като се позова на напрежението в населеното предимно със сърби Северно Косово. Сърбия не признава независимостта на Косово, въпреки че това направиха повече от 80 държави, включително повечето членки на ЕС. Мирът по границите е ключово условие за членството в ЕС. 
						В четвъртък (23 февруари) Германия обаче обяви, че ще подкрепи кандидатурата на Сърбия за членство в ЕС на срещата на високо равнище на ЕС тази седмица. Дебатът е насрочен за вторник и всичките 27 държави от ЕС трябва да дадат своето съгласие за кандидатурата на Сърбия. 
						„Европейската перспектива на Сърбия ще се отрази положително на Сърбия, Западните Балкани и на самия ЕС и поради тази причина Германия ще я подкрепи“, заяви германският външен министър Гидо Вестервеле пред репортери в Белград. 
						Според сръбския министър на външните работи Вук Йеремич подкрепата на Германия е била необходима за „изясняване на недоразуменията“ и постигането на споразумение с Прищина. „Сега Сърбия е на крачка от кандидатурата за членство в ЕС“, каза Йеремич пред белградските медии в петък. 
						Според анализаторите решението на ЕС за Сърбия ще се отрази на отношенията между Белград и Прищина, както и на целия регион. Иън Банкрофт, основател на организацията „ТрансКонфликт“, която работи за мирното решаване на конфликти в региона, смята, че предоставянето на кандидат-членски статут на Сърбия е положителна стъпка, но подчертава, че това няма да реши всички проблеми. 
						„Дори ако Сърбия получи статут на държава кандидатка, пълното прилагане на сключените до момента споразумения – в съчетание с предизвикателствата в северната част – ще продължи да пречи на отношения между Белград и Прищина. И в двете страни има значителна вътрешна опозиция срещу преговорите, както и голяма доза скептицизъм дали те действително водят до истинска, дълбока промяна, а въпросът за признаването винаги продължава да стърчи в сянка“, каза Банкрофт за SETimes. 
						„Ако Сърбия не получи кандидатски статут през март, преговорите вероятно ще спрат за най-малко шест месеца, като по този начин ще се загуби голяма част от натрупаната до този момент инерция“, добави Банкрофт. 
						Според председателя на Европейското движение в Косово Белул Бечай кандидат-членският статут на Сърбия може да окаже положително въздействие върху отношенията с Косово, но при определени условия. 
						„Кандидатурата ще има положително влияние, ако оглавяваната от президента Борис Тадич коалиция спечели следващите избори в Сърбия. В противен случай отношенията между Косово и Сърбия ще зависят от начина, по който ще се реши проблемът с общините в Северно Косово. Смятам, че сръбската опозиция само ще заздрави сръбските структури в северната част, което ще се отрази драматично в Косово, а също и на отношенията между Белград и Прищина“, каза Бечай за SETimes. 
						Бившият сръбски посланик в Германия Огнен Прибичевич е твърдо убеден, че Сърбия ще получи статут на кандидат-членка през март, и смята, че това е „добра новина“ за целия регион. 
						„Приближаването на Белград към ЕС приближава и целия регион към Брюксел. Тази близост до ЕС може да се отрази само положително върху Прищина и региона и означава успокояване на напрежението на Балканите", каза Прибичевич за SETimes. 
						Банкрофт също смята, че предоставянето на статут на страна кандидатка на Сърбия ще има положителен ефект върху Балканите като цяло. 
						„Положителното решение за Сърбия ще засили още повече влиянието на ЕС в региона след прокрадналите се съмнения по отношение на ангажимента за по-нататъшно разширяване. Предвид предстоящото присъединяване на Хърватия през 2013 г. това е важна възможност ЕС да затвърди европейската перспектива на фона на витаещите съмнения, които се поощряват от кризата в еврозоната. Ето защо Западните Балкани все по-често се оказват една от малкото области, в които ЕС може да гледа положително на себе си.“

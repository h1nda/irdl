Турски и гръцки бизнесмени се споразумяха за по-широко сътрудничество
10/10/2003
На среща на о. Крит представители на гръцките и турските делови среди работиха за подобряване на търговските си връзки.
От Фатих Баран за Southeast European Times от Истанбул - 10/10/03
 
 
Подобряване на сътрудничеството в егейския регион бе основната тема на срещата, организирана от търговските камари на Измир, Турция и Хания, Гърция. Представители на деловите среди от двете страни се събраха на остров Крит и се ангажираха да засилят търговските връзки и да действат заедно в балканския и средиземноморския регион. Тези разговори бяха пети подред от серията, известна като "Икономическа среща на високо равнище на турското егейско крайбрежие и гръцките егейски острови"
Измирската търговска камара спонсорира тези срещи от 1998 г. в сътрудничество с икономически организации от гръцките острови. Присъстваха гръцкият министър на финансите и икономиката Никос Христодулакис и турският министър на търговията и промишлеността Али Чошкун, заедно с председателя на гръцкия Съюз на камарите Георгиос Касуматис и председателя на турския Съюз на камарите Рифат Хисарчиклиоглу.
В речта си при откриването на срещата Чошкун призова Турция и Гърция да загърбят проблемите на миналото. "Политиците и държавниците отвориха врати на приятелство между двете страни. Бизнесмените, които преминават през тези отворени врати, също полагат основите на приятелство, като подобряват търговските връзки. Ако останем при проблемите от миналото, няма да можем да живеем в настоящето. И двете страни трябва да се поучат от миналото и да направят стъпка напред."
Христодулакис каза, че организирането на подобни срещи създава възможности за двете страни, като добави, че тези възможности не трябва да се пропускат заради минали политически действия. Въпросът за двойното данъчно облагане чака да бъде разрешен вече почти 10 години, каза той. "За да преодолеем проблемите, трябва да открием радикално нов път към бъдещето. Подобряването на търговията между двете страни е много важно. Поради тази причина трябва да си поставим конкретни цели", каза Христодулакис.
Председателят на Измирската търговска камара Екрем Демирташ междувременно призова за "по-малко политика, повече търговия и повече инвестиции", като посочи възможности за сътрудничество в областта на образованието, морските дейности и туризма.
"Когато започнахме да организираме тази среща през 1998 г., обемът на търговията между двете страни беше 200 млн. долара, докато днес взаимния търговски обмен между двете страни достигна 1 млрд. долара" - каза той.
Касуматис подчерта ролята на деловите контакти за сближаването на хората. "Трябва да има сътрудничество между двете страни в областта на туризма, банките, транспорта и телекомуникациите", каза той.
В доклад в края на срещата участниците предложиха да се създаде туристическа зона в егейския, средиземноморския и балканския регион. "По отношение на икономиката, търговията и културата егейският регион трябва да се превърне в център на внимание", се казва в доклада, който поставя целта да се достигне търговски обем от 2 млрд. долара в срок от четири години.

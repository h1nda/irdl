Словения отговори на предложението за граничния спор
					20/05/2009
					 
						БРЮКСЕЛ, Белгия -- Европейската комисия потвърди във вторник (19 май), че е получила официалния отговор на Словения на предложението на еврокомисаря по разширяването Оли Рен за решаване на отдавнашния граничен спор с Хърватия. Предложението предвижда международен арбитраж по въпроса. Хърватия прие предложението на Рен на 8 май, но Словения предложи някои промени в него. Рен каза във вторник, че Брюксел внимателно ще разгледа окончателния отговор от Любляна, но отказа да каже дали Словения е приела предложението за специален трибунал. Спорът, който забави кандидатурата на Хърватия за присъединяване към ЕС, се отнася до точното място на морските граници между двете страни. (СТА, ХРТ, БТА, Ютарни Лист, ХИНА, Явно - 19/05/09)

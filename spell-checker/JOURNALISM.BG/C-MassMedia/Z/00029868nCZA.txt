Турски "рахат-локум" ще разгорещи вечерта на Евровизия 
					08/04/2009
					Турската попзвезда Хадисе ще се стреми към победа в Евровизия с танцувалната си песен "Дум Тек Тек". 
					От Айхан Шимшек за Southeast European Times от Анкара -- 08/04/09 
 
					 
						
Туркинята Хадисе ще отиде в Москва тази година. [Евровизия]
						Турция направи изненадващ избор за тазгодишния песенен конкурс на Евровизия в Москва. 
						За разлика от миналата година, когато групата „Мор ве Йотеси” изпълни песен против войната, тази година Турция ще изпрати своя привлекателна млада попзвезда с дискохит.
						С лесно запомнящата се песен "Dum Tek Tek" , изненадваща хореография и елегантен танц Хадисе се надява да въодушеви милионите зрители на Евровизия и разшири публиката си в Европа. 
						Двадесет и тригодишната дъщеря на турски имигранти е родена в Белгия. Тя направи своя дебют в белгийския конкурс за таланти „Идол 2003”. След като издаде два албума, Хадисе стана една от водещите турски попзвезди. Сред повлиялите я най-значително в музикално отношение тя посочва Джанет Джаксън, Алиша Кийс и Тони Бракстън.
						Турското радио и телевизия ТРТ подбра Хадисе миналата година и я смята за една от фаворитките в тазгодишния конкурс. 
						
						Хадисе е била изложена на разнообразни културни влияния по време на израстването си и говори пет езика. Тя смята разнообразното си културно минало за предимство и в творчеството си се опитва да синтезира рок, соул и етномузика от различни страни.
						 "Дум Тек Тек" съчетава поп, ориенталски ритми и турски музикални влияния. 
						Хадисе вече получи широка подкрепа от турската диаспора в Европа. Нейното изпълнение по време на концерти миналия месец показва, че тя може да очаква многобройни телегласове от страните с големи турски имигрантски общности, най-вече Германия, Беглия и Франция. 
						"Смятам, че стереотипите и предразсъдъците спрямо Турция са все още широко разпространени... Бих се радвала, ако мога да допринеса за елиминирането на тези фалшиви предразсъдъци,” каза тя. 
						Хадисе не е сама. В продължение на десетилетия Турция се стреми да получи признание на западната си идентичност чрез Евровизия и изпраща най-добрите си изпълнители. Но блоковото гласуване от други страни и липсата на успех в продължение на десетилетия разочарова Турция от конкурса; между 1975 и 2002 г. нейните участници са се класирали в челната десетка само два пъти. В Турция се бе насадило схващането, че тя няма почти „никакви истински приятели” в Европа. 
						
[Евровизия]
						Победата на Турция в Евровизия 2003 (Сертаб Еренер, "Every Way That I Can") сложи край на това схващане. Много турци продължиха да недоволстват от блоковото гласуване, използвано за лансиране на изпълнители от други страни, но все пак не можеха да се въздържат да не гледат конкурса. 
						Шест години след пробива милиони турци се надяват Хадисе да донесе отново короната в страната идния месец.

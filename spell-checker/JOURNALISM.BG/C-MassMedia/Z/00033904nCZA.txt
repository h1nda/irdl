Брюксел призова България и Румъния да засилят борбата с корупцията
					24/03/2010
					ЕК призова България и Румъния да засилят мерките за реформиране на съдебните си системи. Тя особено много иска да види присъди по знакови дела за корупция.
					(EurActiv, Най О'клок - 24/03/10; Европейска комисия, АФП, ДПА, Блумбърг, Euobserver, София ехо, Агенция София нюз, Dnevnik.bg, Мадиапул, Медиафакс - 23/03/10)
 
					 
						
ЕС заяви, че Румъния и България не напредват особено в подобряването на съдебните си системи. [Архив]
						Макар че България и Румъния са предприели извести действия за изпълнение на стандартите на ЕС за съдебната реформа и борбата срещу организираната престъпност и корупцията през последните шест месеца, мерките не са произвели осезаеми резултати, заяви във вторник (23 март) Европейската комисия. 
						Забележките са включени в осъвременяваните двукратно в годината технически оценки на ЕК за напредъка на страните в тези важни области. 
						Докладите по Механизма за сътрудничество и проверка също така критикуват България и Румъния за липсата на издадени присъди по дела за корупция на високо ниво след 2007 г., когато и двете страни станаха членки на ЕС. 
						 "Европейската комисия призовава властите в България и Румъния да положат по-големи усилия, особено в превръщането на арестите и обвинителните актове в окончателни присъди," каза във вторник говорителят на комисията Марк Грей при представянето на докладите на пресконференция в Брюксел. 
						В доклада за България се казва, че многобройните нови инициативи показват поне воля за реформа - ако не резултати - от страна на дясноцентристкото правителство. Тези проекти включват създаването на съвместни екипи за разследване на корупцията, организираната престъпност и злоупотребите с еврофондовете. Други "похвални" усилия включват реформите на Националната агенция по приходите и Държавната агенция "Митници". 
						 "Макар че достойнствата им могат да бъдат оценени единствено в светлината на техния ефективен принос към борбата с корупцията и организираната престъпност, след като бъдат реализирани, усилията на България напоследък показват повишено осъзнаване, че значимите и широкообхватни реформи са необходими," каза ЕК. 
						Докладът бе по-критичен към ролята на българската съдебна система в борбата срещу организираната престъпност и корупцията. 
						 "Обвиненията в сериозна корупция, свързани с назначенията на високи длъжности в съдебната власт, в която са замесени членове на Висшия съдебен съвет, все още предстои да бъдат разследвани докрай," отбеляза изпълнителният орган на ЕС. "По-бързи и по-пълни административни мерки във връзка със загрижеността на Комисията относно нередности, конфликт на интереси и измами в оползотворяването на еврофондовете трябва да бъдат взети преди следващата оценка." 
						Тази оценка се очаква през юли. 
						В доклада са дадени шест препоръки за България. Те включват приемането на конституционни промени, премахващи неяснотите относно независимостта и подотчетността на съдебната система, мерки за гарантиране на по-прозрачен и ефективен съдебен процес и други поправки. 
						В доклада за Румъния, макар и не толкова критичен, се отбелязва неспособността на страната да запази темпа на реформи, който тя бе постигнала към средата на 2009 г. Неотдавнашните президентски избори и трудностите около сформирането на ново правителство са посочени като причини за забавянето на парламентарното обсъждане на важни закони, особено на законопроектите за гражданския и наказателния процесуален кодекс. 
						 Препоръките към Румъния включват повишаване на прозрачността и ефективността на съдебния процес, създаване на агенция за прозрачност и гарантиране на професионално и безпартийно водене на разследванията на корупция на високо равнище. 
						"В съдебната реформа могат да се видят само ограничени резултати, докато не се забелязва никакво ефективно подобрение в трудната ситуация с човешките ресурси в съдебната власт, където капацитетът на съдебната система е подложен на допълнителен натиск от нетните загуби на персонал," посочва ЕК. 
						Според доклада наказанията, налагани от румънските съдилища за корупция на високо равнище, са били "като цяло твърде снизходителни".

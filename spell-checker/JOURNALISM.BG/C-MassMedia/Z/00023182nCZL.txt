Съветът за сигурност на ООН остава разделен по въпроса за Косово
					10/07/2007
					 
						НЮ ЙОРК, Съединени щати -- Съветът за сигурност на ООН заседава понеделник (9 юли), за да обсъди доклад за Косово на генералния секретар на ООН Бан Ки Мун, но групата остана разединена по въпроса за бъдещия статут на провинцията. Посланикът на САЩ Залмай Халилзад каза след срещата, че Вашингтон и неговите европейски съюзници ще представят нова, четвърта проекторезолюция за Косово до края на тази седмица. "Аз вярвам, че следващата седмица или десет дена са решаващи", каза той. Руският външен министър Сергей Лавров каза в понеделник, че неговата страна ще попречи на Съвета да приеме каквато и да било резолюция, която не е приемлива за Сърбия.
						Междувремено министър-председателят на Косово Агим Чеку каза в радиообръщение в понеделник, че Западът трябва да определи ясен краен срок за независимостта на Косово. "Президентът [Джордж] Буш каза, че един ден ние трябва да кажем "стига толкова". Това "стига толкова" трябва да има дата. Ние се нуждаем от ясен календар, ясна дата и ясен начин за решаването на въпроса за статута на Косово", каза той. Помощник държавният секретар на САЩ Даниел Фрийд, който бе в Прищина в понеделник, предупреди, че "едностранните декларации, базиращи се на страх и липса на доверие, няма да помогнат на каузата за независимост на Косово". Той отново подчерта позицията на Вашингтон за даване на още време за преговори.
						Други новини по темата -- Ръководителят на ЮНМИК Йоахим Рюкер каза по време на редовния си брифинг в Съвета за сигурност в понеделник (9 юли), че е необходимо възможно най-скоро да има пътна карта за уреждане на статута на Косово. Политиците и гражданите на Косово "се страхуват, че процесът за статута губи инерция и това, което изглеждаше като предстояща резолюция за статута на Косово, ще се разпадне", каза Рюкер пред Съвета. (Ню Йорк Таймс, Политика, Блиц - 10/07/07; РТС, Бета, Танюг, Б92, АП, Ройтерс, Информационен център на ООН, ЮПИ- 09//07/07)

В доклада на ЕС се очаква да има критики към България заради забавяне на реформите
		24/10/2005
		Докладът на Европейската комисия за напредъка, постигнат от България по отношение на присъединителния процес, който се очаква да бъде публикуван във вторник, да съдържа предупреждения към страната за ускоряване на осъществяването на необходимите реформи, като същевременно се изразява убеждението, че тя все пак може да спази срока и да се присъедини към Съюза през 2007 г.
		(БНН - 24/10/05; ФТ, Агенция София нюз, Медиапул, Дневник, Всеки ден - 23/10/05; БТА, Ромпрес - 22/10/05; Ройтерс - 21/10/05)
 
		 
			
"Ще приемем критиките трезво и ще работим упорито по неизпълнените задачи. Но едно отлагане би подало напълно погрешен сигнал към региона", заяви българският премиер Сергей Станшев. [АФП]
			Европейската комисия (ЕК) трябва да публикува доклада за напредъка, постигнат от България и Румъния по отношение на техните кандидатури за присъединяване във вторник (25 октомври). Очаква се в документа да бъдат отправени предупреждения към България за ускоряване на осъществяването на необходимите реформи, като същевременно ще се потвърди, че планираната дата за присъединяване - 1 януари 2007 г. - все още е възможен срок. 
			Цитирайки източници от ЕС, световните медии съобщиха през уикенда, че ЕК ще отбележи, че Румъния, която преди бе смятана, че изостава от България по отношение на присъединителния процес, вече я е настигнала, докато продължителните политически спорове след изборите в България са довели до забавяне на хода на реформите в страната. 
			Въпреки че изборите бяха проведени на 25 юни, новото правителство бе сформирано едва в средата на август. 
			Заедно с Румъния, България трябва да стане пълноправен член на ЕС на 1 януари 2007 г. Но според присъединителния договор, който двете страни подписаха със Съюза през април, приемането им в блока на 25-те страни може да се отложи с една година, ако те не успеят да изпълнят поетите задължения. 
			Преди публикуването на доклада, българският премиер Сергей Станишев заяви, че очаква остри критики. 
			"Ще приемем критиките трезво и ще работим упорито по неизпълнените задачи", бе цитиран Сергей Станишев във "Файнаншъл Таймс" в неделя. "Но едно отглагане би подало напълно погрешен сигнал към региона." 
			Във вторник докладът се очаква да потвърди необходимостта от по-нататъшни мерки в областта на услугите, корпоративното право, земеделието, околната среда, правосъдието и вътрешните работи, включително и граничния контрол. 
			"Не трябва да оспорваме написаното в доклада, а по-скоро трябва да го приемем и да се опитаме да компенсираме изоставането през следващите няколко месеца", заяви в интервю за българското национално радио министърът на външните работи Ивайло Калфин. 
			След разговори със своя румънски колега Михай-Разван Унгуреану в събота, Калфин подчерта, че София ще положи всички възможни усилия да изпълни задълженията си към ЕС. Той отбеляза, че през последните месеци парламентът е приел 30 закона, свързани с евроинтеграцията, включително и един, свързан със съдебната реформа. 
			По време на срещата си в източнорумънския град Иаси, двамата външни министри одобриха общ план за действие, насочен към ускоряване на ратификацията на присъединителния договор на техните страни от парламентите на страните-членки на ЕС. 
			"Не трябва да има никаква надпревара между Румъния и България, тъй като двете страни имат общ присъединителен договор и властите в Букурещ и София трябва да направят всичко възможно двете страни да влязат заедно в Европейския съюз", заяви Калфин пред репортери. 
			Унгуреану направи подобно изявление, отбелязвайки, че "Румъния и България са в една и съща лодка що се отнася до интегрирането им в ЕС и затова трябва да гребат заедно."

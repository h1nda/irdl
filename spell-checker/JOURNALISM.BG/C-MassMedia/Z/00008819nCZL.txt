Назначени са постоянни членове на избирателните комисии в Хърватия
24/10/2003
 
ЗАГРЕБ, Хърватия -- Националната избирателна комисия назначи постоянни членове на регионалните комисии във всички 11 избирателни района в четвъртък (23 октомври). Целта бе да бъдат попълнени всички места в комисиите за предстоящите парламентарни избори, насрочени за 23 ноември. Също в четвъртък правителството реши да последва съвета на Конституционния съд и на влиятелна НПО и да отложи балотажите в пет общински съвета за 14 декември, вместо да проведе тези избори също на 23 ноември.
Други новини: Хърватският президент Стипе Месич бе в Стокхолм в четвъртък, където министър-председателят Йоран Першон го призова да подобри сътрудничеството с Трибунала на ООН за военни престъпления. Той също така препоръча Загреб да уреди морския спор със съседна Словения. (МедиаСкан - 24/10/03; ХИНА, Би Би Си - 23/10/03)

Изложбата цели да покаже истината за Ясеновац
					08/01/2007
					Затворен по време на югославските конфликти, мемориалният център на мястото на концентрационния лагер Ясеновац в Хърватия отново бе отворен през ноември 2006 г., с нов образователен център и постоянна изложба. Присъствието на високопоставени хърватски лидери на церемонията по откриването изпрати много ясно послание.
					От Давор Коникушич за Southeast European Times – 08/01/07
 
					 
						
Мемориалът на войната в Ясеновац. [Давор Коникушич]
						Нова постоянна изложба бе открита в Ясеновац на мястото на най-големия концентрационен лагер в Западните Балкани през Втората световна война. Макар че проектът се оценява като значителен, той също предизвика критики и разногласия. 
						Броят на жертвите в Ясеновац е предмет на спорове от десетилетия. Броят на сърбите е най-голям, макар че в лагера са били убивани и евреи, роми и мюсюлмани, както и хърватски политически затворници. Някои сръбски източници твърдят, че жертвите са около 700 000, но това не е доказано. Според неотдавнашни оценки, жертвите са десетки хиляди. 
						В момента хърватските, както и сръбските историци се стремят да постигнат по-точни данни за жертвите. Мемориалният център в Ясеновац съхранява списък с имената на хора, за които се знае, че са загинали там, както и в специално отделение в лагера за жени и деца. Сред имената на 69 842 души в списъка са 39 580 сърби, 14 599 роми, 10 700 евреи и 3462 хървати, както и хора от други етноси. 
						Новата постоянна изложба бе създадена в сътрудничество с Яд Вашем и Музея на Холокоста във Вашингтон. Тя илюстрира преживявания на затворниците в Ясеновац и представя свидетелства от първа ръка и лични вещи. На изложбата е представен и списък с имената на жертвите, съставен от уредниците на Мемориала Ясеновац. Заедно с имената, се предоставя и биографична информация и данни за националността им и за смъртта им, както и препратки към източниците, където всяка жертва е спомената поименно. 
						
Хърватският президент Стиепан Месич (вляво) полага венец в памет на жертвите в Ясеновац. [Гети Имиджис]
						Посетителите на изложбата могат да прегледат голям брой документи, снимки и информация, свързана с най-различни теми - включително основаването на военновременната Независима държава Хърватия (НДХ) и връзките й с фашистка Италия и Третия райх. Посетителите могат да научат не само за лагера Ясеновац, но и за други лагери от периода на Втората световна война в Хърватия. 
						Оцелели от лагера присъстваха на откриването на изложбата. Към тях се присъединиха и високопоставени хърватски политически фигури, включително президентът Степан Месич и премиерът Иво Санадер, който подчерта, че престъпленията на режима на усташите не трябва да бъдат забравени. 
						 "Новият Мемориален музей и изложбеният център имат за цел да информират младежта за същността на режима на усташите", заяви Месич. Той добави, че "новата постоянна изложба трябва да спазва едно правило и то е истината". 
						След като разгледа изложбата, Месич заяви, че жестокостта на убийствата може би не е достатъчно изчерпателно предадена. Но той оцени факта, че е отделено внимание и на индивидуалността на жертвите. 
						
(От ляво) Хърватският премиер Иво Санадер, хърватският президент Степан Месич и председателят на парламента Владимир Секс присъстват на откриването на изложбен център в Ясеновац на 27 ноември 2006 г. [Гети Имиджис]
						Санадер от своя страна заяви, че "няма никакво извинение за омразата, радикализма и екстремизма". "Омразата ни прави бедни", заяви той. Следвоенна Хърватия е "готова да скъса с наложената нетолерантност и да се превърне в модерно европейско общество", добави премиерът. 
						Малко по-резервиран бе политическият представител на сръбското етническо малцинство в Хърватия, Милорад Пуповац. Според него, постоянната изложба е само първата стъпка към това, което трябва да стане Мемориалният център. "Няма достатъчно място за всички експонати, а чрез използваната концепция не може да се дадат на посетителите пълни подробности за самия лагер. Това е много добър информационно-документален център, който трябва да се развие още повече", каза той. 
						Зорица Стипетиш, председател на Съвета на Мемориалния център в Ясеновац, признава, че е Центърът се нуждае от допълнително развитие, но твърди, че изложбата представлява значително постижение. Сега е ясно навсички страни, участващи в проекта, че той не е политически въпрос, а по-скоро истинна илюстрация на случилото се в Ясеновац. 
						Еврейската общност в Хърватия оцени високо изложбата. Нейният ентусиазъм обаче не се споделя напълно. Ефраим Зуроф от Центъра Симон Визентал в Ерусалим изрази разочарование от това, което той окачестви като "постмодернистка глупост". 
						"Новата изложба не показва нищо за идеологията на усташите за убийствата. Никой не може да разбере нищо за идеологията, според която Хърватия трябваше да се превърне в чисто католическа държава без сърби, евреи и роми. Новата изложба е опит да се избегнат обстоятелствата, довели до създаването на Ясеновац", заяви той след като посети Мемориалния център. 
						Според професор Иво Голдщейн обаче присъствието на високопоставени хърватски служители на церемонията по откриването е изпратило ясен сигнал, че страната е заклеймила и отхвърлила усташите и всичко, което те са представлявали. Речите на лидерите недвусмислено заклеймиха тази мрачна глава от хърватската история, каза Голдщейн.

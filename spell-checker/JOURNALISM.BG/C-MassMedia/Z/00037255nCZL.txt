Кризата в Египет наложи евакуации 
					01/02/2011
					 
						СОФИЯ, България -- Външното министерство съобщи в понеделник (31 януари), че изпраща правителствен самолет за евакуирането на българите, намиращи се в Египет - от седмица насам арена на безпрецедентни масови протести срещу управлението на президента Хосни Мубарак. Най-малко 102-ма души са убитите от началото на протестите. В неделя Гърция и Турция също започнаха евакуирането на своите граждани. Междувременно Кипър отвори своите летища за самолети, превозващи евакуиращи се от Кайро хора. Първите полети, превозващи граждани на Канада, САЩ, Германия, Холандия, Китай и Великобритания, пристигнаха на острова в понеделник. 
						Гърция заяви в понеделник, че е загрижена, че кризата в Египет може да доведе до нова вълна от незаконни имигранти, опитващи се да преминат в Европа през нейните граници. Министърът на обществения ред Христос Папуцис каза, че мерките за сигурност по границата с Турция са били засилени. (Си Ен Ей, Фокус, бТВ, Катимерини, ДПА - 31/01/11)

Бригаден генерал Ениърт от НАТО: "ПДЧ на БиХ е изместен на заден план заради изборите"
					28/07/2010
					Новият командващ на щаба на НАТО в Сараево разговаря с кореспондента на SETimes за пътя към членство в НАТО. 
					От Владо Кос за Southeast European Times от Сараево – 28/07/10
 
					 
						
Бригаден генерал от армията на САЩ Дейвид Ениърт. [НАТО]
						Бригаден генерал Дейвид Ениърт от армията на САЩ пое командването на щаба на НАТО в Сараево на 10 юни, едва два месеца след като външните министри от Алианса условно одобриха План за действие за членство (ПДЧ) на Босна и Херцеговина (БиХ). 
						 Първо обаче БиХ трябва да реши въпроса за разпределянето на собствеността върху различните отбранителни съоръжения между двете автономни области. Ениърт разговаря с кореспондента на SETimes Владо Кос за това, как страната може да постигне тази цел. 
						
						SETimes: След условния ПДЧ на БиХ какъв е според вас политическият климат в страната? Предразполага ли той за постигане на споразумение относно стационарните отбранителни съоръжения? 
						
						Бригаден генерал Дейвид Ениърт: БиХ работи за присъединяване към НАТО… вече доста години. Това показва, че нужната дългосрочна политическа решимост и политически консенсус реално съществуват в цялата страна. В момента политическият климат в БиХ е доминиран от предстоящите избори [през октомври]. Въпросът за изпълнението на последното условие за ПДЧ бе изместен на заден план от изборите, като решаването на споровете за собствеността върху отбранителните съоръжения сега е политически въпрос. 
						 Сега обаче не е моментът да се губи набраната скорост, като погрешно се смята, че БиХ вече действа активно в рамките на ПДЧ. Действията по ПДЧ се базират на Годишна национална програма (ГНП) и НАТО вече посочи, че БиХ не може да започне първата си ГНП, докато не бъде решен въпросът за собствеността върху отбранителните съоръжения. БиХ може да изпълни единственото условие, определено от НАТО, но отговорност за това носят политическите лидери в БиХ. 
						
						SETimes: На практика не се водят никакви дискусии по ПДЧ. Можете ли да обясните защо толкова малко се говори за него? 
						
						Ениърт: Може да няма много публични дискусии, но в правителството определено се работи по изготвянето на ГНП. Това се прави от Координационния екип за НАТО към Министерския съвет на БиХ. Има значително припокриване между натовските програми, по които БиХ вече работи, и ГНП. 
						По-конкретно съдържанието на една бъдеща ГНП ще е сходно със сегашната работа по Индивидуалния партньорски план за действие (ИППД). БиХ трябва да е готова да продължи да работи по ИППД, ако въпросът за собствеността върху отбранителни съоръжения не бъде решен до началото на следващия цикъл по ПДЧ през септември. 
						
						SETimes: Каква роля ще играе щабът на НАТО в Сараево за подпомагане на преговорите за стационарните отбранителни съоръжения? 
						
						Ениърт: Щабът на НАТО в Сараево вече работи с министерството на отбраната и други заинтересовани страни за решаване на проблема и ние сме готови да подкрепим подобни действия. Оказваме съдействие в проучването на нотариални актове и документи, за да подготвим съоръженията за законното им предаване на правителството или на автономните области. Изготвили сме и междуправителствено проектоспоразумение с цел да съдействаме за решаването на този последен проблем, за да може БиХ да активира ПДЧ. Надяваме се, че БиХ ще може да продължи напред и да превърне този въпрос в свой основен приоритет. 
						
						SETimes: Вие поехте командването на щаба на НАТО в Сараево от друг американски генерал. Каква е връзката между факта, че отново американец е командващ на щаба на НАТО, и бъдещите ангажименти на Алианса към стабилността в БиХ? 
						
						Ениърт: В момент, когато военните ни ресурси се намират под огромен натиск, продължаващото участие на Съединените щати в щаба на НАТО в Сараево показва колко важна е за нас стабилността в Западните Балкани и Босна и Херцеговина, които са основни фактори за европейската сигурност. 
						Но нека ясно да кажа, че това не е мисия на САЩ. Уникалният характер на НАТО е способността на организацията да свързва Европа и Северна Америка и нашият щаб в Сараево е отличен пример за тази обща визия. 
						
						SETimes: Защо смятате, че Република Сръбска (РС) трябва да приветства идеята за членство на БиХ в НАТО? 
						
						Ениърт: Ползите от членството в НАТО са една по-добра национална и регионална сигурност, стабилност, икономическо развитие, по-професионални и икономични военни сили, силни демократични институции и приближаване към членство в ЕС. Тези ползи се доказват на практика вече над 60 години в 28 различни държави членки. Гражданите на РС могат да очакват същите подобрения в стандарта им на живот.

Войводина се разглежда като тест за човешките права в Сърбия
					10/11/2005
					Има вероятност отношението към малцинствата в Сърбия да бъде следено по-внимателно с напредването на процеса на присъединяване към ЕС. Членовете на Парламентарната асамблея на Европа наскоро изготвиха проект за резолюция, в която се критикува ситуацията с човешките права в провинция Войводина.
					От Давор Коникушич за Southeast European Times – 10/11/05
 
					 
						
Сръбският министър по човешките права и правата на малцинствата Расим Ляич твърди, че проблемът с човешките права във Войводина е преувеличен. [Архив]
						Докато Сърбия започва да се придвижва напред по пътя на присъединяване към ЕС, расте вероятността тя да бъде подложена на задълбочена международна проверка за състоянието на малцинствата в републиката. Една от областите, предизвикващи особена загриженост, е провинция Войводина, където хърватската и унгарската общност отдавна се оплакват от тормоза на сръбските ултранационалисти и липсата на защита от властите. В последно време словаците и рутените в провинцията също твърдят, че са обект на нападки. 
						Членовете на Парламентарната асамблея на Европа неотдавана се занимаха с въпроса за Войводина и изготвиха проект за резолюция, в която изказват загриженост от "големия брой на тревожни и постоянни нарушения на човешките права на етнически и национални малцинства в провинция Войводина, които се повтарят многократно от 1992 г. насам". 
						 Докладваните нарушения включват физически нападения, в това число и срещу жени и ученици, вандалски прояви срещу имущество на представители на малцинствата и запалахи с насилие, имащи за цел да прогонят малцинствата от Сърбия, като сред основните мишени са интелектуалци и политици. 
						 Освен че представлява нарушение на стандартите за човешки права, ситуацията поставя и потенциален бежански проблем пред ЕС, тъй като хората бягат от Войводина в съседна Унгария или в други части на блока, се казва в резолюцията, която призовава за изпращане на наблюдатели на ЕС в провинцията. 
						През октомври правозащитната организация "Хюмън райтс уоч" също публикува доклад от 52 страници, в който се заключава, че властите не правят необходимото за обуздаване на нарастващата вълна от насилие срещу етническите и религиозни малцинства на територията на Сърбия. 
						"Представителите на властта бързат да омаловажат инцидентите, полицията понякога не успява да опази от нападения джамиите и търговските обекти на малцинствата, прокуратурата протака образуването на дела за нападенията, а онези, които биват изправени пред съда, често получават условни присъди или дребни глоби," казва организацията. Според Холи Картнър, неин директор за Европа и Централна Азия, Сърбия ще има трудности със своята кандидатура за ЕС, "ако не се заеме много по-сериозно с тези нападения". 
						Слабата ответна реакция на правителство само насърчава престъпленията, продиктувани от омраза, твърдят защитниците на човешките права. Заплахата може да стане по-силна в близко бъдеще, в случай че напрежението около статута на Косово подтикне екстремистите да излеят гнева си върху малцинствата, живеещи близо до тях. 
						Междувременно министърът по човешките права и правата на малцинствата на Сърбия Расим Ляич настоява, че проблемът е преувеличен и не трябва да засяга процеса на присъединяване. 
						"Европейската комисия и всички международни представители са единодушни, че е постигнат напредък по отношение на човешките права и правата на малцинствата, така че фактите просто са на наша страна," каза Ляич. 
						Европейски дипломати предлагат да се даде на Войводина по-голяма автономия като начин за подобряване на обстановката там. Такъв ход обаче ще зависи от напредъка на конституционния процес в Сърбия. Същевременно Брюксел подсказа, че няма за цел да налага на Белград решение по въпрос от вътрешен характер. ЕС се интересува от това да има по-малко етнически инциденти и напрежения и Сърбия да покаже, че предприема мерки за привеждане на човешките права към стандартите на съюза, към който иска да се присъедини.

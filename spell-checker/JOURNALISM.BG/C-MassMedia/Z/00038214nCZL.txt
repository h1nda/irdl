Над 200 косовски висши държавни служители не са декларирали имуществото си
					18/04/2011
					
						ПРИЩИНА, Косово -- Над 200 косовски висши държавни служители не са декларирали имотното си състояние пред Косовската агенция за борба с корупцията, предаде в неделя (17 април) телевизия "Кохавижън". Крайният срок за деклариране на собствеността беше краят на март, каза шефът на агенцията Хасан Претени, добавяйки, че е предал много случаи на прокуратурата. "Ще искаме законови санкции за недекларирано имущество или декларации с невярно съдържание," каза Претени. Той призна, че държавните служители няма да са задължени да декларират имуществото си, докато не бъдат приети редица закони, в частност мерки срещу мафията и такива за конфискуване на имущество. Претени изрази безпокойство от бързото забогатяване на държавни служители, добавяйки, че са налице разминавания между декларираното имущество в Централната избирателна комисия и това, декларирано в агенцията. (Кохавижън, Koha.net, Indeksonline - 17/04/11)

Йович поема ротационното председателство на президентството на БиХ
					29/06/2005
					 
						САРАЕВО, Босна и Херцеговина (БиХ) -- Хърватинът Иво Миро Йович пое ротационното председателство на президентството на БиХ във вторник ( 28 юни), наследявайки на този пост Борислав Паравац. След официалната церемония Йович обеща да продължи усилията за реформиране на отбранителната система и каза, че сегашният блокаж на преструктурирането на полицейския сектор е само временен. Йович бе назначен в тристранното президентство миналия месец, след като Драган Чович бе обвинен в длъжностно присвояване. 
						Други новини: Върховният представител Пади Ашдаун заминава за Белгия и Великобритания в сряда. В Брюксел Ашдаун планира да присъства на среща на действащите специални представители на ЕС и на Върховния представител на ЕС по сигурността Хавиер Солана. В Лондон той ще се срещне с британския външен министър Джак Стро, за да лобира в полза на БиХ преди началото на британското председателство на ЕС, което започва в петък. 
						Междувременно във вторник вътрешният министър на Република Сръбска Дарко Матиешевич потвърди, че 11-те неотдавнашни ареста в източна БиХ са били свързани със сътрудничеството на автономната област с Трибунала на ООН за военни престъпления. Той не разкри детайли, като посочи, че повече информация ще бъде оповестена през следващите дни. (Данас, Независне новине - 29/06/05; ПБС БиХ, НТВ Хаят, РТРС, източници на СВП, Taнюг - 28/06/05)

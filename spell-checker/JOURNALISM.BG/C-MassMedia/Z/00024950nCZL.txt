Атина, Букурещ и София подкрепят европейската перспектива на Западните Балкани
					23/12/2007
					 
						АТИНА, Гърция -- Външните министри на България, Гърция и Румъния изразиха силна подкрепа в събота (22 декември) за европейската перспектива на всички страни от Западните Балкани. Ивайло Калфин, Дора Бакоянис и Адриан Чиорояну, които се срещнаха в Атина на традиционната си годишна среща, заявиха, че бъдещето на Сърбия е в ЕС и че нейното членство не трябва да се свързва по никакъв начин с проблема за статута на Косово. Те също призоваха за по-нататъшни дипломатически усилия за уреждане на бъдещето на Косово. "Трябва да бъдем много внимателни в търсенето на решение, което ще гарантира стабилността в региона", заявиха в общо изявление тримата дипломати.
						Пред журналисти Калфин заяви, че Споразумението за стабилизация и асоцииране между Сърбия и ЕС трябва скоро да бъде подписано. Той обаче предупреди, че трябва да бъдат спазени всички критерии, включително пълното сътрудничество с Трибунала на ООН за военни престъпления. (БГНЕС, Ромпрес, ФЕНА, АНА-МПА, ЕРТ, Макфакс, ДПА, АФП, Скай, БТА, Фена - 22/12/07)

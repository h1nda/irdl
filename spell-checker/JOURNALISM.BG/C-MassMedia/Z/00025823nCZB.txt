Бранко Цървенковски: Македония изпълни критериите за НАТО
					17/03/2008
					Членството на Албания, Хърватия и Македония в НАТО ще допринесе много за по-нататъшното стабилизиране на Западните Балкани, заяви македонският президент Бранко Цървенковски в ексклузивно интервю за Southeast European Times.
					От Марина Стояновска за Southeast European Times в Скопие -- 17/03/08
 
					 
						
Макeдонският президент Бранко Цървенковски
						
						Southeast European Times: Господин Президент, очаквате ли период на размирици в региона след обявяването на независимостта на Косово? 
						
						Бранка Цървенковски: Обявяването на независимостта на Косово несъмнено носи известни рискове. Фактът, че нито Сърбия, нито сръбското население в Косово, както и много страни в света, не приеха този акт, говори, че сме изправени пред период на сериозни предизвикателства. 
						 По мое мнение ключовият въпрос е в начина, по който събитията ще се развият в северната част на Косово, където живее по-голямата част от сръбското население. Ако в тази част не се установи ефективно присъствие на международни структури и на новите косовски власти, ние вероятно ще бъдем свидетели на т.н. "меко разделение" на Косово, което може да бъде постоянен генератор на нестабилност вътре в самото Косово, както и да предизвика ново етническо разделение в региона. 
						
						Setimes: Как независимостта може да повлияе на Македония и на нейните отношения със Сърбия? Очаквате ли икономически или друг вид блокади? 
						
						Цървенковски: Република Македония още не е определила окончателното си отношение към независимостта на Косово. Ние все още се придържаме към позицията си, че като страна-кандидатка за членство в ЕС и НАТО трябва да следваме общата политика на тези структури по въпроса. Разбира се, окончателното решение и времето, когато то ще бъде взето, зависят най-вече от оценките за защитата на нашите национални и държавни интереси. 
						Като непосредствени съседи, ние сме решени да изграждаме еднакво добри взаимоотношения и с Белград, и с Прищина. Дали ще успеем да го постигнем не зависи само от нас, но и от поведението на нашите съседи. . 
						
						Setimes: Очаквате ли Македония да получи покана на срещата на върха в Букурещ и как това ще повлияе върху сигурността в региона? Освен това очаквате ли промени в икономическото положение в страната? 
						
Македонски войник целува сина си, преди да замине на мироопазваща мисия в Афганистан. Страната изпрати свои войници в няколко мироопазващи мисии по света. [Гети Имиджис] 
						
						Цървенковски: Република Македония изпълни всички необходими критерии, за да получи покана за членство в НАТО. Без съмнение присъединяването ни към Алианса, както и присъединяването на други две страни от Адриатическата харта - Албания и Хърватия - ще допринесе много за по-нататъшното стабилизиране на региона. Това има допълнителна тежест при наличието на обявяването на независимостта на Косово и произтичащите от това рискове. Всякакви допълнителни гаранции за стабилност в политиката и сигурността - а членството в НАТО предлага такива гаранции - е мощен тласък за приток на нови инвестиции и икономическо развитие. 
						
						Setimes: Спорът за името между Македония и Гърция явява ли се пречка за приемането на Македония в НАТО? 
						
						Цървенковски: Спорът за името между Македония и Гърция е двустранен спор, който по никакъв начин не е свързан с критериите за членство и по принцип не би трябвало да бъде пречка за интегрирането ни в НАТО. За съжаление Гърция като пълноправна членка на Алианса, заплашва да използва правото си на вето. По такъв начин тя се опитва да наложи своя собствен интерес за сметка на интереса на Алианса и за сметка на регионалната стабилност. 
						
						Setimes: Какво ще се случи, ако все пак бъде използвано правото на вето? Вие и правителството имате обща позиция - ако се стигне до избор между името и покана за членство в НАТО, Македония трябва да избере името. 
						
						Цървенковски: Честно казано, надявам се това да не се случи. Република Македония е искрено и силно ангажирана да стане член на НАТО. През изминалите години работихме всеотдайно да постигнем тази цел и заслужаваме поканата. Не е нито справедливо, нито в духа на основните ценности, върху които е изграден Алиансът, от нас да се иска да получим членството срещу отказ от националната си и културна идентичност. 
						
						Setimes: Вие посетихте македонските миротворци в Ирак. Какъв опит и придобивки извлече Македония от приноса си за мироопазващите мисии? 
						
						Цървенковски: Македонските войници участват във военни мисии в Ирак, Афганистан, Босна и Херцеговина и Ливан. Така ние вече действаме като пълноправен и отговорен член на НАТО и даваме своя принос за мироопазващите операции в целия свят. 
						Македонската армия дава много повече, отколкото получава, но ние напълно съзнаваме своята част от отговорността и с готовност се изправяме пред подобни предизвикателства. 
						
Генералният секретар на НАТО Яп де Хоп Схефер (вдясно) и Цървенковски разговарят с журналисти след срещата в главната квартира на НАТО миналата година. [Гети Имиджис] 
						
						Setimes: Доволен ли сте от взаимоотношенията си с правителството? 
						
						Цървенковски: Когато се стигне до ключови въпроси за Република Македония аз и правителството поддържаме добро сътрудничество и хармонизираме позициите си. 
						Разбира се, взаимоотношенията ни могат и би трябвало да се издигнат на по-високо равнище, но това е нещо, за което не бих искал да говоря на този етап. 
						
						Setimes: Колко далеч е Македония от пълноправното си членство в ЕС? Доволен ли сте от хода на реформите? 
						
						Цървенковски: Нашата цел е да изпълним всички необходими условия през 2008 г., за да получим дата за началото на присъединителните преговори, както и за да завършим успешно диалога за либерализирането на визовия режим. 
						 Реалистично погледнато, това са постижими цели. Съжалявам само, че поради собствените ни слабости не ги постигнахме миналата година. 
						Уверен съм, че осъществяването на реформите ще се ускори през следващите няколко месеца. 
						
						Setimes: Очаквате ли Македония да получи дата за започване на преговорите до края на годината? 
						
						Цървенковски: Република Македония разполага както с институционалния капацитет, така и с демократичния потенциал, и което е по-важно, с непоколебимата решителност да получи дата за начало на преговорите до края на 2008. 
						
						Setimes: Напоследък американският посланик призова за необходимост от пълно прилагане на споразумението от май, подписано между правителството и Демократическия съюз за интеграция (ДСИ). Поддържате ли прилагането на това споразумение? 
						
						Цървенковски: Споразуменията се сключват, за да бъдат прилагани. В противен случай, ако човек бяга от поетите задължения, ще се изгуби чувството за политически диалог. Надявам се, че партиите, които сключиха споразумението през май, в този случай премиерът Груевски и лидерът на ДСИ Али Ахмети, напълно осъзнават това. 
						
						Setimes:Вие често пътувате до страни в региона. Какво е мнението ви за сътрудничеството между страните на Балканите и какво е неговото значение? 
						
						Цървенковски: Регионалното сътрудничество е от първостепенна важност. Щастлив съм от факта, че в това отношение положението днес е несравнимо по-добро, отколкото преди десет години. 
						Регионът е изправен пред нов исторически шанс. Политически елити, които дават преимущество на сътрудничеството пред конфронтацията, ръководят страните. И всички те са ангажирани със същите демократични ценности и общи европейски перспективи. Това трябва да се оползотвори.

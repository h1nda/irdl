Изпадналата във финансови затруднения "Еър Босна" прекратява полетите си
01/10/2003
Правителството на федерацията Босна и Херцеговина търси начини да изправи на крака неплатежоспособния национален превозвач.
От Антонио Пръленда за Southeast European Times в Сараево - 01/10/03
 
 
Компанията "Еър Босна", национален превозвач на Федерация Босна и Херцеговина (ФБиХ), е прекратила всички редовни полети на гражданската авиация поради невъзможност да изплати дълговете си. Според официално съобщение на авиокомпанията, публикувано на 12 септември, авиокомпанията е върнала единствения взет на лизинг самолет МД-81 на неговия шведски собственик. В резултат на това сега няма полети на гражданската авиация и пасажерите на "Еър Босна" трябва да разчитат на други международни авиокомпании.
Всички възможности за спасяване на авиокомпанията се обсъждат, заяви министърът на транспорта и съобщенията на ФБиХ Недзад Бранкович. Той отрече, че компанията е обявила банкрут, заявявайки, че тя просто е съкратила разходите си до минимум и че се полагат усилия за "преструктуриране" на съществуващите дългове.
"Всички допълнителни решения ще се основават на препоръки в резултат от изследване, което сега привършваме," каза Бранкович.
Правителството на ФБиХ е съсобственик на "Еър Босна". Министерството на Бранкович не разкри точната сума, която авиокомпанията дължи на деловите си партньори, но по неофициални данни тя може би достига 7 млн. евро.
Изпълняващият длъжността генерален директор на "Еър Босна" Мустафа Еминефендич заяви пред местната преса, че са в ход разговори с 10 международни авиокомпании за възможна помощ с оглед възстановяване на полетите. Той спомена Турските авиолинии като една от тези компании, докато медиите допускат, че Хърватските авиолинии и белградската авиокомпания JET също са проявили интерес.
Авиокомпанията бе основана след войната от правителството на Федерацията в сътрудничество със сараевската фирма "Енергоинвест", която участва в нея със своя самолет "Чесна" и хангара си на международното летище в Сараево. Авиокомпанията започна дейността си, използвайки различни наети самолети и чуждестранни екипажи. Планираната покупка на два чисто нови "Еърбъс 319" не бе подкрепена от посредниците, представители на международната общност, които поставиха под въпрос икономическата й целесъобразност.
Най-рентабилните полети на "Еър Босна" са свързвали Сараево с няколко германски и шведски града със сравнително големи общности на бежанци от БиХ. Според Еминефендич авиокомпанията се е доближила най-накрая до успеха през тази година с общо 51 000 пасажери за първите осем месеца. За сравнение тя е превозила едва 39 000 пътници през цялата предишна година. Независимо от нарасналата й популярност, съмнителни управленски решения и дългът, натрупан от предишните мениджъри, доведоха до неплатежоспособност.
"Компанията за кейтъринг " Чедар" от Сараево, която осигуряваше храната за пътниците на "Еър Босна" от 2000 до 2002 година, заведе дело срещу авиокомпанията заради дълга й от 250 000 евро. Вследствие на съдебно решение в тяхна полза сега банковата ни сметка е блокирана, " каза Еминефендич. "След това започнаха да изникват други дългове, дори такива, за които не сме знаели нищо в продължение на няколко години."
Федералното министерство на транспорта и комуникациите покани Еминефендич да поеме поста генерален директор в началото на годината след като бяха освободени предишните мениджъри заради подозрителни делови операции. Междувременно официални представители на "Еър Босна" се оплакаха пред местните медии, че авиокомпанията не е получавала никога достатъчна финансова подкрепа от правителството.

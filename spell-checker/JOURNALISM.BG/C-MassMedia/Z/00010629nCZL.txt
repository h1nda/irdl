Разследване на ООН оневинява сърбите за удавените деца в Косово
29/04/2004
ЮНМИК съобщи, че разследването не е намерило доказателства в подкрепа на твърденията, че сърби са виновни за смъртта на трите косовски албанчета, които се удавиха в средата на март. Инцидентът разпали най-тежките прояви на етническо насилие в провинцията през последните пет години.
(Информационен център на ООН, АФП, АП, Би Би Си, Радио Б92 - 28/04/04)
 
 
Косовски албански младежи (отпред) държат снимки на трите момчета, които се удавиха в река Ибър миналия месец. [Лора Хасани]
Разследването не е намерило доказателства в подкрепа на твърденията, че сърби са виновни за смъртта на трите косовски албанчета, които се удавиха миналия месец, каза в сряда (28 април) говорител на ООН в Прищина. Международният прокурор, който е натоварен със случая, каза, че няма заподозрени лица.
Разследването "не може да продължи на този етап", каза Нирадж Сингх, говорител на полицейските и правоохранителни подразделения на ЮНМИК. Той добави, че ако се появят нови "правдоподобни доказателства", разследването на смъртта на децата ще бъде възобновено.
Трите деца се удавиха в бурните води на река Ибър близо до етнически разделения град Митровица вечерта на 16 март. Фитим Весели, 13-годишно момче, което успяло да оцелее при този инцидент, разказало, че двама сърби с куче са преследвали групата и затова те са влезли в реката. Телата на Егзон Делиу на 12 години и Авни Весели на 11 години бяха намерени по-късно. Все още не е открито третото дете, Флорент Весели, на 9 години.
Съобщенията за този инцидент разпалиха най-тежките прояви на етническо насилие в провинцията през последните пет години. Безредиците продължиха два дни и причиниха смъртта на общо 19 души, като повече от 900 бяха ранени, включително полицейски служители от ООН и миротворци от НАТО. Около 800 сръбски домове и 29 сръбски православни църкви и манастири бяха изгорени или разрушени по време на бунтовете. Хиляди косовски сърби напуснаха домовете си.
Според Питър Тинсли, прокурорът, натоварен със случая, твърденията на Фитим били "доста спорни".
"Не са открити заподозрени лица, въпреки предприетите досега значителни и щателни мерки. Не е открито и куче", цитира Би Би Си думите на Тинсли.
Като призна, че бунтовете са затруднили разследването, Сингх каза, че при аутопсията не са установени следи от принуда или насилие и че изглежда смъртта е причинена единствено от удавяне. Той също така цитира "доста значителни" несъответствия в разказа на оцелялото момче за инцидента по време на два отделни разговора, както и липса на доказателства в подкрепа на историята му. "Всъщност тя логически противоречи в няколко отношения на другите доказателства", каза Сингх. В резултат на това следователите са заключили, че доказателствата не могат да подкрепят "основателно подозрение за извършено престъпление".
Като отправи критика към косовските медии за безотговорния начин на отразяване на събитията, доклад на ОССЕ от миналата седмица заключи, че "необмислените и търсещи сензация" репортажи за удавените деца са допринесли за ескалацията на насилието.
"Медиите, особено ефирният сектор, показаха неприемливи нива на емоции, пристрастия, нехайство и фалшива 'патриотична' разпаленост", се казва в доклада.
Съобщава се, че след бунтовете са арестувани повече от 260 души по различни обвинения - от палеж до убийство.
Други новини: Говорителят на КФОР подполковник Джим Морън каза в сряда, че мироопазващите части са задържали бивш бунтовнически лидер на косовските албанци във връзка с бунтовете миналия месец. Сами Луштаку, според говорителя, е заподозрян и в участие в "престъпна и изнудваческа дейност" срещу етнически албанци в централната част на Косово.

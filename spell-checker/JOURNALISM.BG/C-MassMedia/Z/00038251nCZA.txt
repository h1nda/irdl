Турция преговаря за откриване на бюро на талибаните
					21/04/2011
					Надявайки се да затвърди ролята си на посредник, Турция обмисля предложение за даване на дипломатическо присъствие на талибаните в страната. Някои експерти обаче се съмняват дали това е благоразумен ход.
					От Алина Лехтинен за Southeast European Times от Истанбул -- 21/04/11
 
					 
						
Афганистанският президент Хамид Карзай (вляво, с турския президент Абдула Гюл и пакистанския президент Асиф Али Зардари) предложи идеята през декември 2010 г. [Ройтерс]
						Турция преговаря с талибаните за отваряне на тяхно бюро в Истанбул, потвърди миналата седмица политическият съветник на премиера Реджеп Тайип Ердоган, Ибрахим Калън. Макар че правителството още не се е съгласило официално с предложението, много експерти го разглеждат като евентуално средство за решаване на конфликта в Афганистан по дипломатически път. 
						Надявайки се да създаде условия за мирни преговори, афганистанският президент Хамид Карзай предложи през декември 2010 г. Турция да бъде седалището на такова бюро. Оттогава в Турция продължават дебатите относно ползите от предложение, което според някои е рисковано. 
						Според старшия политически сътрудник в Европейския съвет за външни отношения, Даниел Корски, в много отношения Турция е идеално място за подобно бюро на талибаните. 
						"[Турските] отношения с редица партии в Афганистан са дългогодишни и турското правителство отдавна се стреми към намиране на политическо решение," каза Корски. "Но това предимство не означава, че Турция ще бъде приета от всички играчи." 
						Турция е поела активна роля за прекратяване на продължаващата война между талибаните и силите на НАТО по границата между Афганистан и Пакистан. От февруари 2007 г. Турция провежда ежегодни срещи на върха между държавите, като и двете страни заявяват, че са решени да работят за мира. 
						"Ще подпомагаме всеки формат, който води към мир," каза по време на посещението си в Анкара на 13 април пакистанският президент Асиф Али Зардари. 
						Турция поддържа силни военни и културни връзки с Пакистан и Афганистан. Афганистан бе първата държава след Съветския съюз, която призна Турската република. Турция има около 1 800 войници в Афганистан, но нито един от тях не участва в активни бойни операции. 
						Преподавателят от Университета "Коч" Тимур Коджаоглу вярва, че авторитетът на Турция като светска държава и член на НАТО я прави надежден посредник в Афганистан. 
						"[Турция е] уважавана държава в международните конфликти със своята досега балансирана, обективна и безпристрастна политическа позиция и най-важното, с дълбоките си исторически корени и добри отношения с Афганистан както преди, така и след 1920 г.," каза Коджаоглу. 
						На фона на кризите в Близкия изток и Северна Африка Турция се опитва да подобри имиджа си на посредник в страни, където има вълнения. Като единствена мюсюлманска членка НАТО Турция често има предимство пред своите западни съюзници. 
						"Основната външна политика на Турция днес е на нулеви проблеми със съседните страни," обясни експертът по турско-афганистански отношения Салих Доган от мозъчния тръст УСАК със седалище в Анкара. "Сигурността в региона е много важна за собствените интереси на Турция, тъй като проблемите в региона се отразяват на Турция както икономически, така и политически." 
						Според Коджаоглу обаче отварянето на бюрото в Турция остава слабо вероятно. 
						"Не мисля, че Турция някога ще направи тази крачка," каза той. "Талибаните продължават да бъдат символ на най-репресивния режим. Турция ще загуби международното доверие, ако позволи на такава нехуманна група да открие бюро в Турция, и няма да спечели никакви ползи за мира нито в Афганистан, нито в Пакистан." 
						Корски е съгласен. "Турската инициатива се надява да акцентира върху значението на даден политически курс. Но е слабо вероятно тя да бъде решаваща."

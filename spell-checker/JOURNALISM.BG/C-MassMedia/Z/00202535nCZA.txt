Големи очаквания на Турция за олимпиадата в Атина
06/08/2004
Борбата и вдигането на тежести са традиционно най-силните олимпийски спортове на Турция, но тази година страната се надява на медали и в леката атлетика. Всички погледи са насочени към звездата на 1500 м гладко бягане Сюрея Айхан, получила прозвището "Момиче на вятъра".
От Вахит Бора за Southeast European Times от Истанбул - 05/08/04
 
 
Сюрея Айхан изпревари рускините Елена Задорожная (в центъра) и Екатерина Розенберг във финала на 1 500 м гладко бягане за жени на Световното първенство по атлетика през 2003 г. в Париж. Айхан е сериозен фаворит за медал на олимпиадата в Атина. [AФП]
Турция изпраща най-многочисления си досега отбор на Летните олимпийски игри, които се откриват в съседна Гърция следващата седмица. Шестдесет и седем турски спортисти заминават за игрите, в сравнение с 58 в Сидни през 2000 г. Те ще се състезават във водните спортове, стрелба с лък, атлетика, бокс, джудо, ветроходство, стрелба, таекуондо, вдигане на тежести и борба.
Този път очакванията са по-големи. Всички погледи ще бъдат насочени към звездата на 1 500 м гладко бягане Сюрея Айхан, най-известната турска спортистка за всички времена и първата, достигнала международен статут. Кратката й кариера е изпълнена с успехи. Миналата година 26-годишната атлетка донесе на Турция първия медал в историята й от Световното първенство по атлетика в Париж. Впоследствие тя постигна и най-добро лично време от 3:55.33 на "Златната лига" през 2003 г. в Брюксел и излезе първа на финалите на световното първенство по лека атлетика на МФЛА в Монако. През 2003 г. тя оглави както европейските, така и световните класации за 1500 м. Наричана от турците "Златното момиче" или "Момичето на вятъра", очаква се тя да спечели златен медал в Атина.
Друг фаворит за медал е Елван Абейлегесе, който постигна световен рекорд (14:24.68) на 5000 м преди два месеца на "Златната лига" в Норвегия - още един първи за Турция успех в спортната й история.
Президентът на Турската федерация по лека атлетика Мехмет Юрдадон, бивш бегач на дълги разстояния, заяви, че очаква цели пет медала в леката атлетика, като от тях два златни за Айхан и Абейлегесе. "Ешреф Апак е също фаворит във хвърлянето на чук. Други атлети също могат да спечелят един или два медала," каза той. Ако излезе прав, това ще са първите медали за Турция на олимпиада в леката атлетика, откакто Рухи Саръалп спечели златен медал на троен скок през 1948 год.
Борбата и вдигането на тежести са двата спорта, в които Турция се е радвала на най-големи успехи през годините. В борбата, която турците наричат "спорта на предците", Хамза Йерликая (84 кг) е сериозен фаворит. Той спечели злато в Атланта и Сидни, два пъти е бил световен и шести път европейски шампион. Друг изтъкнат спортист в борбата класически стил, Шереф Ероглу (66 кг), също се очаква да вземе медал. Той е бил веднъж световен и три пъти европейски шампион. В свободния стил от турският отбор изпъква Харун Доган, световен шампион през 1999 г. и 2002 г.
Легендарната звезда във вдигането на тежести Наим Сюлейманоглу прокара пътя за по-младото поколение турски състезатели в дисциплината, като счупи световните рекорди и спечели златото на олимпиадите през 1988, 1992 и 1996 г. Тази година десет тежкоатлети - шестима мъже и четири жени - ще се състезават в Атина. Най-известен сред тях е Халил Мутлу (56 кг), който отнесе у дома златни медали от Барселона и Сидни.
Генералният директор на младежта и спорта Мехмет Аталай предвижда, че Мутлу ще бъде първият турски атлет, който ще спечели медал в Атина и ще вдъхнови останалите. "Вярвам, че турският отбор ще отбележи исторически постижения," каза той.
Изненадите са възможни и в спортове като таекуондо, плуване и джудо. Какъвто и да е окончателният брой на медалите, олимпийският дух ще укрепи братството и мира от двете страни на Егейско море.

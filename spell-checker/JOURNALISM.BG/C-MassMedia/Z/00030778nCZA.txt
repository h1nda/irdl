Загадъчните планини на Македония
					01/07/2009
					С митовете, витаещи около връх Солунска глава, и скритите в пещерите зелени ледове македонската планина Якубица предлага много преживявания на търсещите приключения планинари.
					От Зоран Николовски за Southeast European Times от Скопие -- 01/07/09 Снимки: Дарко Андоновски
 
					 
						
Според легендата от високия 2540 м връх се вижда Солун в Гърция.
						Връх Солунска глава, най-високата точка на планината Якубица в Централна Македония, съчетава зеленината на швейцарските Алпи и красотата на американските Скалисти планини. 
						Според легендата от високия 2540 м връх се вижда гръцкият пристанищен град Солун. Македонците са нарекли върха на град Солун, Солунска глава. 
						През годините митът е привличал много планинари, екстремни велосипедисти, парапланеристи и туристи. 
						"Тук съм от шест месеца, но все още не съм видял морето. Никога не се знае, има време", казва пазачът на телекомуникационната станция. 
						Дори и ако планинарите не успеят да видят целия път до егейското крайбрежие, те могат да се насладят на много други спиращи дъха гледки, като например идеално гладкия връх Нежилово. За първи път той е покорен от Урош Жупанчич през 1936 г. 
						
Планинари, екстремни велосипедисти, парапланеристи и туристи от Македония и други страни идват на Солунска глава.
						Според планинарите в ясни дни се вижда планината Олимп в Гърция и връх Вихрен в съседна България. 
						Малко по-надолу от върха, в Бегово поле, се намират две пещери, където може да бъде видян зелен лед и интересни насекоми. 
						Според овчарите в планината из района обикалят диви вълци, лисици, мечки и глигани. Рибарите твърдят, че речната пъстърва в местните водопади по река Кадина, които се спускат от върховете на планините Караджица и Китка, се лови най-трудно в страната. 
						Планинарите, които искат да покорят планината Якубица, могат да стигнат до Бегово поле и Солунска глава, като се изкачат по планинска пътека южно от столицата на Македония, Скопие, през планините Китка и Караджица. 
						 От Солунска глава катерачите могат да прекарат нощта в един от двата лагера, разположени в северната част на планината. 
						Един от тях, Чеплес, се намира само на няколко километра от върха. 
						Биваците не са луксозни, а нощувката струва около 2 евро - ниска цена, която си заслужава да бъде платена за птичите песни, свежия планински въздух и смайващите гледки. 
						През лятото Македонският спортен клуб по планинарство организира тридневни лагери за туристи, които биха искали да опознаят загадъчните македонски планини.

Турският бизнес навлиза в Косово и Албания
					02/07/2011
					Турските инвестиции в Косово и Албания създават по-тесни връзки между правителствата и бизнеса на двете страни.
					От Линда Карадаку за Southeast European Times в Прищина и Тирана - 02/07/11
 
					 
						
Истанбул е седалище на много турски компании, които функционират в Косово и Албания. [Ройтерс]
						Турските компании успешно излязоха на пазарите в балканските страни. Това е най-очевидно в Косово и Албания, където инвестициите в банките, летищата, училищата и здравните институции на двете страни осигуряват взаимни придобивки. 
						През последното десетилетие Агенцията за поощряване на чуждестранните инвестиции в Косово (АПИК) регистрира 405 турски компании и 2339 работници в секторите на строителството, образованието, туризма, здравеопазването, телекомуникациите, транспорта и търговията. 
						Директорът на АПИК Мустафе Хасани спомена пред SETimes няколко компании, чиито многобройни служители са оказали положително влияние върху икономическото развитие на Косово включително строителната фирма "Бехтел Енка", авиокомпанията "Лимак Груп", и банките "ТЕБ" (Парибас) и "БКТ". 
						"АПИК цитира Турция в стратегията си за чуждестранни инвестиции поради сравнителното преимущество на Турция в Косово по отношение на общата култура и религия", каза Хасани. Той обяснява, че много от младото трудоспособно население на Косово говори както турски, така и английски език и учат или в Косово, или в Турция. 
						Двустранната търговия играе главна роля в изграждането на партньорство между двете страни. Няколко организации като Турската търговска и икономическа камара в Косово помагат за развитието на отношенията между Косово и Турция. 
						Хасани също спомена перефенциалния статут на Косово в ЕС и ЦЕФТА като още една придобивка за турските компании. Развивайки производство в Косово, Турция може да изнася стоките си за ЕС и ЦЕФТА без митнически тарифи. 
						"В този контекст смятам, че Турция трябва да гледа на Косово като на благоприятна среда за потенциални инвестиции", каза Хасани. 
						Правителството на Косово изрази подкрепата си за турските инвестиции. През март премиерът Хашим Тачи посети Турция, за да се срещне с колегата си Реджеп Тайип Ердоган. 
						"Косово смята Турция за свой стратегически партньор и приветства помощта й за укрепване на регионалното сътрудничество на Балканите", каза Тачи. 
						Инвеститорите откликнаха на призива на Косово. Неотдавна турската здравна компания "Медикана" оповести плановете си за строеж на болница с международна акредитация в Косово. 
						Косовският "Дейли експрес" съобщи на 10 май, че министърът на здравеопазването на Косово Ферид Агани се е срещнал с Хюсеин Бошкурт, председател на борда на директорите на "Медикана", за да изрази институционална продкрепа за проекта. 
						Турски компании също действат активно в секторите на банковото и финансово дело, строителството, туризма, здравеопазването, телекомуникациите, търговията и транспорта в Албания. 
						Данните, публикувани от координаторът на чуждестранната помощ за Албания Азета Чолаку Джафка показват, че турските инвестиции са оказали най-голямо влияние върху търговията и транспорта, следвани от преработвателната промишленост и строителството. 
						В страната функционират 111 турски компании. 
						Според албанската национална телевизия RTSH, турските инвестиции в Албания са се увиличили до 260 милиона евро през 2010 г. 
						Най-големият инвеститор в Албания - турският конгломерат "Чалик Холдинг" - е инвестирал приблизително 340 милиона евро в албанската инфраструктура и телекомуникациите, според президента на "Чалик Груп" за Югоизточна Европа и Балканите Орхан Джоскун. 
						"По отношение на населението и възможностите на пазара Албания е най-доброто място за инвестиции", каза Джоскун. Той потвърди, че планът на компанията е да навлезе и в енергийния сектор, като подчерта опита й в тази област.

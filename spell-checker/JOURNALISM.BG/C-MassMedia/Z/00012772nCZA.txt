Призиви към Хърватия да гарантира пълно сътрудничество с МНСБЮ преди срещата на върха на ЕС 
					26/11/2004
					Новият еврокомисар по разширяването Оли Рен призова Хърватия да подобри сътрудничеството си с Трибунала на ООН за военни престъпления преди срещата на върха на ЕС в Копенхаген в средата на декември, когато Загреб очаква да получи дата за започване на преговори за влизане в съюза. 
					(Саутийст Юръп онлайн - 26/11/04; Европейска комисия, РСЕ/РС, Би Би Си, ХИНА - 25/11/04; Министерство на външните работи на Великобритания - 24/11/04)
 
					 
						
"Ние насърчаваме и призоваваме правителството да направи всичко възможно до средата на декември" да гарантира пълно сътрудничество с Трибунала, каза новият еврокомисар по разширяването Оли Рен след разговорите си с хърватския външен министър Миомир Жужул в Загреб. [АФП] 
						Европейската комисия (ЕК) е разочарована от сътрудничеството, което Хърватия предоставя на Международния наказателен съд за бивша Югославия (МНСБЮ), каза новият еврокомисар по разширяването Оли Рен пред ръководители в Загреб в четвъртък (25 ноември). Властите, добави той, трябва да положат всички усилия да подобрят отношенията със съда в Хага преди срещата на върха на ЕС следващия месец. 
						"Ние насърчаваме и призоваваме правителството да направи всичко възможно до средата на декември да промени това състояние на нещата и да гарантира пълно сътрудничество с Трибунала", каза Рен след разговорите си с хърватския външен министър Миомир Жужул. 
						Хърватия, която стана официална кандидатка за ЕС през юни, очаква да получи дата за започване на преговори за членство в съюза по време на двудневната среща в Копенхаген на 16 декември. Макар Хърватия да получи добри оценки за своите икономически и политически реформи, пълното сътрудничество с МНСБЮ остава основно условие за напредъка й по пътя към ЕС, каза Рен. 
						Официалното посещение в Загреб бе първо за Рен, след като той пое поста в понеделник. Във вторник прокурорът на ООН за военни престъпления Карла дел Понте каза пред Съвета за сигурност на ООН, че арестуването и предаването на укриващия се хърватски генерал Анте Готовина е единствената пречка пред пълното сътрудничество на Хърватия с МНСБЮ. 
						Готовина, който оглавява списъка на най-издирваните от Трибунала на ООН обвиняеми заедно с военновременните лидери на босненските сърби Радован Караджич и Ратко Младич, бе обвинен през юни 2001 г. МНСБЮ го смята за отговорен за жестокости, извършени по време на конфликта в Хърватия от 1991-1995 г. Готовина изчезна скоро след като хъртватските власти го уведомиха, че има подпечатано обвинение срещу него. 
						Като изрази съмнение относно ефикасността на мерките, предприети от хърватските власти за арестуване на беглеца, Дел Понте каза във вторник, че са налице ясни признаци, че "добре организирана мрежа за подкрепа, действаща включително и в държавните структури" му помага да се укрива от правосъдието. 
						"Едва когато Готовина бъде в Хага, ще може да се каже, че Хърватия наистина изцяло сътрудничи на Трибунала", каза прокурорът на ООН. "Докато Готовина не бъде открит, било то във или извън Хърватия, и предаден на съда, това ще означава, че мрежите, които закрилят военнопрестъпници, са по-мощни от тази част от правителството, която наистина желае изцяло да сътрудничи на Трибунала", добави тя, като призова международната общност да продължава да оказва натиск върху Загреб за залавяне на беглеца. 
						След доклада на Дел Понте британският министър за Европа Денис Макшейн предупреди Босна и Херцеговина, Хърватия и Сърбия и Черна гора, че продължаващото неизпълнение на задълженията им към МНСБЮ "несъмнено ще се отрази" на перспективите им за присъединяване към евроатлантическите структури.

Сърбия загуби своя първи мач от турнира за Световната купа
					14/06/2010
					След разочарованието от загубата от Гана в неделя сръбският треньор Радомир Антич обещава нов подход.
					От Георги Митев-Шантек за Southeast European Times от Белград – 14/06/10
 
					 
						
Неманя Видич от Сърбия реагира срещу дузпата, отсъдена във вреда на неговия отбор по време на мача от група "Д" за Световната купа на ФИФА за 2010 г. между Сърбия и Гана на стадион „Лофтус Версфелд” в неделя (13 юни) в Претория, Южна Африка. [Гети Имиджис]
						Националният отбор на Сърбия загуби в неделя (13 юни) с 0:1 от Гана в първия си мач за Световната купа от група "Д", с което затрудни значително продължаването на отбора във втория кръг от турнира. 
						„Момчетата обещаха, че ще дадат всичко от себе си на терена, но през повечето време гледахме няколко уплашени лица, които нямаха ясна идея как да атакуват. Отборът на Гана не игра много по-добре, но игра силно и запази позициите си”, каза разочарованият фен Небойша Калибарда за SETimes. 
						Тактиката на треньора Радомир Антич може би звучи добре на теория – да победи Гана чрез бързи контраатаки, разчитайки на крилата – но реалността за отбора в Претория се оказа различна. Сръбските полузащитници безуспешно се опитваха да отбележат гол, подавайки дълги пасове към нападателите, а Гана затрудни сърбите с контраатаки. 
						Крилата Милош Красич и Ненад Милияш се бореха за контрола върху топката, изправени срещу страховитата отбрана на ганайците, но през първите 20 минути не успяха да създадат нито една голова ситуация. Защитниците на Гана не оставиха почти никакви възможности за маневрирането на сръбските нападатели Никола Жигич и Марко Пантелич. 
						Високият 202 см Жигич практически не участваше в играта, а колегата му Пантелич получи топката само няколко пъти. Едва след като Жигич беше заменен с нападателя Данко Лазович в 69-ата минута, сръбското нападение започна да влиза в ритъм. 
						Междувременно защитниците на Сърбия отблъскваха атаките на крилата на Гана. И докато изглеждаше, че мачът ще завърши с равенство, крайният резултат дойде след грешки и наказания. Александър Лукович получи жълт картон за фаул в 54-ата минута, а 20 минути по-късно беше отстранен от игра за задържане на противников играч. 
						С играч по-малко сръбският отбор повиши темпото. Но играчите изгубиха устрема си в 83-ата минута, когато Здравко Кузманович игра с ръка, за да отклони пас на Гана в сръбското наказателно поле. 
						Отсъдена беше дузпа в полза на Гана, реализирана от Асамоа Гиан, и минути преди края на мача Гана поведе с 1:0. Кузманович публично се извини за глупавата си грешка. 
						 На Сърбия й предстои трудна битка, ако иска да излезе от група „Д“. В петък отборът ще играе срещу обявената за фаворит Германия, която показа експлозивната си сила в неделя, сразявайки Австралия с 4:0. 
						Антич се опита да запази оптимизъм, като каза, че срещата с Гана „вече е зад нас” и че отборът се подготвя да се изправи срещу Германия. Той обясни, че заради загубата „трябва да имаме различно отношение, защото в оставащите мачове трябва да спечелим точки”. 
						 „Обещавам, че това не е краят”, каза Антич.

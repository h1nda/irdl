САЩ подкрепят присъединяването на Македония към НАТО
					14/03/2007
					Съединените щати подкрепят стремежите на Македония за членство в НАТО, но са необходими по-интензивни реформи, каза помощник държавният секретар по европейските и евроазиатските въпроси Даниел Фрийд по време на посещение в Скопие.
					От Марина Стояновска за Southeast European Times от Скопие -- 14/03/07
 
					 
						
Помощник държавният секретар по европейските и евроазиатските въпроси Даниел Фрийд (вляво) и македонският премиер Никола Груевски дават пресконференция в четвъртък (8 март). [Томислав Георгиев]
						Помощник държавният секретар по европейските и евроазиатските въпроси Даниел Фрийд бе в Скопие в четвъртък (8 март), за да подкрепи амбициите на Македония за членство в НАТО и ЕС и да насърчи страната да продължи с реформите. 
						"Съединените щати искат Македония да бъде най-силният кандидат за НАТО," каза Фрийд. "Президентът и премиерът знаят какви са предизвикателствата и какво трябва да се направи." 
						Американският дипломат се срещна с премиера Никола Груевски, президента Бранко Цървенковски и лидерите на опозиционните партии -- Радмила Шекеринска от Социалдемократическата партия и Али Ахмети от Демократичния съюз за интеграция. Посещението му бе част от регионална обиколка, която включваше още посещения в Белград и Прищина. 
						Македония трябва да измине дълъг път в борбата с корупцията и организираната престъпност, както и в прилагането на Охридското споразумение и реформите в икономиката, каза Фрийд. "Това трябва да стане през следващите шест месеца, тъй като тогава НАТО ще направи преглед на постиженията на кандидатите." 
						Груевски го увери, че Македония разбира, че трябва да си напише "домашното". "Тази година правителството ще вложи много енергия в реформите," обеща той. "Вярваме също, че всички политически партии ще допринесат и ще участват в подготовката на Македония за членство в ЕС и НАТО." 
						Той подчерта също участието на страната в мироопазващи и стабилизационни мисии и във войната срещу тероризма. "Македония ще продължи да бъде част от борбата срещу глобалния тероризъм и ние ще останем заедно с нашите партньори в Ирак, Афганистан и Босна," каза той. 
						Фрийд бе в Скопие само един ден, след като Камарата на представителите на САЩ прие законопроект, с който подкрепи присъединяването към НАТО на Македония, Грузия, Украйна, Албания и Хърватия. 
						Решението подчертава подкрепата на САЩ за продължаващото разширяване на Алианса, който ще приеме "демокрации, които могат и желаят да посрещнат отговорностите на членството". 
						То призовава конкретно за "своевременното приемане на Албания, Хърватия, Грузия и Македония в НАТО" и одобрява предоставянето на съдействие в областта на сигурността за тези страни.

Иджет Мемети: "В нашето общество съществува дискриминация"
					20/07/2009
					Според омбудсмана на Македония страната трябва да извърви дълъг път на повишаване на информираността за нарушенията на правата на човека.
					От Марина Стояновска за Southeast European Times от Скопие -- 20/07/09
 
					 
						
Македонският омбудсман Иджет Мемети. [Правителство на Македония]
						В Македония все още съществуват много проблеми в областта на правата на човека. Без наличието на закон за борба с дискриминацията в страната адекватното и равно представителство на членовете на обществото не се осъществява в пълна степен, заяви македонският омбудсман Иджет Мемети в интервю за Southeast European Times. 
						
						Southeast European Times: Какво е положението с човешките права и свободи в Македония? 
						
						Иджет Мемети: Броят на получените през 2008 г. оплаквания, който малко се различава от броя на оплакванията през предходните години, показва, че все още съществуват много случаи на нарушаване на правата на гражданите. Големият брой жалби показва, че по отношение на институциите гражданите нямат доверие в съдебната система. Все още трябва да бъде направено много за повишаване на осведомеността в областта на зачитането на правата на човека сред отговорните за решенията лица. 
						
						SETimes: В каква степен си сътрудничите с институциите или органите на държавната администрация, когато гражданите подават оплаквания? 
						
						Мемети: Сътрудничеството като цяло се подобри, но ... това подобрение е само формално, чрез представянето на отговори от институциите. Друг въпрос е доколко техните отговори са обосновани и уместни. 
						
Според Мемети затворническата система в страната се нуждае от конкретни действия от страна на държавата. [Гети Имиджис]
						
						SETimes: Вие сте единствената институция, която следи за прояви на дискриминация, за адекватното и равно представителство на членовете на обществото съгласно Охридското рамково споразумение. Как се осъществява този процес и приема ли държавната администрация подобен курс на действие? 
						
						Мемети: Принципът на адекватно и равно представителство на членовете на обществото не се осъществява в пълна степен. Процесът е бавен и държавните предприятия и фондове не спазват този принцип. Дискриминацията е деликатен въпрос. От години изтъкваме необходимостта от закон за борба с дискриминацията в Македония и разпознаването на случаите на дискриминация и осигуряването на правна рамка за защита на жертвите все още е трудно, въпреки че описаните в няколко жалби очевидни прояви на дискриминация бяха успешно решени. 
						
						SETimes: Миналата година комитетът срещу мъченията на Съвета на Европа заяви, че затворници в Македония са измъчвани. Какво е вашето мнение по този въпрос? 
						
						Мемети: Нашата институция отбеляза няколко случая на мъчения в затворническите и образователно-изправителните институции, които ние разследвахме и въз основа на нашите заключения внесохме наказателни обвинения срещу извършителите. Нашата превантивна дейност е от особена важност -- например извършване на редовни посещения в подобни институции, които ние ще засилим, тъй като според Закона за ратифициране на Факултативния протокол към Конвенцията срещу мъченията омбудсманът играе ролята на национален превантивен механизъм в Македония. 
						
						SETimes: Какво трябва да бъде направено, за да се подобрят условията в затворите? 
						
						Мемети: За да бъдат преодолени слабостите в системата на затворите, е необходима конкретна държавна дейност, не само на думи, но и на действия. През годините съм посочвал в годишните си доклади, че условията в затворите не отговарят на стандартите и това е пряко нарушение на правата на затворника. Въпреки това все още не са предприети позитивни действия въз основа на моите препоръки. 
						
						SETimes: Вие си сътрудничите с други омбудсмани в региона. Къде бихте поставил Македония в сравнение с други страни от Югоизточна Европа по отношение на защитата на правата на човека? 
						
						Мемети: Не мисля, че се различаваме особено от други страни от региона, които като нас преминаха през преходен период. И други страни са изправени пред същите проблеми при решаване на въпросите с държавната администрация и защитата на правата на гражданите. 
						
						SETimes: Македония е последната държава в региона без закон за борба с дискриминацията. Смятате ли, че това ще се промени в бъдеще? 
						
						Мемети: [Преди няколко месеца] в парламента се проведе публичен дебат по законопроекта за борба с дискриминацията. Надявам се, че процесът [на приемане на закона] ще бъде ускорен и най-накрая ще имаме правна рамка за решаването на този въпрос. Въпреки че гражданите трудно разпознават случаите на дискриминация и нарушаване на правата на човека, всички ние знаем, че те съществуват в нашето общество.

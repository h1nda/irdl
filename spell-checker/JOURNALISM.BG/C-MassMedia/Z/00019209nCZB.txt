Македония е транзитен път за незаконни емигранти към страните от Европейския съюз
					10/07/2006
					Въпреки че от Македония не е източник на голям брой хора, желаещи да влязат незаконно в страни-членки на ЕС, географското положение на страната на Балканите, в близост до Гърция, страна-членка на ЕС, я е превърнало във важен транзитен пункт. Незаконното влизане в други страни през Македония нараства, макар че усилията на македонските власти да пресекат тези опити, също са се увеличиха. Граничният контрол става все по-ефективен, особено сега, когато статутът на страната на кандидатка за членство в ЕС осигурява силна мотивация.
					От Зоран Николовски за Southeast European Times в Скопие – 10/07/06
 
					 
						
[Southeast European Times]
						Статистическите данни от Министерството на вътрешните работи на Македония показват нарастване на броя на незаконното преминаване на границата на Македония към страни-членки на ЕС главно през границата с Гърция. В същото време обаче, полицията на страната става все по-ефективна. 
						През първите три месеца на тази година например властите попречиха на 716 души да пресекат незаконно границата, което е 145 процентно увеличение на превенцията в сравнение със същия период на миналата година. През първите девет месеца на 2005 г., са регистрирани общо 1181 опита за незаконно пресичане на границата, което е увеличение от 21 процента в сравнение с предишната година. Според данните все повече хора са готови да нарушат закона с надеждата да си осигурят по-добър живот на Запад. Повечето незаконно преминаващи границата хора, интервюирани от полицията, привеждат икономически причини като основна своя мотивация. 
						Лицата, пресичащи незаконно границата, са от различни националности и дори от различни континенти. Най-големият брой - 1057 през миналата година - са били албанци. Данните от 2005 г. включват също и 59 македонци, опитали се да преминат в Гърция, както и 54 сърби и черногорци, десет българи, по трима от Румъния, Перу и Турция, както и по един от Таджикистан, Русия и Босна и Херцеговина. 
						Подобно многообразие от националности имаше и тази година. Повечето незаконни пресичания бяха регистрирани на границата с Гърция, следвани от нарушаване на границите с Албания, България и Сърбия. 
						Зад статистическите данни се крият драматични истории. Престъпниците, които организират незаконното пресичане на границата, са най-малкото безкрупулни. Те взимат от хората хиляди евро, а изобретателността им при избирането на средствата за транспортиране е безкрайна. При инцидент през май, македонската полиция откри 12 албански и осем китайски граждани в специално конструиран тайник в камион. Пътниците бяха притиснати между купчини боклуци и стари автомобилни купета. 
						
Незаконното пресичане на македонската граница в други страни нараства. [AФП]
						Един по-драстичен случай, който за щастие завърши без фатален край, бе регистриран през януари, когато македонската гранична полиция спаси трима бъдещи емигранти от замръзване. Те бяха албанци, опитващи се да преминат нелегално в Гърция. Те влезли законно в Македония и се скитали в планината Каймакчалан, когато били застигнати от снежна буря. Използвали мобилните си телефони, за да се обядат на семействата си, които след това информирали полицията. Била извършена светкавична спасителна операция. 
						Гърция предлага работа в портокалови и мандаринови плантации през лятото и в маслинени гори през есента. Заплащането е между 25 и 30 евро на ден. Освен това Гърция е и популярен пункт за незаконно прехвърляне чрез фериботи до пристанища в Италия. 
						Според полицията съществуват три основни маршрута към страните от ЕС. Първият, тръгващ от Македония е за Италия през Гърция. Вторият започва в албанското пристанище Дурес с дестинация Бари, а третият е сухоземен транзитен маршрут през балкански страни към Словения, Италия, Австрия и напоследък - Унгария. 
						Македонската полиция регистрира нови успехи в разкриването на банди на трификанти. Според експертите успехите се дължат на въвеждането на интегрирана система за управление на границите. Полицията пое сигурността на границите от армията и подобри комуникациите между граничните пунктове. Сега, когато Македония придоби статут на страна-кандидатка за членство в ЕС, тя има силна мотивация да постигне още по-големи успехи в това отношение. 
						Съдебната битка срещу организираните мрежи също набира скорост. В момента тече съдебен процес срещу група от 28 души, обвинени в незаконен трафик на емигранти и коли. Обвиненията са били повдигнати от Отдела за борба срещу организираната престъпност и корупцията и Министерството на вътрешните работи. По време на процеса на разследване, са били проведени специални мероприятия като следене, записване и подслушване на заподозрените. 
						Според обвинителния акт, групата съществува от 2005 г. и е била организирана от двама от обвиняемите. Те са използвали камиони за транспортирането, като са ги оборудвали със специални тайници. Таксите, заплащани от всеки желаещ да премине незаконно границата, са варирали между 1000 и 1500 евро. 
						Освен усилията на полицията и на съда, Министерството на труда и социалната политика осъществява проект за превенция в сътрудничество с ОССЕ. Целта на проекта е да се подобрят контактите между държавните институции и гражданското общество, като се използва наличната информация, за да се информират хората по-подробно за този проблем. 
						Експертите смятат Македония по-скоро за трансферна зона, а не за източник на емигранти. Населението на страната е едва 2 милиона, а социоикономическите условия, както и традициите на страната, не мотивират голям брой хора да напуснат страната. И наистина британските миграционни власти са регистрирали само 15 случаи на македонски граждани, които са се опитали да потърсят убежище във Великобритания или са пребивавали незаконно там през 2005 г.

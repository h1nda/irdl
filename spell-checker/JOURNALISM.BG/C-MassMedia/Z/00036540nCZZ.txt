Бизнес: Сръбски инвеститори призовават за реформи
					29/10/2010
					Съветът на чуждестранните инвеститори заседава в Белград. Още в деловите новини: износът на Албания е по-висок спрямо същия период на предходната година; в Турция бяха открити нови залежи на шистов петрол.
					 
						
Председателят на СЧИ и генерален директор на „Телнор” Кел-Мортен Йонсен подчерта необходимостта от прилагане на новия модел за растеж чрез ускоряване на структурните реформи. [СЧИ]
						Съветът на чуждестранните инвеститори (СЧИ) – бизнес асоциация на водещите чуждестранни инвеститори в Сърбия – призова правителството да предприеме реформи за подобряване на бизнес климата. По време на представянето на така наречената „Бяла книга за 2010 г.” в сряда (27 октомври) чуждестранните инвеститори призоваха също за разумна макроикономическа политика, която да гарантира устойчив приток на преки чуждестранни инвестиции. Положителният факт, който се отбелязва в доклада, са признаците на икономическо възстановяване, но въпреки това се посочва, че липсата на реформи в съдебната система са пречка, която влошава условията за бизнес в Сърбия. 
						*** 
						Световната банка ще инвестира 200 млн. щ.д. в Македония през периода 2011–2014 г., заяви в сряда (27 октомври) министърът на финансите Зоран Ставревски. Средствата ще бъдат разпределени за проекти в областта на енергетиката, здравеопазването, образованието, селското стопанство и инфраструктурата, които биха подпомогнали усилията за присъединяване към ЕС. 
						*** 
						Износът на Албания е нараснал с 43,6 % през септември в сравнение със същия период на миналата година, съобщи Статистическият институт в сряда (27 октомври). Преобладаващ дял в износа има търговията със страните от ЕС. 68,7 % от целия износ е бил насочен към Италия и Гърция. 
						*** 
						Представители на косовското министерство на икономиката и финансите се срещнаха в сряда (27 октомври) с делегацията на Европейската комисия, отговаряща за икономиките на държавите, потенциални кандидатки. Министерството информира делегацията за новостите в областта на макроикономиката и фискалната сфера в Косово, както и за усилията за привеждане на бюджета на страната за 2011 г. в съответствие с препоръките на МВФ. 
						*** 
						Нови залежи на шистов петрол са били открити в района на Централен Анадол, като общият им обем се оценява на 8 млрд. тона, съобщи в понеделник (25 октомври) турската Агенция за проучване и експлоатация на минерални ресурси. Откритието значително увеличава доказаните шистови запаси на страната, които според предходни оценки възлизаха на 1,64 млрд. тона. Смята се, че новите басейни съдържат от 2,6 до 8,3 млрд. барела петрол на стойност между 218 и 687 млрд. щ.д. 
						*** 
						
						Кипърският министър на финансите Харилаос Ставракис прогнозира, че икономиката на страната ще нарасне с до 1,5 % през 2011 г. Прогнозата беше направена по време на министерска кръгла маса на икономически форум в Никозия в сряда (27 октомври). За тази година Ставракис заяви, че очаква „положителен темп на растеж, между 0,5 и 1 %”. 
						 *** 
						Представители на сръбското правителство и МВФ започнаха в понеделник (25 октомври) разговори във връзка с шестия преглед на стендбай споразумението на Сърбия за 2,9 млрд. евро. Основна тема на деветдневните преговори ще бъде балансирането на бюджета за 2010 г., както и фискалната рамка за 2011 г. Шефът на мисията на МВФ Алберт Йегер и постоянният представител на фонда Богдан Лисоволик съобщиха, че ще настояват правителството да ускори пенсионната реформа. 
						
						(Различни източници – 22/10/10-29/10/10)

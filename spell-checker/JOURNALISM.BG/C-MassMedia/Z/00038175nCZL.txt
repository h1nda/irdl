РС ще организира референдум за съда и прокуратурата на БиХ 
					14/04/2011
					
						БАНЯ ЛУКА, Босна и Херцеговина (БиХ) -- Парламентът на Република Сръбска (РС) реши в сряда (13 април) да бъде проведен референдум по наложените от върховния представител закони и по-специално за Съда и Прокуратурата на БиХ. Решението беше подкрепено от 66 депутати, двама гласуваха против, а седем се въздържаха. Президентът на РС Милорад Додик заяви пред парламента, че Съдът и Прокуратурата на БиХ са пристрастни по отношение на делата за военни престъпления, в които са намесени сърби, което води до междуетническа омраза и нетолерантност. Датата за провеждане на референдума не беше насрочена. 
						Преди гласуването върховният представител Валентин Инцко изрази загриженост във връзка с обсъжданията в събранието, като предупреди, че опитите на автономната област за отхвърляне на закон на ниво държава нарушават Дейтънското мирно споразумение. Инцко припомни също, че законите от 2003 г. за Съда и Прокуратурата на БиХ бяха приети от парламента на БиХ през 2002 г. с подкрепата на всички депутати от двете автономни области. (РТРС, СВП, СРНА, Независне Новине - 13/04/11)

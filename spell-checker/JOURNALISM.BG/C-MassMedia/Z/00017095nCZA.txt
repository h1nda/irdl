В Косово ще бъде проведено преброяване на населението през 2006 г.
					30/12/2005
					Властите в Косово са завършили първата фаза на проучванията за преброяването на населението през следващата година, което ще бъде първото по рода си след разпадането на Югославия.
					От Ерлис Селимай за Southeast European Times в Тирана – 30/12/05
 
					 
						
Преброяване на населението ще се състои през 2006 г., за да се събере точна информация за жителите на Косово. [AФП]
						Косово се подготвя да проведе преброяване на населението през 2006 г. В средата на ноември, местните власти съобщиха за приключването на първата фаза на проучването, което бе извършено в шест общини. 
						Вископоставени служители от Министерството на държавните услуги заявиха, че този етап, проведен в Прищина, Призрен, Гилан, Качаник, Скендерай и Ново Бърдо, е бил "успешен" и е добър знак за процеса като цяло. 
						Продължил повече от две седмици, пилотният проект е целял да събере информация за броя на населението и разпределението им на територията на провинцията. 
						"Главната цел бе да се проверят инструментите за събиране на данни и тяхното функциониране и да се установят евентуалните недостатъци на процедурата, които трябва да се отстранят преди началото на общото преброяване", заяви министърът на държавните услуги Мелихате Термколи.. 
						Данните за населението ще бъде сред факторите, които влияят върху процеса на определяне на бъдещия статут на Косово, добави Термколи. 
						Все още легална част от Сърбия-Черна гора, Косово де факто е протекторат на ООН след края на конфликта от 1998-1999 г. Мнозинството на етническите албанци са за пълна независимост от Сърбия, докато Белград се стреми да запази някаква форма на суверенитет. 
						Последното преброяване в Косово бе проведено през 1981 г. и бе организирано от властите на бивша Югославия. 
						По това време населението на Косово наброяваше почти 2 милиона. Смята се обаче, че общият брой, както и демографската разбивка са се променили значително в резултат на конфликта и свързаното с него разселване. 
						Асамблеята на Косово за първи път одобри регистрирането на населението през 2003 г., но приемането му бе отложено поради възражения от сръбските депутати в парламента.

Дългият път на Турция към членството в ЕС 
					04/10/2004
					Турската кандидатура за членство в ЕС ще навлезе в нова фаза в сряда (6 октомври), когато Европейската комисия ще публикува доклад, който се очаква да изиграе решаваща роля относно това, дали ще бъде определена дата за начало на преговорите на страната за присъединяване. 
					От Фатих Баран за Southeast European Times в Истанбул - 04/10/04
 
					 
						
Комисарят на ЕС по въпросите на разширяването Гюнтер Ферхойген каза, че докладът ще постави акцент върху пропуските на Турция в покриване на критериите за присъединяване. [АФП]
						Пътят на Турция към присъединяване към ЕС започна на 12 септември 1963 г., когато страната стана асоцииран член на Европейската икономическа общност (ЕИО). През 1970 г. Турция и ЕИО подписаха споразумение, което предвижда евентуално пълноправно членство в Съюза. Оттогава обаче страната бе изправена пред множество препятствия, вкл. икономически и политически кризи и преживя два военни преврата. 
						Най-новата пречка касаеше приемането на нов наказателен кодекс, финалната фаза на мащабни реформи, които обхващат всичко от човешките права до структурата на Съвета за национална сигурност, чрез който военните по традиция упражняват влияние върху политическия живот на Турция. Макар че приемането на Кодекса е изискване за присъединяване към ЕС, Съюзът не бе никак доволен от разпоредбата, въведена от управляващата Партия на справедливостта и развитието, която криминализираше изневярата. След дълги дебати парламентът гласува за отпадане на спорния текст. 
						Наказателният кодекс налага отмяната на забраната върху телевизионни и радио-програми или обучение на кюрдски език и премахва бюрократичните ограничения спрямо немюсюлманските религиозни общности. Той въвежда по-строги наказания за лицата, обвинени за изнасилване и убийства на честта, както и предвижда по-строги санкции - от 3 до 12 години затвор - за всеки, който бъде осъден за изтезание. Стотици членове на предишния наказателен кодекс са изменени и опростени, за да отразят съвременните условия. Новият кодекс поставя като своя цел защитата на индивидуалните права и свободи, обществения ред и сигурността, правото на закона, общественото здраве, околната среда и социалния мир, както и превенцията на криминални деяния. 
						Новият кодекс приема международните стандарти, които Турция трябва да приложи на практика с оглед присъединяването си към ЕС. Обаче, дори ако Европейската комисия даде зелена светлина за начало на предприсъединителните преговори в своя докад, който предстои да бъде публикуван в сряда (6 октомври), Турция ще трябва да измине още дълъг път. В неделя комисарят на ЕС по разширяването Гюнтер Ферхойген заяви, че докладът ще постави акцент върху пропуските в процеса на реформи и ще очертае проблеми, които тепърва трябва да се решават. 
						Турският премиер Реджеп Тайип Ердоган призна, че е възможно страната му да изпълни критериите за членство в ЕС не по-рано от 2019 г., въпреки че той заяви категорично, че Турция е "написала домашното си" и сега е време ЕС да свърши своето. 
						"Направили сме всичко що се отнася до критериите ... светът ни бе свидетел. Не мисля, че ще се случи, но ако получим отрицателен отговор, тогава ние просто ще преименуваме Копенхагенските критерии в критерии от Анкара и ще следваме свой собствен път," заяви Ердоган. 
						Междувременно германският канцлер Герхард Шрьодер пое ангажимент да подкрепи началото на предприсъединителни преговори с Турция, ако докладът на ЕК е положителен. Според Шрьодер реформите в страната представляват не просто "отстъпки" пред ЕС, а " произтичат от желанието на Ердоган да види как Турция се превръща в модерна държава." Той предупреди обаче, че може да мине дълго време, преди да се осъществи пълноправното членство.

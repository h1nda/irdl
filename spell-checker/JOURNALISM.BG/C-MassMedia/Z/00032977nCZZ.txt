Бизнес: Инвеститорите се страхуват да инвестират в Косово
					08/01/2010
					Корупцията и сивата икономика са сред посочваните причини за продължаващия спад на чуждестранните инвестиции в Косово. Още в деловите новини: нова възможност за ползващите въздушен транспорт, които искат постоянна линия от Сърбия до Италия.
					 
						
Работници от добивен комплекс в Косово използват стар локомотив. Най-младата държава в Европа страда от спад в инвестициите и други икономически проблеми. [Гети Имиджис]
						Според министерството на търговията и промишлеността през 2009 г. чуждестранните инвестиции в Косово са намалели с 25 % спрямо предходната година. Обяснението е, че това се дължи на световната финансова криза. Тъй като обаче тази тенденция се наблюдава през последните две години, експертите посочват, че причината е неблагоприятната инвестиционна среда, корупцията и сивата икономика. През 2007 г. чуждестранните инвестиции са били в размер на 421 млн. евро, а през следващата година те са намалели до 355 млн. евро. 
						*** 
						
						Турският министър на външната търговия Зафер Чаглаян, участва в бизнес форум в Триполи, Либия, във вторник (5 януари). Той бе начело на делегация от турски предприемачи и се срещна с либийския премиер Али ал Багдади ал Махмуди. В направено по-късно изявление той посочи, че Ал Махмуди е обещал, че турските изпълнители ще получат "лъвския пай" от строителни проекти на стойност около 15 млрд. щ.д.
						*** 
						В края на декември беше открита пряка въздушна линия от Ниш, Сърбия, до Болоня, Италия. Италианската нискотарифна компания „Уинд Джет” ще извършва редовни полети веднъж седмично. Кметът на Ниш Милош Симонович и представителите на „Монтенегро Еърлайнс" се договориха, че в началото на тази година ще започнат да се изпълняват и директни полети между Ниш и Подгорица. 
						*** 
						През третото тримесечие на 2009 г. Албания е регистрирала увеличение на икономическия си растеж с 4,1 %, съобщи Статистическият институт на 30 декември. 
						*** 
						От 25 януари започват да се изпълняват преки полети между Риека, Хърватия, и столицата на Македония Скопие. Македонската авиокомпания „Еълифт Сървис” ще предоставя услугата между остров Кърк и Скопие два пъти седмично. 
						*** 
						Канадското дружество "Резервоар Капитал” планира да изгради две водноелектрически централи с общ капацитет от 48 MW на река Лим, близо до Приеполе, Сърбия. Ненад Радоя, вицепрезидент на дружеството, съобщи в сряда (6 януари), че в момента се работи по проучванията за икономическата ефективност на централите. "Резервоар Капитал” възнамерява да инвестира около 105 млн. евро в проекта. 
						*** 
						Според последния доклад на американската компания за икономически консултации „Ар Джи И Монитор" Източна Европа има най-лошите икономически перспективи за 2010 г. От държавите в региона България е с най-малки шансове за възстановяване, твърди Нуриел Рубини, американският икономист, който прогнозира световната финансова криза. В България и Румъния няма да има положителен икономически растеж до 2011 г., за разлика от други държави в региона, като например Хърватия и Сърбия, за които се очаква да регистрират известен икономически растеж в началото на тази година. 
						
						(Различни източници – 01/01/10-08/01/10)

В БиХ се проведе 11-ото заседание на "Игманската инициатива" 
					15/11/2005
					Въпреки че държавните глави на БиХ, Хърватия и Сърбия и Черна гора не подписаха общо изявление, неотдавнашното заседание на "Игманската инициатива" предостави възможност за обсъждане на начините за подобряване на бъдещите отношения.
					От Антонио Пърленда за Southeast European Times от Сараево – 15/11/05
 
					 
						
Президентът на Сърбия и Черна гора Светозар Марович (вляво), хърватският президент Стипе Месич (вдясно) и членът на тристранното председателство на Босна и Херцеговина Сюлейман Тихич (в средата) се ръкуват в Сараево на 7 ноември. [AФП]
						Държавните глави на Босна и Херцеговина (БиХ), Хърватия и Сърбия и Черна гора се срещнаха в Сараево на 7 ноември, за да обсъдят подобряването на междудържавните отношения в "Дейтънския триъгълник". Поводът бе 11-ото заседание на "Игманската инициатива" - движение, обхващащо 140 НПО от трите страни. 
						"Десет години след Дейтън -- Следващи стъпки на сътрудничеството" бе темата на сесията, която приключи с общо изявление, препоръчващо промени в Дейтънското споразумение от 1995 г., което сложи край на междуетническия конфликт в БиХ. Плановете за подписването му от хърватския президент Стипе Месич, сръбско-черногорския президент Светозар Марович и члена на председателството на БиХ Сюлейман Тихич обаче пропаднаха, след като босненската сръбска страна изказа възражения по текста. 
						Канцеларията на Борислав Паравац, босненския сръбски член на тристранното пресдседателство, излезе с декларация, в която остро се критикува фактът, че резолюцията представя "политическо становище за бъдещето на БиХ, което е напълно нереалистично и не изразява волята на всички народи, а на практика представлява абсолютна отмяна на конституционното устройство на БиХ". 
						Съгласно Игманската резолюция Дейтънското споразумение е било реакция на специфична ситуация във време, което вече е отминало, и са необходими промени, за да се изгради "траен и справедлив мир". 
						"Споразумението е заслужило своето място в историята и не трябва да губим време в спорове дали то се нуждае от промени или не," гласи проектоизявлението. "Реалностите на ежедневния ни живот са надживели споразумението, ето защо е нужно да търсим нови форми и рамки за адекватен, функционален и съвременен подход към нуждите на гражданите на БиХ и към новата политическа действителност," се казва още там. 
						Независимо че заседанието приключи без церемония по подписването, то даде възможност на присъстващите държавни глави да потвърдят още веднъж своята решимост за изграждане на взаимни връзки. Марович и Месич изразиха желанието си БиХ да се превърне в стабилна, функционираща и многоетническа страна в периода след Дейтън. Лидерите бяха единодушни, че всякакви промени в Дейтънското споразумение трябва да произтичат от самата БиХ. 
						"Дейтънското споразумение бе единственото възможно решение по онова време," каза Месич. "Но то не е добра основа за изграждане на постоянен мир и стабилност, защото прие някои цели, постигнати по военен път." 
						"Дейтън трябва да бъде обсъден от гражданите и институциите на БиХ и нейните автономни области," каза Марович. 
						"Игманската инициатива" е вдъхновена от група интелектуалци, които се опълчиха срещу насилието в конфликта в БиХ и пропътуваха разстоянието до Сараево през Игманските планини в знак на солидарност с жителите на обсадената столица. През 2000 г. интелектуалците проведоха първото заседание на инициативата в Баня Лука с призив за сътрудничество и приятелство между страните -- ход, който ги изведе много по-напред от правителствата, които тогава бяха на власт.

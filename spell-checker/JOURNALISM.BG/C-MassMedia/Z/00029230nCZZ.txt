Бизнес: "Мишлен" ще открие логистичен център в Сърбия
					06/02/2009
					"Мишлен" ще инвестира 10 млн. евро в Сърбия. Още в новините: Косово и Албания подписаха договор за изграждането на електропровод; Хърватия ще намали броя на разрешенията за работа за чужденци.
					 
						
Главният изпълнителен директор на "Мишлен" Мишел Ролие подписа договора със сръбския вицепремиер Божидар Джелич. [Гети Имиджис]
						Производителят на автомобилни гуми "Мишлен" ще инвестира 10 млн. евро в Сърбия, съобщи в понеделник (2 февруари) вицепремиерът Божидар Джелич на Световния икономически форум в Давос, Швейцария. Планът предвижда откриване на логистичен център през следващите 18 месеца. Джелич и главният изпълнителен директор на "Мишлен" Мишел Ролие са обсъдили и капацитета на предприятието. "Обсъдихме възможността за увеличаване на производството от шест милиона гуми годишно, производителността на фирма “Тигар-Мишлен” в момента, и ще продължим да работим върху това," каза Джелич след срещата. 
						*** 
						
						Косово и Албания ще изградят магистрален електропровод с дължина 238 км. Електроразпределителните оператори на страните са постигнали тази договореност на 30 януари в Прищина. Проектът, който ще продължи 20 месеца, ще започне тази година и ще бъде на стойност 70 млн. евро. 
						*** 
						
						Хърватия възнамерява да намали през тази година броя на разрешенията за работа за чуждестранни работници с 25 % в сравнение с 2008 г., съобщиха медиите във вторник (3 февруари). Общо 8 000 чуждестранни работници ще получат разрешение за работа през тази година. Намалението ще засегне най-вече строителния сектор. Повечето чуждестранни работници в Хърватия са от съседна Босна и Херцеговина. 
						*** 
						
						Румънското правителство се стреми да осигури 250 млн. евро за държавната “СЕС Банк”, за да помогне на малките и средни предприятия да се справят с икономическата криза. Като част от усилията за насърчаване на бизнеса правителството няма да облага печалбата, която предприятията са реинвестирали в собствената си дейност. Мерките са предвидени в държавния бюджет за 2009 г., който бе представен от министър-председателя Емил Бок. 
						*** 
						
						Кипърският президент Деметрис Христофиас представи във вторник (3 февруари) финансов пакет на стойност 300 млн. евро за стимулиране на туристическия и строителния сектор в страната. Правителството ще отпусне около 250 млн. евро за насърчаване на строителството и общо 51 млн. евро в подкрепа на туризма. 
						*** 
						Тринадесетото Източно-средиземноморско международно изложение за туризъм и пътувания ще се проведе в Истанбул от 12 до 15 февруари, съобщи Анадолската информационна агенция. Очаква се да участват около 3 000 фирми от 50 държави. 
						*** 
						Икономическата комисия на албанския парламент прие във вторник (3 февруари) законопроект, който задължава транспортните компании да покриват всички щети, които техните пътници може да понесат. Според новия законопроект превозвачите от сухопътния, железопътния, водния и въздушния транспорт ще трябва да сключат договори със застрахователни компании и да осигурят застрахователно покритие на стойност до 3 000 евро за заплащане на обезщетения. 
						
						(Различни източници - 30/01/09 - 06/02/09)

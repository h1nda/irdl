НАТО и ЕС ще създадат фонд за подпомагане на демобилизираните войници в БиХ
					04/04/2006
					 
						БРЮКСЕЛ, Белгия -- НАТО и ЕС ще създадат общ фонд за подпомагане на реинтеграцията на демобилизираните войници в БиХ, съобщиха медиите в понеделник (3 април), цитирайки генералния секретар на НАТО Яп де Хоп Схефер и върховния представител на ЕС за външната политика и сигурността Хавиер Солана. Отправена е покана към страните членки на двете организации да дадат своя финансов принос в този фонд, за да може през следващите три години да се съберат 13 млн. евро. Очаква се програмата да помогне за преквалификацията на 11000 войници, засегнати от преструктурирането на въоръжените сили. 
						Също в понеделник експерти на НАТО представиха пред лидерите на Босна и Херцеговина (БиХ) процеса на присъединяване към програмата "Партньорство за мир". Рафи Грегорян, политически съветник към щаба на НАТО в Сараево, каза, че целта е да се запознае правителството на БиХ със стъпките, които трябва да се предприемат при подготовката за програмата "Партньорство за мир" и потенциалното членство в НАТО. (Фена, ПБС БиХ, Източници на СВП, РТРС - 03/04/06)

Съдът реши, че хърватски министър е злоупотребил с властта
					18/10/2010
					След като бе осъден за злоупотреба с власт, сега министърът на икономиката Дамир Поланчеч го очаква затвор. 
					От Наташа Радич за Southeast European Times в Загреб -- 18/10/10
 
					 
						
Министърът на икономиката Дамир Поланчеч говори с представители на пресата, след като бе осъден в петък (15 октомври). [Ройтерс]
						Бившият вицепремиер и настоящ министър на икономиката Дамир Поланчеч бе осъден на 15 месеца затвор в петък (15 октомври), след като бе признат за виновен за злоупотреба с власт. Ако Поленчеч не спечели обжалването, той ще бъде най-високопоставеният хърватски официален представител, осъден по обвинения в корупция. 
						Поланчеч е наредил да бъде направено проучване от 19 станици, струващо 68 000 евро, за икономическото министерство. Средствата всъщност са били използвани да се плати на адвокат, който е представлявал работници от фабрика, след като държавата е уредила правен спор с тях. 
						Съдия Иван Турудич от Загребският районен съд заяви, че проучването е било очевидно "ненужно и прекалено скъпо платено". 
						Адвокатът Петар Милетич бе осъден на една година затвор и бе лишен от адвокатска практика в продължение на две години. Поланчеч и Милетич също трябва да върнат 68 000 на държавния бюджет. 
						"Не съм виновен и ще обжалвам", каза Поланчеч. 
						В петък той открито обсъди неотдавнашните контакти, които се твърди, че е имал с правителствени служители, включително с премиера Ядранка Косор. Поланчеч твърди, че тя му е съчувствала и го е окачествила като "погрешния човек, на погрешното място, в погрешното време". 
						След като встъпи в длъжност през юли, Косор обяви борбата срещу корупцията в приоритет номер едно. Десетина мениджъри в държавни компании бяха арестувани. В повечето случаи се чака издаване на обвинителен акт. 
						Хърватия се надява да приключи преговорите за присъединяване към ЕС до следващата година. Главно изискване обаче е тя да продължи борбата срещу широко разпространената корупция. 
						Поланчеч казва, че се чувства предаден от бившите си колеги и твърди, че не е действал сам. 
						"Вие се опитахте да ни убедите, че не носите отговорност, но не успяхте. Няма никакви технически грешки; извършеното от вас е престъпно деяние", каза Турудич, когато произнасяше своята присъда. 
						Той също каза на Поланчеч, че вероятният мотив е бил да се спечелят допълнителни политически точки при бившия преимер Иво Санадер. 
						"Вие сте имали високи стандарти, за които е трябвало да се грижите, а вместо това вие изцяло сте унищожили репутацията на политиката и закона. Няма шанс да докажете, че онова което сте извършили, е било за благото на Хърватия", каза съдията. 
						Адвокатът на Поланчеч Анто Нобило заяви, че неговият клиент ще обжалва.

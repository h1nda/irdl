ЕС изключи тръбопровода "Набуко” от списъка на приоритетните си проекти
					18/03/2009
					Изглежда, че отдавна отлаганият проект за газопровод “Набуко” е изправен пред нови проблеми, тъй като е изчезнал от списъка на проектите, които ще бъдат финансирани от ЕС по плана за икономическо стимулиране.
					(Уорсоу Бизнес Джърнъл, Хюриет - 18/03/09; EurActiv, Euobserver, Dnevnik.bg, Медиапул, Hotnews.ro - 17/03/09; ДПА, Найн o'клок - 16/03/09)
 
					 
						
Официални представители на ЕС потвърдиха, че тръбопроводът, който е смятан за водещ проект на Съюза, е изчезнал от списъка на енергийните проекти, които ще бъдат финансирани по плана. [Гети Имиджис]
						“Набуко” — газопроводът с дължина 3300 км, проектиран за пренос на каспийски газ до Европа през Турция и Балканите с цел ограничаване на зависимостта на ЕС от руския газ – бе премахнат от списъка на енергийните и широколентовите проекти, които ще бъдат финансирани по плана за стимулиране на ЕС, съобщи във вторник (17 март) брюкселският сайт EurActiv. 
						Външните министри от ЕС обсъдиха плана на стойност 5 млрд. евро по време на среща в понеделник, но не успяха да постигнат съгласие по списъка на енергийните и широколентовите проекти. Очаква се лидерите на ЕС да вземат решение за списъка в четвъртък в Брюксел. 
						Чешкият вицепремиер по европейските въпроси Александър Вондра, чиято страна в момента е ротационен председател на ЕС, в понеделник изрази надежда, че държавите, членки на ЕС, може да постигнат съгласие. Ако това стане, Европейският парламент може да одобри плана за стимулиране преди края на своя мандат. В противен случай доверието към всички ще бъде поставено под въпрос, заяви Вондра. 
						Европейската комисия (ЕК) първоначално предложи да предостави 250 млн. евро за споделяне на риска и да помогне при осигуряването на банкови кредити за “Набуко”. Тази сума по-късно бе намалена до 200 млн. евро. 
						В последния вариант на проекта на списъка вместо “Набуко” се появява по-широко понятие -- "Южен коридор". То включва различни проекти в Южна Европа, включително нов тръбопровод Турция-Гърция-Италия (ИТГИ) между гръцкото йонийско крайбрежие и Италия. 
						Румънският външен министър Кристиан Дяконеску предупреди, че неговата страна няма да гласува за пакета от стимули, ако в него не бъде включен “Набуко”. Позицията на Румъния се подкрепя от Австрия, Полша и Словакия, заяви той. 
						Подобно на него, полският министър по европейските въпроси Миколай Довгелевич заяви, че министър-председателят Доналд Туск ще се опита да убеди лидерите на ЕС да върнат "Набуко”, за да бъде намалена зависимостта от руските газови доставки. 
						Договорът за тръбопровода "Набуко” бе подписан през 2002 г. Авторите на плана очакват първият етап от него да бъде завършен през 2014 г. След като бъде пуснат в пълна експлоатация, “Набуко” ще пренася до 31 млрд. кубически метра газ годишно до Европа през Турция, България, Румъния и Унгария. 
						Наблюдатели очакват Азербайджан да стане първият доставчик на газ по проекта. Страните от Близкия изток може евентуално да се присъединят като доставчици по-късно. 
						Въпреки че германското дружество РВЕ се присъедини към петте други енергийни компании от консорциума "Набуко” -- ОМВ от Австрия, МОЛ от Унгария, “Булгаргаз” от България, “Трансгаз” от Румъния и “Боташ” от Турция – Германия е един от най-големите противници на финансирането на проекта с европейски фондове. 
						Германският канцлер Ангела Меркел неотдавна заяви, че най-големият проблем на “Набуко" не е финансирането, а намирането на газ за захранването на тръбопровода.

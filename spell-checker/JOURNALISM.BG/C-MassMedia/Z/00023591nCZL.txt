Според американски дипломат Ал Кайда използва БиХ като транзитен пункт
					19/08/2007
					 
						САРАЕВО, Босна и Херцеговина (БиХ) -- Според доклади на разузнаването Ал Кайда вероятно използва БиХ като транзитен пункт, заяви високопоставен американски дипломат в петък (17 август). Рафи Грегориан, заместник на Върховния представител на международната общност в БиХ Мирослав Лайчак, заяви за всекидневника "Дневни аваз", че има хора в БиХ, които подкрепят терористичната групировка и са готови да осигурят подслон, пари и фалшиви документи на нейни членове. Той добави, че някои чуждестранни бойци, присъединили се към босненската мюсюлманска армия по време на конфликта от 1992-1995 г. имат преки връзки с Ал Кайда. Повечето от тях, обясни той, са по-скоро помагачи, отколкото терористи, очакващи заповеди. Правителството на БиХ наскоро отне гражданството на около 400 бивши ислямистки бойци. 
						Други новини - Военнослужещи от ЮФОР се присъединиха към пехотна част на босненската армия за първите съвместни военни учения откакто двете армии на страната бяха консолидирани в една. Говорител заяви, че четиридневните учения целят подобряване на готовността на ЮФОР да поддържа сигурна и стабилна обстановка в страната. (Дневни аваз, AФП, ХИНА, Вечерни лист, Радио "Свободна Европа", РТРС, СРНА - 18/08/07; AФП, AП, АКИ - 16/08/07)

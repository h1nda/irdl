Огнеборците в Сърбия не достигат
					26/04/2011
					Сърбия разполага с около половината от необходимите огнеборци и трябва да разчита на доста остаряло оборудване.
					От Бояна Милованович за Southeast European Times от Белград - 26/04/11
 
					 
						
В Сърбия огнеборците се сблъскват със заплашителни препятствия за ниско заплащане. [Никола Барбутов/SETimes]
						Сърбия страда от големи празноти в сектора за аварийно-спасителна дейност, където огнеборците се изправят пред редица предизвикателства по време на работа, които пречат на ефективността им и излагат живота им на по-голям риск. 
						Според европейските стандарти Сърбия разполага с близо половината от необходимите огнеборци, а оборудването й е остаряло. 
						Има пожарни, където на смяна има само по един човек, а оборудването и пожарните коли са на повече от двадесет години, каза за SETimes Предраг Марич, началник на Отдела по аварийно-спасителна дейност във вътрешното министерство. 
						Реформите в сектора започнаха през юли 2010 г., когато служителите от министерствата на отбраната и на околната среда се присъединиха към службата. Понастоящем в сектора работят 4 000 души, от които 3 000 са огнеборци и около 1 000 са заети в гражданската защита и пожарната охрана. 
						"Мисля, че когато става дума за капацитет, Сърбия е сред страните с най-малко огнеборци на глава от населението, и се съмнявам това положение да се промени скоро. В Сърбия има 3 000 огнеборци, а трябва да има около 6 000. За съжаление пари за това сега няма," обяснява Марич. 
						Той добавя, че би се сметнало за успех, ако още 1 000 огнеборци попълнят редиците през следващите три години. Белград например има около 660 огнеборци, което не е достатъчно за град с повече от два милиона души население. 
						В най-тежко положение са отрядите, които получават най-много повиквания за помощ, като пожарните служби в Белград и Нови Сад, както и някои екипи във Войводина и Южна Сърбия. Независимо от недостига на кадри и оборудване огнеборците пристигат на мястото на пожара средно след седем до осем минути от получаването на повикване, дори и когато няма достатъчно хора. 
						"Често само един човек е на смяна. Той не може едновременно да запали камиона, да стигне до мястото на пожара и [всъщност] да натиска с един крак педала за газта, докато едновременно с това гаси пожара," обяснява шефът на отдела по аварийно-спасителна дейност. 
						Марич подчертава също, че секторът за аварийно-спасителна дейност в Сърбия е единствената служба в региона, която оперира централно, на държавно ниво. В други държави пожарните и спасителните служби са организирани по места. "Именно заради липсата на работна ръка е важно да имаме единна служба. По този начин, ако е необходимо, можем да пращаме хора от един град и на други места," обяснява той. 
						Добрата новина е, че секторът за аварийно-спасителна дейност има собствен бюджет за първи път и в резултат на това всеки огнеборец в Сърбия ще спечели. До края на годината за противопожарни автомобили и защитно оборудване за огнеборците ще бъдат похарчени между 2 и 3 млн. евро. 
						"Огнеборците - спасителите - са гръбнакът на тази служба. Те спасяват живота на много хора и жертват много срещу заплата от около 32 000 динара (около 300 евро). За тях и техния кураж трябва да се говори," настоява Марич.

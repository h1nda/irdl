Хърватия е обхваната от предизборна треска
					01/12/2011
					Гласоподавателите в Хърватия ще гласуват на парламентарните избори на 4 декември.
					От Наташа Радич за Southeast European Times от Загреб -- 01/12/11
 
					 
						
Хърватите са изправени пред нова смяна на правителството. [Петър Кос/SETimes]
						За седми път от обявяването на независимостта гласоподавателите в Хърватия ще отидат до урните, за да изберат управляващи за следващите четири години. 
						"Не знам още дали ще гласувам в неделя. Мисля, че всички са едни и същи", каза Ана Мария Бегович, учителка от Загреб. "Ако реша да изляза в неделя и не е много студено, ще гласувам за СДП, тъй като още не сме видели [Зоран] Миланович как действа като политик. Тези от [ХДС] до момента не са показали нищо от съществено значение", завърши тя. 
						Нино И., механик, не е съгласен и ще гласува за управляващата ХДС. "Те започнаха борба с корупцията и ценят местните и патриотичните ценности, затова ще гласувам за тях." 
						Татяна Раногаец, домакиня, казва, че ще гласува за нова партия, Хърватската работническа партия. "Мисля, че са честни хора. Знам, че няма да получат много гласове, но съм сигурна, че ще влязат в парламента, и искам да им помогна. Всички сме малко уморени от тези едни и същи лица, които гледаме от години", добави тя. 
						Според агенция "Медиана Фидес" последните проучвания сочат, че управляващият Хърватски демократичен съюз (ХДС), който е на власт от 2003 г., ще спечели 41 места, докато лявоцентристката опозиция, обединена в коалиция "Кукуригу", ще спечели 83 места. 
						"Изборите в Хърватия както винаги са важни поради две причини. Първо, Хърватия е все още млада демокрация, едва на двадесет години, в смисъл на многопартийни избирателни системи и либерална демокрация, каквато я познаваме в днешни дни. Така че всеки изборен цикъл е от значение за събирането на гласовете, тъй като повече от половината електорат участва повече в "изборите" в социалистическа Югославия, отколкото в демократичните", заяви за SETimes Ведран Обучина, политически анализатор и коментатор. 
						"Второ, и може би по-важно за днешна Хърватия, е политическата култура", каза Обучина. 
						"В държава, където министър-председатели, министри и други управляващи са хващани в мръсни сделки или са разследвани, никой не желае да подава оставка. Не само да се оттегли от поста си, а също и от позицията си на председател на партията или партиен функционер. В западните, установени отдавна демокрации е недопустимо един политик да остане на поста си, дори ако само имиджът му е застрашен. Ето защо хърватите трябва да излязат в изборния ден, тъй като това е единствената възможност в нашата политическа система да се сменят наистина представителите на институциите", каза той в заключение. 
						Тъй като не се очакват никакви изненади в неделя, лявоцентристката коалиция ще управлява страната за втори път от обявяването на независимостта й. Досега партията е печелила само веднъж през 2000 г., когато бившият лидер на социалдемократическата партия (СДП) Ивица Рачан стана министър-председател. 
						Новият лидер на СДП Зоран Миланович може да получи същата възможност този път, въпреки че министър-председателят Ядранка Косор, лидер на дясноцентристкия ХДС, иска да остане начело. 
						Кампанията беше отражение на икономическата ситуация: пестелива - знак за рецесията, която удари силно Хърватия. Партиите се състезаваха най-вече като обясняваха как ще се справят с финансовата криза. 
						За първи път в историята партиите отвориха специални сметки за превод на финансови дарения, което на свой ред подобри прозрачността на финансирането на кампанията. 
						Системата на гласуване в Хърватия не е ясно формулирана и създава голям проблем. НПО, като "ГОНГ", насочиха общественото внимание върху проблема, но списъците с гласоподавателите не са напълно актуализирани. 
						Регистрацията на гласоподавателите представлява друг проблем. В Хърватия живеят 4 290 612 души, но в списъците присъстват 4 505 081 гласоподаватели. Дори да се прибавят хората, живеещи зад граница, броят на гласоподавателите не може да надвишава броя на жителите, включително непълнолетните лица, с толкова много. 
						Гордана Обрадович, директор на Центъра за обучение, изследвания и консултации (СЕСИ), посочи пред SETimes и друг проблем. 
						"Политическите партии не направиха нищо, за да уважат и приложат нуждата от квоти в своите листи за най-малко 40 % жени кандидатки. Ако партиите трябваше да платят за тези нарушения, ХДС би платил 70 000 евро, а коалиция "Кукуригу" 55 000 евро", каза тя. 
						Поради тази причина СЕСИ изготви "списък на срама", където са включени всички партии, които не са предложили подходящо политическо представителство на жените в своите кандидатски листи.

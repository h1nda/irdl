Ламберто
			Заниер
		
		Ръководител на ЮНМИК
		(AФП - 26/06/08; Информационен център на ООН -- 24/06/08 - 26/06/08; Синхуа - 21/06/08; AФП - 20/06/08; AКИ - 18/06/08; ЮНМИК; НАТО; Правителство на Италия)
 
		 
			
			Италианският ветерен дипломат Ламберто Заниер пое поста на нов Специален представител на Генералния секретар на ООН Бан Ки Мун и ръководител на ЮНМИК на 20 юни 2008 г. Той смени германеца Йоахим Рюкер и стана седмият ръководител на ЮНМИК след създаването на мисията през 1999 г. 
			Роден на 15 юни 1954 г. в община Фаганя в Североизточна Италия, Заниер има докторска степен по право от Университета в Триест. 
			Той работи за юридическата служба на ФАО в Рим от 1976 до 1978 г., когато постъпва в Министерството на външните работи на Италия. Като дипломат от кариерата, Заниер служи в посолствата на Италия в Обединените арабски емирства, Австрия и Холандия. 
			През 1991 г. италианското правителство го изпраща в НАТО като ръководител на секцията по разоръжаване, контрол над въоръженията и кооперативната сигурност. Той остава на този пост до 1997 г. 
			Заниер председателства преговорите за приемане на Договора за конвенционалните въоръжени сили в Европа от лятото на 1998 г. до подписването на Споразумението от държавните глави и ръководителите на правителствата на страните от ОССЕ на срещата на върха в Истанбул през ноември 1999 г. 
			От 2000 до 2002 г. той е постоянен преставител на Италия в Изпълнителния съвет на организацията за забрана на химическите оръжия в Хага, където също се занимава и с въпросите на Международния наказателен трибунал за бивша Югославия. 
			През 2002 г. Заниер постъпва в ОССЕ като директор на Центъра за предотвратяване на конфликти във Виена. Той остава на този пост до 2006 г. Отговорностите му включват контрол върху функционирането на седемте цивилни мисии на Балканите и десетина други в Източна Европа, района на Кавказ и Централна Азия. I
			Преди да бъде назначен за ръководител на ЮНМИК Заниер работи за Министерството на външните работи на Италия, като се занимава с политическите и оперативни аспекти на на участието на страната в европейската политика на сигурност и отбрана. 
			Той заема поста си в ЮНМИК пет дни след като страната приема конституцията си на 15 юни 2008 г., около четири месеца след като едностранно обяви независимост от Сърбия на 17 февруари. 
			Заниер пристигна в Прищина няколко дни, след като Бан предложи план за преконфигуриране дейностите на ЮНМИК в съответствие с новото положение в Косово и за да даде възможност за започването на ръководената от ЕС мисия за установяването на върховенство на закона с контингент от почти 2000 души. 
			"Виждам това като момент на преход", заяви Заниер на пресконференция след пристигането си в Прищина. "Има много неща, в които трябва да бъде установен ред. Не става въпрос само за преконфигурирането на ЮНМИК, а за преразглеждане на цял пакет от дейности, извършвани от ЮНМИК. 
			Говорейки пред репортери след срещата си с президента на Косово Фатмир Сейдиу няколко дни по-късно, той казва, че са назрели условията за началото на осъществяването на плана на Бан, което вероятно ще приключи в края на октомври 2008 г. 
			Заниер владее свободно италиански, английски и френски, както и испански и немски на работно ниво. 
			Той е женен и има двама сина и две дъщери.

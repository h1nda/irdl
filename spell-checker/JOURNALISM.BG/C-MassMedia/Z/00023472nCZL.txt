Силни бури връхлетяха Балканите след опустошителната гореща вълна
					07/08/2007
					 
						АТИНА, Гърция -- Силни бури връхлетяха голяма част от Балканите в понеделник (6 август) след горещата вълна миналата седмица. Северна Гърция бе сред най-тежко пострадалите райони, като се съобщава за големи наводнения в Солун и Александруполис. Стотици хектари с памук и тютюн са били унищожени.
						Румънските власти очакват силни ветрове, проливни дъждове и градушка през следващите няколко дни. Министерството на околната среда издаде предупреждение за 23 префектури в Източна и Южна Румъния. Трима души загинаха в Констанца в понеделник, когато силният вятър събори дърво върху колата им. 
						В България четири жени и един мъж се удавиха при наводнение във вторник, причинено от проливен дъжд в гр. Цар Калоян, Разградска област. Десет души са ранени, а четирима се водят за изчезнали. 
						Проливните дъждове помогнаха за потушаването на горските пожари, които вилняха в продължение на две седмици в Македония. Студен фронт в неделя вечерта понижи температурите на вр. Солунска глава под нулата и там заваля сняг. 
						Хърватия също вкуси от екстремните атмосферни условия, като температурите в някои части на страната паднаха до 7,5 градуса по Целзий. (Журналул национал - 07/08/07; AНA-MПA, Ройтерс, РИА Новости, A1, Фокус, Hotnews.ro, Макфакс - 06/08/07)

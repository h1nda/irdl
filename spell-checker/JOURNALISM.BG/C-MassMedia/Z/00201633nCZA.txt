Според балкански лидери целта за членство в ЕС и НАТО обединява региона
					13/07/2011
					Президентите на Македония, Албания, Черна гора и Косово се съгласиха във вторник, че бъдещето на четирите държави е в ЕС и НАТО.
					(Уебсайт на президента на Македония, АФП, Синхуа, МИА, Сител, Телма – 12/07/11; Държавен департамент на САЩ – 11/07/11)
 
					 
						
Президентите на Албания, Косово, Македония и Черна гора проведоха във вторник (12 юли) в Охрид трета регионална среща на високо равнище. [Ройтерс]
						Президентите на Македония, Георге Иванов, на Албания, Бамир Топи, на Черна гора, Филип Вуянович, и на Косово, Атифете Яхяга, взеха участие в третата регионална среща на високо равнище, която се състоя в Охрид във вторник (12 юли). 
						Държавните ръководители на четирите страни отбелязаха, че процесът на евро-атлантическа интеграция на региона може да бъде ускорен чрез укрепване на икономическото сътрудничество, улесняване на свободното движение на хора и капитали, насърчаване на предприемачеството и увеличаване на инвестициите в региона. 
						Иванов подчерта, че целта на ежегодните срещи е да се ускори развитието на четирите държави, но също така и да се подпомогне стабилността, сигурността и просперитета на Балканите като цяло. 
						„Нашето бъдеще трябва да ни обединява и затова всички тези срещи трябва да послужат като стимул за всички парламенти, правителства, търговски камари, неправителствени организации и образователни институции да се уверят, че всичко, което правим на президентско равнище, се усеща от гражданите”, заяви Иванов. 
						„По пътя към изпълнението на нашите стратегически цели – членство в ЕС и НАТО – ние изпълняваме стандарти, като това създава условия за съвместимост на нашите общества, по-голяма сигурност за нашите граждани и сигурно бъдеще”, добави той. 
						Вуянович, чиято страна ще бъде домакин на следващата регионална среща на високо равнище, заяви, че ще покани Сърбия да участва в срещата. Той посочи, че разговорите трябва да бъдат придружени от диалог „на най-високо равнище и под егидата на ЕС” между президента на Косово Атифете Яхяга и нейния колега от Сърбия Борис Тадич. Тадич отказва да присъства на събития, на които Косово е поканено като независима държава. 
						Яхяга също изрази надежда, че към тези президентски срещи ще се присъединят и държавните глави на страните от останалата част на региона, като посочи, че сътрудничеството ще ускори процеса на тяхната евро-атлантическа интеграция. 
						Топи се съгласи, че днес на Балканите съществува нова реалност и на региона вече не може да се гледа както в миналото.
						Той изрази надежда, че в позицията на Сърбия по отношение на Косово ще настъпи естествена промяна, и пожела в диалога между двете страни да бъдат постигнати конкретни резултати. „Можем само да подкрепим този диалог, който ще донесе повече мир, по-малко напрежение и по-голямо междудържавно сътрудничество”, заяви Топи. 
						Междувременно държавният секретар на САЩ Хилари Клинтън и върховният представител на ЕС по външната политика Катрин Аштън постигнаха съгласие на среща във Вашингтон в понеделник, че нормализирането на отношенията и изграждането на доверие в диалога между Белград и Прищина ще отвори пътя към тяхното европейско бъдеще. 
						„Неотдавнашните споразумения между Косово и Сърбия в диалога с посредничеството на ЕС са положителна стъпка от взаимен интерес. Това обаче е само началото. Сега споразуменията трябва да се приложат и ние трябва да видим по-голям напредък, особено в северната част на Косово”, заяви Клинтън в кулоарите на срещата на Близкоизточната четворка. 
						Аштън припомни срещата си с косовския премиер Хашим Тачи миналата седмица в Брюксел. 
						„Разговаряхме за потенциала на това, което се опитваме да постигнем чрез дискусии, а именно да улесним на практика живота на хората в северната част на Косово... и да намерим начини за изграждането на доверие, така че да можем да продължим с тях в бъдещето, което и за двете страни е в ЕС”, заяви тя.

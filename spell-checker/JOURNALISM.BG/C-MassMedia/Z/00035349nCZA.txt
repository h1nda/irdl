Йосипович посети Белград с цел установяване на по-приятелски отношения
					20/07/2010
					Президентите на Хърватия и Сърбия преразгледаха отношенията между страните си.
					От Бояна Милованович за Southeast European Times от Белград -- 20/07/10
 
					 
						
Сръбският президент Борис Тадич (вдясно) поздравява хърватския си колега Иво Йосипович. [Никола Барбутов/SETimes]
						Белградчани бяха изненадани в началото на тази седмица, когато президентът на страната Борис Тадич и гостуващият му хърватски колега Иво Йосипович си направиха разходка по известния градски булевард "Княз Михаил", спирайки да поприказват с минувачите. 
						 Това бе знак за готовността на лидерите да загърбят болезненото минало и да положат двустранните си отношения на по-добра основа. 
						Йосипович пристигна на двудневно посещение в сръбската столица в неделя (18 юли). Основна тема на разговорите с Тадич бяха нерешените въпроси. 
						Сред оставащите проблемни области са завръщането на сърбите в Хърватия, въпросът за изчезналите лица, закрилата на малцинствата и очертаването на границите. 
						По въпроса за завръщането на бежанците Йосипович каза: "Вратите ни са отворени за всички граждани, които желаят да се завърнат в Хърватия, но [тяхното] завръщане трябва да бъде трайно." 
						 "Проблемите с жилищата и заетостта са най-важни и Хърватия е готова да ускори програмите за завръщащите се бежанци," каза той. 
						Тадич потвърди важността на постигането на "атмосфера на приятелство", заявявайки, че неговата страна иска най-добрите възможни отношения във всички области. Той каза, че е готов да посети Вуковар и други места, които са пострадали най-жестоко от балканските конфликти. 
						Съдебното преследване на обвиняемите военнопрестъпници е задължително, добави той. 
						Двамата се съгласиха, че имат различни позиции относно Косово. "Хърватия е признала независимостта на Косово и няма амбиции да посредничи за решаването на проблема," обясни Йосипович. Все пак той изрази надежда, че представителите на Белград и Прищина, в сътрудничество с международната общност, ще съумеят да намерят решения. 
						 И двамата президенти заявиха, че подкрепят идеята за извънсъдебно уреждане на съдебните искове на двете страни за геноцид в Международния съд. Хърватия даде Сърбия под съд през 1999 г., а Сърбия заведе насрещен иск тази година. 
						Бързи начини за развиване на по-добри отношения има в икономическата област. Йосипович заяви, че е налице интерес сред хърватски дружества да инвестират в Сърбия. Той призова за отваряне на пазарите на двете страни. 
						Извън политическите и икономическите въпроси двамата президенти обсъдиха и спорта. Те подкрепиха идеята за сформиране на регионална футболна лига за сръбските и хърватските отбори. 
						 "Йосипович е много симпатичен и спокоен човек; радвам се че дойде тук. Мисля, че е време окончателно да загърбим тези глупости от миналото," каза Сърджан Мушич, на 31 г., за SETimes. 
						Раните обаче са дълбоки и не всички са убедени, че наследството от конфликта може да се преодолее толкова лесно. Любинка Мирич, на 42 г., каза, че се съмнява в демонстрирането на добра воля. 
						 "Тук не става въпрос за искрено приятелство между Тадич и Йосипович, а по-скоро, че е необходимо те да бъдат в добри отношения, за да угодят на ЕС," каза тя. 
						Според политическия анализатор Зоран Стоилкович обаче посещението е знак, че регионът като цяло е навлязъл в нова ера, характеризираща се с дълготрайно затопляне на отношенията, с по-големи възможности за сътрудничество и преодоляване на споровете. 
						 "[Посещението] отразява очакваното присъединяване на Хърватия към ЕС, както и възможността за целия регион и най-вече за Сърбия да останат на пътя на европейската интеграция," каза той.

Според Ляич Сърбия не е по-близо от преди до арестуването на Младич и Хаджич
					08/08/2008
					 
						БЕЛГРАД, Сърбия -- Ръководителят на Националния съвет на Сърбия за сътрудничество с Трибунала на ООН за военни престъпления, Расим Ляич, каза в четвъртък (7 август), че в момента не се провеждат специални операции или издирвания за залавянето на последните двама укриващи се от Трибунала, Ратко Младич и Горан Хаджич. Съветът извършва "нормални, рутинни проверки на наличната информация", каза той. "Не мога да кажа, че сега сме по-близо до който и да е от бегълците, отколкото бяхме преди," добави Ляич. В сряда всекидневникът “Блиц” цитира източници от правителството, които са заявили, че Младич ще бъде арестуван и екстрадиран в Трибунала в Хага до края на август. Според материала правителството планира да го арестува през лятната ваканция на парламента. (B92, Бета, Блиц, Танюг, РТС - 07/08/08)

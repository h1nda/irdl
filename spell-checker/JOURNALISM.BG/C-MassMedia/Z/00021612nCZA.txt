Де Хоп Схефер: "Светът гледа Косово"
					16/02/2007
					Насилието в Косово няма да бъде толерирано, а онези, които пропагандират разделение, трябва да знаят, че това не е вариант, заяви в четвъртък в Прищина генералният секретар на НАТО Яп де Хоп Схефер.
					От Блерта Фоничи-Кабаши и Беким Грейчевчи от Прищина – 16/02/07
 
					 
						
Генералният секретар на НАТО Яп де Хоп Схефер (в средата) и командващият на КФОР Роланд Катер се отправят в четвъртък (15 февруари) за пресконференция след срещата си с косовската група от преговарящи. [Гети Имиджис]
						Генералният секретар на НАТО Яп де Хоп Схефер предупреди по време на посещение в Косово, че КФОР няма да толерира никаква форма на насилие в провинцията. "Ако в Косово има хора, които си мислят, че подбуждането към насилие може да бъде отговор, те грешат, и КФОР ще им докаже, че грешат," каза той по време на пресконференция в четвъртък (15 февруари) след разговори с косовските лидери, с ръководителя на ЮНМИК Йоахим Рюкер и с командващия на КФОР, генерал-лейтенант Роланд Катер. 
						Де Хоп Схефер пристигна в провинцията пет дни след сблъсъците от края на миналата седмица между албански демонстранти, подкрепящи независимостта, и полицията. Двама души загинаха и около 80 бяха ранени, след като протестиращите се опитаха да щурмуват правителствени сгради и принудиха полицията да отвърне със сълзотворен газ и гумени куршуми. 
						"За съжаление миналата събота бяхаме свидетели на пример за това как не трябва да се развиват нещата," каза ръководителят на НАТО. "Не трябва да има повече смъртни случаи и повече жертви в Косово." 
						От името на Алианса той изказа пълната си подкрепа за плана на специалния пратеник на ООН Марти Ахтисаари, призовавайки местните лидери и всички етнически групи да покажат зряло отношение в изграждането на бъдещето на Косово. 
						"Сега, докато говорим, светът наблюдава много внимателно какви послания идват от Косово," каза той. "Вие ще бъдете чути, ще бъдете видени, ще бъдете наблюдавани от цялата международна общност." 
						След това Де Хоп Схефер отпътува за северната част на Косово за срещи с политическите лидери на сръбските общности, които заявиха, че не подкрепят плана на Ахтисаари. 
						"Ние подкрепяме плана на Белград и резолюцията, приета от сръбския парламент, която отхвърля плана на Ахтисаари," каза Славиша Ристич, кмет на Зубин Поток. Ако Косово стане независима държава, каза Ристич, местните сърби няма да позволят на правителството да упражнява власт над контролираните от тях територи. 
						От своя страна Де Хоп Схефер отново подчерта, че Контактната група отхвърля по принцип всяко нарушаване на териториалната цялост на Косово. "Хората, които искат да работят за разделение, трябва да разберат, че това не е решение и че никога няма да бъде решение," каза той. 
						Той каза, че скоро ще отиде в Белград, за да "работи по плана на Ахтисаари, тък като той действително няма алтернатива". 
						Де Хоп Схефер обеща, че няма да има намаляване на числеността на контингента на КФОР, като заяви, че Косово се намира във важен и деликатен период, който се нуждае от КФОР в пълната им сила. Понастоящем НАТО разполага с около 16000 военнослужещи в Косово. 
						Съгласно плана на Ахтисаари НАТО ще продължи присъствието си в Косово след уреждането на статута. "Западните Балкани са важна част от Европа," каза Де Хоп Схефер, подчертавайки необходимостта "тази част на света да се приближи до евроатлантическите институции".

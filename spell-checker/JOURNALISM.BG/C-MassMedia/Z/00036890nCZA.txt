Сърбия предвижда енергийна революция
					22/12/2010
					Властите гледат към ползите от възобновяемата енергия. Пречи ли обаче бюрокрацията?
					От Игор Йованович за Southeast European Times от Белград – 22/12/10
 
					 
						
Сърбия има голям потенциал за строителство на вятърни електроцентрали. [Ройтерс]
						Потенциалът на възобновяемата енергия в Сърбия остава до голяма степен неизползван, но според държавни представители това е на път да се промени. В скорошно изказване на пресконференция държавният секретар на министерството на енергетиката Никола Раякович обеща през следващите две години да бъдат направени инвестиции между 300 и 500 млн. евро. 
						Сумата, добави той, може да нарасне значително през следващото десетилетие. 
						„Потенциалът за инвестиции във възобновяеми източници на енергия в Сърбия е голям и възлиза на най-малко два милиарда евро за следващите пет до седем години. През следващите десет години размерът на инвестициите може да достигне между четири и пет милиарда евро”, заяви Раякович, като добави, че вятърните електроцентрали имат най-голям инвестиционен потенциал. 
						Сръбската компания „МК Груп” вече си партнира с италианската фирма „Финтел Уинд” за изграждането на първата в страната 5-мегаватова малка вятърна електроцентрала, която трябва да бъде завършена до октомври 2011 г. 
						 „В края на 2012 г. и началото на 2013 г. се очаква да бъдат пуснати в експлоатация и други вятърни електроцентрали. „МК Финтел Уинд” в момента разработва четири проекта на три различни места в Сърбия, като общата инвестиция възлиза на 150 млн. евро”, заяви за белградските медии говорителката Мая Банялич. 
						Представители на компанията обаче твърдят, че сложните административни процедури създават пречки, и призовават длъжностните лица да премахнат бюрокрацията. 
						Посланикът на САЩ Мери Уорлик междувременно заяви, че американските инвеститори проявяват интерес към сектора, но за да предприемат следващи стъпки, е необходимо да бъдат изменени някои нормативни актове – най-вече относно изкупуването на електроенергията и свързването към електропреносната мрежа. „USAID работи с няколко инвеститори, които заедно могат да направят инвестиции във вятърна енергия от над 1,5 млрд. евро,” потвърди Уорлик. 
						В момента възобновяемите източници осигуряват само малка част от енергийните нужди на страната, въпреки че тези източници могат да произвеждат равностойността на 4,3 млн. тона петрол годишно. 
						 Намирането на необходимите средства е основна пречка. Страната не разполага с достатъчно голям бюджет, за да изпълни сама определената от правителството цел – 20 % енергия от възобновяеми източници до 2020 г., в сравнение с настоящите 12 %. Това означава, че външните източници на финансиране са от ключово значение. 
						В края на ноември правителството публикува инвестиционно ръководство за възобновяеми енергийни източници с надеждата да предизвика интерес. 
						Съществуващите петнадесет водноелектрически централи произвеждат 10 000 GWh, или една трета от общото производство на електроенергия. Сърбия няма изградени големи водноелектрически централи след 1988 г., но страната има около 900 места, които биха могли да се използват за по-малки ВЕЦ, каза за SETimes представител на министерството на минното дело и енергетиката. 
						Най-голямата водноелектрическа централа в страната, „Джердап 1”, е изградена на река Дунав, на границата с Румъния. Тя произвежда около 5 500 GWh електроенергия годишно. 
						Според представителите на енергийното министерство биомасата има най-голям дял (63 %) от потенциалните източници на възобновяема енергия. На второ място са водната и слънчевата енергия (14 %), следвани от вятърната (5 %) и геотермалните кладенци (4 %).

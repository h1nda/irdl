Русия отправи предупреждение във връзка с ученията на НАТО в Грузия
					21/04/2009
					Русия заплаши в понеделник да се оттегли от предстоящата среща на високо равнище с НАТО, ако Алиансът не отмени заплануваните отдавна свои военни учения в Грузия.
					(ФТ, Москоу Таймс, Mosnews - 21/04/09; AФП, Ройтерс, Дойче Веле, Итар-Тасс, Eurasianet - 20/04/09; AП, Ню Йорк Таймс - 17/04/09)
 
					 
						
"Ако няма реакция [на жалбата на Русия], ще предприемем определени стъпки,” каза руският специален пратеник в НАТО Дмитрий Рогозин. [Гети Имиджис]
						В понеделник (20 април) Русия предупреди, че няма да вземе участие в предстоящата среща с висши представители на НАТО, ако Алиансът не отмени предстоящите триседмични военни учения в Грузия.
						Москва смята ученията, насрочени за периода от 6 май до 1 юни близо до Тбилиси, за „провокационни”, каза специалният пратеник на Кремъл в НАТО Дмитрий Рогозин. Русия ще предприеме „определени стъпки”, ако не последва отговор на жалбата й, добави той.
						"Срещата на командващите на генералните щабове на Русия и НАТО, запланувана за 7 май, няма да се състои,” обясни Рогозин. 
						Неговото предупреждение бе в духа на подобно изявление от миналата седмица на руския президент Дмитрий Медведев, който обвини НАТО в „показване на мускули”. 
						Говорителят на НАТО Джеймс Апатурай каза в понеделник, че Русия не е уведомявала Алианса за заплахата си, че ще отмени срещата на 7 май, и че няма планове за отмяна на ученията в Грузия. 
						"Що се отнася до НАТО, нищо не се е променило,” каза той в Брюксел. „Русия ... трябва да признае [че учението] не представлява заплаха за стабилността в региона." 
						Предстоящите учения бяха запланувани преди краткия конфликт между Русия и Грузия миналия август. 
						Около 1 300 военнослужещи от 19 държави, включително и няколко нечленуващи в Алианса, като Армения, Казахстан и Обединените арабски емирства, ще вземат участие в игрите за ответни действия при кризи близо до Тбилиси.
						Алиансът реши да възобнови официалните си връзки с Русия в началото на март със среща на началник-щабове на 7 май и конференция на министрите на отбраната на 19 май. 
						Междувременно руският военен експерт и заместник-редактор на електронния всекидневник „Ежедневний Журнал” Александър Голц каза, че Москва, която яростно се противопоставя на кандидатурата на Грузия за членство в НАТО, прави демонстрации.
						 "Налице е очевидно разминаване между невинното естество и обхват на тренировъчните обучения на НАТО и пресилено разгорещената реакция на Русия срещу тях,” писа той в „Москоу Таймс” във вторник.
						Отбелязвайки, че високопоставени армейски офицери от региона не виждат причина за тревога, Голц посочва, че по-скоро запазването на връзките между НАТО и Грузия е разпалило новата „серия от показни реакции” на руските лидери. 
						"Това доказва, че Русия се интересува единствено от превръщането на НАТО в „книжен тигър”, а не в истински партньор,” заключава той. 
						Междувременно руски генерал обяви в понеделник, че страната му смята да засили военното си присъствие в Централна Азия, която тя смята за част от своята традиционна сфера на влияние. 
						"Руското ръководство смята да увеличи броя на индивидуалните бойни самолети в Кант," каза пред депутатите в киргизкия парламент генералният секретар на водената от Русия Организация на Договора за колективна сигурност, Николай Бордюжа. 
						Базата в Кант е близо до оперираната от САЩ военновъздушна база на летище „Манас”, която властите в Киргизия решиха да затворят по-рано тази година, след като Русия се съгласи да заплати на страната им над 1,5 милиарда евро под формата на заеми и други помощи.

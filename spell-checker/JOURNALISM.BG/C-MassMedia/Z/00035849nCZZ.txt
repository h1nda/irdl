Наука и технологии: В Гърция беше открит "дворецът на Одисей"
					30/08/2010
					Открития в Гърция подкрепят теорията, че епическият герой на Омир е бил реално съществувала личност. Още новини от областта на науката и технологиите: Косово подмладява своята наука; водещи кардиолози от цял свят споделиха своите умения в Сърбия.
					 
						
Одисей по време на пътуването си към Итака. [С любезното съдействие на Х. Винсон]
						Археолози, работещи на гръцкия остров Итака, смятат, че са открили двореца, принадлежал на митичния герой Одисей. Техните надежди неотдавна бяха подсилени от намерена на мястото скална рисунка, изобразяваща кораба на Одисей. Екипът от Университета в Янина съобщи, че са открити останките на голяма триетажна сграда. В комплекса се намира и кладенец от 8-и век пр.н.е., когато се смята, че Одисей е бил цар на Итака. 
						*** 
						
						Кипърският ученик Андреас Хаджиниколау спечели първа награда на годишния Международен студентски конгрес по медицински науки в университета „Грьонинген” в Холандия. Хаджиниколау получи признание за своя принос към изследователски проект за нови молекулярни методи за диагностика, при който се използват молекулярни маркери за бактериите на салмонелата, антраксния бацил и вируса ТОРС. Проучването е било проведено в Лабораторията по биотехнологии и молекулярна вирусология към Кипърския университет. 
						*** 
						
						Косово представи рамка за развитие на научния сектор в страната след 20 години застой. Според министъра на образованието, науката и технологиите Енвер Ходжай, който обясни приоритетите на програмата на 23 август, бюджетът от един милион евро за тази година ще бъде използван за научни изследвания. 
						*** 
						В сръбския гр. Свилайнац ще бъде изграден Център за природни науки. Министърът на науката Божидар Джелич и председателят на общинския съвет на Свилайнац Горица Динчич-Ташич подписаха в сряда (25 август) протокол за проекта на стойност 5 млн. евро. Това ще бъде първият по рода си център в Сърбия и уникална научна институция на Балканите, където посетителите ще могат да научете повече за развитието на Земята с помощта на различни експозиции. 
						*** 
						Белград бе домакин на международна конференция на тема съвременни образователни идеи и учебници от ново поколение, която се състоя в сряда (25 август). Проявата събра на едно място преподаватели, представители на образователни институции и издатели от Сърбия, Норвегия, Австрия, Германия, Белгия, Дания и Словения. 
						*** 
						
						Македония започна тримесечно проучване на хранителните навици на хората. Министърът на здравеопазването Буяр Османи обяви началото на кампанията на 24 август, като посочи, че целта е да се определи нивото на анемия сред малките деца и жените, както и да се установи техният хранителен статус. Екип от лекари ще посети повече от 9 000 домакинства, за да вземе кръвни проби. 
						*** 
						Някои от водещите европейски интервенционални кардиолози в света бяха в Белград в сряда (25 август) и четвъртък, където оперираха 11 пациенти, страдащи от сърдечни заболявания. Осаму Като от Япония, Алфредо Галаси от Италия и Георгиос Сианос от Гърция предложиха услугите си безплатно. 
						*** 
						Археологическите находки в руините на древния град Аполония в Албания продължават да изненадват експертите. Албански и френски специалисти откриха на 23 август мраморен бюст на жена, датиращ от втори или трети век от н.е. Неотдавна на същото място беше намерен и бюст на римски аристократ, както и постамент на бронзов бюст на воин. Аполония беше обявена за национален археологически резерват през 2006 г. и от града е разкрита само малка част. 
						
						(Различни източници - 23/08/10-30/08/10)

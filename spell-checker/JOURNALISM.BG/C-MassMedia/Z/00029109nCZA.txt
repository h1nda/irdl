Фестивалът в Кустендорф почете авторското кино
					27/01/2009
					Дървенград, артселището, основано и проектирано от сръбския филмов режисьор Емир Кустурица, бе сцена на Втория филмов и музикален фестивал "Кустендорф" по-рано този месец.
					От Игор Йованович за Southeast European Times от Белград – 27/01/09
 
					 
						
Дървенград е артселището, създадено по идея и проект на сръбския филмов режисьор Емир Кустурица. [Архив]
						Сръбския филмов режисьор Емир Кустурица бе домакин на Втория ежегоден филмов и музикален фестивал "Кустендорф" от 7 до 14 януари. Той привлече 35 млади кинодейци от 16 страни, които се състезаваха за наградите. 
						Фестивалът се състоя в Дървенград, артселището, замислено и проектирано от Кустурица. Режисьорът решил да създаде селището преди няколко години по време на снимките на филма „Животът е чудо” в Западна Сърбия. Той се влюбил в района, предпочитайки особено на огряното от слънцето селце Мокра Гора на склона на връх Златибор, и проектирал Дървенград близо до него.
						Освен двадесетте дървени къщички, създадени по модела на къщи от 19-и век, Кустурица е построил ски-курорт и хотел, което прави Дървенград един от основните обекти на инвестиции в туризма в Западна Сърбия. Улиците на селцето носят имената на световноизвестни филмови режисьори и актьори. 
						Кустурица създава фестивала с цел подкрепа на млади филмови творци. Тазгодишният почетен гост бе американският режисьор Джим Ярмуш, на когото е кръстена една от уличките в Дървенград.
						 "Някои от най-лошите, както и някои от най-хубавите неща, идват до нас от Холивуд,” каза Кустурица, приветствайки Ярмуш. 
						Ярмуш каза, че в Дървенград „се чувствал като в странен сън”. „Емир ми каза преди няколко години за идеята си да направи артселище, където да събира начинаещи и опитни автори. Признавам, мислех си, че това са само красиви мечти. Но той успя да реализира идеята си, както винаги го прави, и за мен е особена чест да бъда тук," каза Ярмуш. 
						В началото на фестивала изпълнителите погребаха холивудски филм в „гробището за лоши филми”. 
						 "Идеята беше да се погребе един вид филм и, както по времето на Дионисий, това да направи по-плодородна почвата за всички, които се занимават със сериозна филмова работа,” каза Кустурица, добавяйки че Мокра Гора „се превръща в митично място за авторските филми." 
						Фестивалът се радва на подкрепата на сръбското министерство на културата, чийто министър Небойша Брадич присъства на събитието. Кустендорф има "специална културна мисия и [освен това] е фестивал на авторските филми и новоизгряващите филмови дейци,” каза Брадич. „Важно е, че фестивалът привлича сериозни световни автори и така утвърждава мястото на сръбската култура в света." 
						Най-голямата награда на фестивала, "Златното яйце", бе присъдена на японския режисьор Кохки Хасей за документалния му филм "Годог". Дуги наградени бяха сръбската режисьорка Нина Вукович, която получи "Сребърно яйце" за "Баладата на Мики", и тайванско-американския режисьор Ши-Тинг Хунг , който спечели "Бронзовото яйце за "Виола".

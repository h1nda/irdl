Дипломатически дневник: Бабаджан информира Райс за Кавказкия пакт за стабилност
					23/09/2008
					Министърът на външните работи на Турция се срещна с държавния секретар на САЩ Кондолиза Райс в кулоарите на сесията на Общото събрание на ООН. Още в дипломатическите новини: външните министри на Гърция и Македония се съгласиха преговорите да продължат.
					 
						
63-тата сесия на Общото събрание на ООН бе открита миналата седмица. [UN]
						
						Турският външен министър Али Бабаджан и държавният секретар на САЩ Кондолиза Райс се срещнаха в понеделник (22 септември) в кулоарите на 63-тата сесия на Общото събрание на ООН. Бабаджан информира Райс за предложението на Турция да бъде създаден Кавказки пакт за стабилност. Двамата обсъдиха още сътрудничеството в борбата срещу терористичната Кюрдска работническа партия, а също и историческото посещение в Армения на Бабаджан и турския президент Абдула Гюл на 6 септември. В петък Бабаджан ще се срещне със своите колеги от Армения и Азербайджан Едуард Налбандян и Елмар Мамедяров в опит за изглаждане на различията. 
						*** 
						
						Сръбският президент Борис Тадич пристигна в Ню Йорк в неделя (21 септември), за да участва в 63-тата сесия на Общото събрание на ООН, която бе открита на 16 септември. Той ще поиска подкрепата на ООН за усилията на Сърбия да оспори независимостта на Косово пред Международния съд. 
						 *** 
						Срещата в петък (19 септември) между гръцкия външен министър Дора Бакоянис и нейния македонски колега Антонио Милошоски приключи с договореност преговорите за името между двете държави под егидата на ООН да бъдат възобновени. Срещата се проведе в Париж, в кулоарите на форума ЕС-Централна Азия. 
						*** 
						Председателят на хърватския парламент Лука Бебич благодари в понеделник (22 септември) на Латвия за подкрепата й за интегрирането на Хърватия в НАТО. В изказване пред репортери след разговорите в Рига със своя латвийски колега Гундар Даудзе Бебич отбеляза, че Латвия е била една от първите държави, ратифицирали протокола за присъединяването на Хърватия към НАТО. Той изрази надежда, че и други членове на Алианса ще направят същото. 
						*** 
						
						Турският държавен Министър Мехмет Шимшек отпътува за Париж в неделя (21 септември) за поредица от срещи, имащи за цел увеличаване на френските инвестиции в Турция. В понеделник Шимшек и неговата делегация се срещнаха с представители на френския сателитен оператор “Йотелсат” и Европейската космическа агенция. Във вторник Шимшек направи изказване пред Търговско-промишлената камара в Париж. 
						*** 
						Руският министър на извънредните ситуации Сергей Шойгу пристигна в Белград в неделя (21 септември), за да провери работата на руските експерти, които разчистват от мини летището в Ниш. По време на своето посещение Шойгу се срещна със сръбския премиер Мирко Цветкович, външния министър Вук Йеремич и министъра на икономиката Младжан Динкич. 
						*** 
						
						Гръцкият премиер Костас Караманлис се срещна в петък (19 септември) със своя датски колега Андерс Фог Расмусен, който е на посещение в страната. Двамата обсъдиха въпроси в областта на енергетиката, промените на климата и ЕС. 
						*** 
						Австрийският дипломат Вернер Алмхофер е новият ръководител на мисията на ОССЕ в Kosovo. Той поема поста от Тим Гулдиман от Швейцария. Алмхофер, на 48 г., е посланик на Австрия в Босна и Херцеговина от 2005 г. 
						
						(Различни източници -- 16/09/08-23/09/08)

Генералният секретар на НАТО призова Атина и Анкара да изгладят различията си
					28/08/2009
					"Липсата на споразумения в областта на сигурността може в крайна сметка да изложи на риск нашите части", заяви генералният секретар на НАТО Андерс Фог Расмусен.
					(EurActiv, eKathimerini, АП, ДПА, Евронюз, Синхуа - 28/08/09; АФП, ДПА, Дойче Веле, Евронюз, АНА-МПА, ЕРТ, Turk.net, Заман, София Ехо, Новините - 27/08/09; АП, АФП, Politiken.dk - 26/08/09; НАТО -- 25/08/09 - 28/08/09)
 
					 
						
Гръцкият премиер Костас Караманлис посреща генералния секретар на НАТО, датчанина Андерс Фог Расмусен (вдясно), преди разговорите им в Атина в четвъртък (27 август). [Гети Имиджис]
						Новият генерален секретар на НАТО Андерс Фог Расмусен призова тази седмица Гърция и Турция да подобрят отношенията си, като подчерта, че продължаващите спорове между тях пречат на усилията на НАТО в Афганистан и Африка и излагат на риск войниците. 
						"Не мисля, че можем да си позволим влошаване на сигурността заради тези политически спорове -- трябва да бъдат намерени прагматични решения," заяви Расмусен в четвъртък (27 август). 
						Кипър е в основата на напрежението между двете съседни държави, които са членки на НАТО. Анкара не признава управляваната от кипърските гърци част от етнически разделения средиземноморски остров, която през май 2004 г. се присъедини към ЕС без контролираната от кипърските турци северна част. 
						В отговор на това Турция попречи на включването на Кипър в договор за стратегическо сътрудничество между ЕС и НАТО и така не позволи на Алианса да осигури адекватна защита за инструкторите на 27-членния съюз в Афганистан. 
						"Липсата на споразумения в областта на сигурността може в крайна сметка да изложи на риск нашите части... Това е въпрос, по който съм сериозно загрижен", заяви Расмусен. 
						Преди да започне пътуването си в сряда, бившият датски премиер, който на 1 август положи клетва като 12-и генерален секретар на НАТО, изрази надежда, че по време на мандата си ще види подобрение в отношенията между двата ключови съюзника в НАТО. "Въпреки че това са двустранни въпроси, ефектът от напрежението се усеща в много по-широк мащаб, като той е най-явен в отношенията между НАТО и ЕС", заяви Расмусен. 
						В Атина Расмусен проведе разговори с гръцкия премиер Костас Караманлис, с министъра на външните работи Дора Бакоянис и с министъра на отбраната Евангелос Меймаракис. Според гръцката осведомителна агенция АНА-МПА, освен отношенията между Гърция и Турция, други разглеждани теми са били ситуацията в Афганистан, процесът на изготвяне на нова доктрина на НАТО и отношенията между НАТО и Русия.
						Гръцките власти са запознали Расмусен и с продължаващите преговори с посредничеството на ООН за решаването на спора за името на страната със съседна Македония. След като приключи разговорите си в Атина в четвъртък, генералният секретар на НАТО замина за Турция, където се срещна с президента Абдула Гюл. По-късно Расмусен разговаря с министър-председателя Реджеп Тайип Ердоган. 
						Той призова Расмусен да работи за подобряване на диалога на НАТО с мюсюлманския свят. Осъждайки терористичните актове, извършвани в името на исляма, турският министър-председател използва възможността да призове Запада да покаже по-голямо уважение към мюсюлманите и да подкрепи кандидатурата на неговата страна за членство в ЕС. 
						"Ако Европейският съюз има желание да бъде световен играч, дом на алианса на цивилизациите, Турция трябва да заеме своето място в Съюза," е заявил той, цитиран от АП. 
						Расмусен призова Турция да участва по-активно в борбата срещу тероризма, както и да изпрати повече войници в Международните сили на Алианса за поддържане на сигурността в Афганистан (ИСАФ). Турският контингент в ИСАФ в момента наброява около 730 войници, които действат в Кабул и околностите. Расмусен призова Турция да обмисли възможността за по-голямо участие в мерките за възстановяване на образователната система на бедната и опустошена от войната азиатска страна.

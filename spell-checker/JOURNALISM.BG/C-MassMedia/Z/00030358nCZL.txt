Мюсюлмански протест доведе до изблици на насилие в Атина
					24/05/2009
					 
						AТИНА, Гърция -- Повече от 1000 протестиращи мюсюлмани се сблъскаха с полицията в центъра на Атина в петък (22 май), което предизвика хаос по улиците. Полицията използва сълзотворен газ и зашеметяващи гранати, за да разпръсне протестиращите. Най-малко 14 души, седем мюсюлмани имигранти и седем полицаи бяха ранени, а 46 души бяха арестувани. Бяха причинени щети на повече от 70 коли, десет магазина и една банка. Протестът бе предизвикан от полицейска проверка в кафене в четвъртък, когато според съобщенията полицай е взел Коран от един клиент, разкъсал го, хвърлил го на пода и го стъпкал. Полицията започна разследване на инцидента.
						Други новини - В събота нападатели хвърлиха запалителни бомби в магазин в Атина, използван за мюсюлмански молитвен център за имиганти, при което бяха ранени най-малко трима души. Нападаталите разбиха витрините на магазина и го запалиха, съобщи полицията. Полицията разследва дали пожарът е свързан с мюсюлманските протести. (ДПА, AФП, Ройтерс, ДВ, Катимерини, Mина - 23/05/09; AНА-MПА, Ройтерс - 22/05/09)

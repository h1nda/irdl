Дипломатически дневник: ПАСЕ прави оценка на напредъка на конституционната реформа в БиХ
					03/02/2009
					Председателят на ПАСЕ Луис Мария де Пуиг е в БиХ. Още в дипломатическите новини: словенският външен министър Самуел Збогар бе в Черна гора; Турция подкрепя интеграцията на Албания в НАТО.
					 
						
Председателят на ПАСЕ Луис Мария де Пуиг. [ПАСЕ]
						Председателят на Парламентарната асамблея на Съвета на Европа (ПАСЕ) Луис Мария де Пуиг бе на официално посещение в Босна и Херцеговина (БиХ) в понеделник (2 февруари) и вторник. Посещението има за цел да подобри сътрудничеството и да оцени напредъка на конституционните реформи в БиХ. Де Пуиг трябва да се срещне с тримата членове на председателството на БиХ – Небойша Радманович, Желко Комшич и Харис Силайджич – както и с премиера Никола Шпирич и външния министър Свен Алкалай. Той ще проведе разговори и с върховния представител Мирослав Лайчак, който напуска поста. 
						*** 
						
						Хърватският министър на отбраната Бранко Вукелич и албанският му колега Газменд Окета заявиха в петък (30 януари) в Загреб, че очакват страните им да станат пълноправни членки на НАТО на следващата среща на върха на Алианса през април. Двамата министри добавиха, че очакват всички страни членки да ратифицира протоколите им за присъединяване до март. 
						*** 
						Словенският външен министър Самуел Збогар бе в понеделник (2 февруари) в Черна гора по покана на колегата си Милан Рочен. Збогар се срещна с президента Филип Вуянович, премиера Мило Джуканович, председателя на парламента Ранко Кривокапич и други висши държавни служители. Посещението е част от редовния диалог между двете страни.
						*** 
						Командващият на Южното крило на НАТО адмирал Марк Фицджералд каза в петък (30 януари), че спорът на Македония с Гърция за името е единствена пречка за членството на Скопие в НАТО. На среща с президента Бранко Цървенковски в Скопие Фицджералд изрази съжаление, че Македония не получи покана за членство в НАТО, въпреки че бе изпълнила всички необходими реформи. Той изрази също надежда, че изборите през март ще са в съответствие с демократичните стандарти. 
						*** 
						
						Турция подкрепя интеграцията на Албания в НАТО, заяви пред албанския си колега Сали Бериша турският премиер Реджеп Тайип Ердоган по време на среща в четвъртък (29 януари) в кулоарите на Световния икономически форум в Давос, Швейцария. Двамата лидери обсъдиха и разширяващото се сътрудничество между своите две страни. 
						*** 
						
						Сръбският външен министър Вук Йеремич бе в Ню Йорк в четвъртък (29 януари) за срещи с висши представители на ООН, включващи генералния секретар Бан Ки Мун, ръководителя на ЮНМИК Ламберто Заниер и помощник генералния секретар на ООН за мироподдържащите операции Ален Льо Роа. Йеремич проведе дискусии с представителите в ООН на Египет, Никарагуа, ЮАР, Русия, Бразилия, Венесуела, Сингапур и Индонезия относно сръбския план за Косово от шест точки и сформирането на Силите за сигурност на Косово. 
						
						(Различни източници 27/01/09-03/02/09)

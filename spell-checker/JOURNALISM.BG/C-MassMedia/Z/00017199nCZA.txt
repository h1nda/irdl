Четири компании продължават участието си в търга за македонската компания "ЕСМ-Дистрибуция"
					11/01/2006
					Броят на фирмите, които ще се състезават за закупуване на държавната македонска енергийна компания "ЕСМ-Дистрибуция", бе намален от седем на четири, като офертите трябва да се представят през следващите три месеца, а решението се очаква към края на март. 
					От Марина Стояновска за Southeast European Times от Скопие – 11/01/06
 
					 
						
"ЕСМ-Дистрибуция" е една от трите компании, създадени от македонското правителство чрез разделяне на държавната енергийна компания ЕСМ. [ЕСМ]
						Четири чужди компании продължават участието си в търга за продажба на държавната енергийна компания "ЕСМ-Дистрибуция", съобщи гръцкият бизнеспортал reporter.gr. Процедурата трябва да приключи към края на март. 
						Австрийската ЕВН, чешката ЧЕЗ, РВЕ от Германия и италианската ЕНЕЛ ще се състезават за закупуване на 90 % от фирмата, която има капитал от 110 млн. и се смята за най-ценното от македонските държавни предприятия, които са определени за продажба. Съобщава се, че три други компании -- американските АЕС и "Призъм енерджи", както и ЕнБВ от Германия -- са получили необходимата документация през декември, но не са достигнали до квалификационния стадий. 
						Търгът бе обявен на 9 декември, а съобщението бе публикувано във "Файненшъл таймс" в Лондон и в "Държавен вестник" на Република Македония. Компаниите имаха срок до 12 декември да получат тръжната документация, за която трябваше да заплатят 50000 евро. Кандидатите трябва да представят офертите си до началото на март. 
						Според условията на продажбата купувачът трябва да има активи за над 1 млрд. евро, акционерен капитал от над 500 млн. евро и над 150 млн. евро печалба през последните три години. Освен това той трябва да има опит в енергоразпределителната дейност за над 700000 потребители. Компанията, която спечели търга, ще трябва да инвестира до 42 млн. евро в предприятието през следващите три години, както и да спазва колективните договори. Тя ще трябва да депозира и банкова гаранция, която правителството може да изтегли, ако инвеститорът не изпълни инвестиционните си задължения. 
						Непосредствено преди началото на приватизационния процес македонското правителство раздели ЕСМ на три компании: "ЕСМ-Дистрибуция", електропреносната фирма ЕСМ МЕПСО и енергопроизводителя ЕСМ ЕЛЕМ. 
						Австрийската банка "Майнел Банк" е главен консултант по приватизацията.

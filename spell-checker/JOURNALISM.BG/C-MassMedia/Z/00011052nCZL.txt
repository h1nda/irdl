Конкурсът за песен на Евровизията събра заедно балканските страни
		07/06/2004
		Тазгодишното музикално шоу бе забележителна демонстрация на солидарност между страните, които бяха разделени от конфликти и спорове в миналото.
		От Фатъх Баран за Southeast European Times от Истанбул -- 07/06/04
 
		 
			
Лиза Андреас от Кипър по време на изпълнението й на заключителния концерт на 49-я конкурс за песен на Евровизията в Истанбул на 15 май. [AФП]
			Тазгодишният конкурс за песен на Евровизията, който се проведе в Истанбул, завърши с победа на Руслана Лизичко от Украйна. Може обаче да се спори, че истинският победител на конкурса бе Югоизточна Европа. Страните от региона решиха да оставят настрана старите си конфликти и спорове и да се подкрепят взаимно по време на годишното музикално шоу.
			Въпреки че Украйна зае първо място, ставайки автоматически домакин на конкурса следващата година, представителите на балканските страни спечелиха останалите върхови места. Втора награда получи Зелко Йоксимович от Сърбия-Черна гора и оркестър Ад Хок. Гръцкият представител Сакис Рувас зае трето място. Младежкият турски ска-пънк състав Атена се нареди на четвърто място, а Кипър зае пето място.
			Освен това Албания (седмо място) и Босна и Херцеговина (девето място) завършиха в първата половина на класираните, а Хърватия, Македония и Румъния поднесоха впечатляващи изпълнения.
			Основаван през 1956 г., годишният конкурс се превърна в институция на поп-музиката. Тази година в него участваха 36 страни - най-голям брой досега. Дванадесет страна бяха елиминирани в полуфинала, проведен на 12 май.
			
Дийн от Босна и Херцеговина (в средата) изпълнява песента "На дискотека" на заключителния концерт. [AФП]
			Броят на посетилите концертите също е рекорден.
			Сърбия-Черна гора, участваща за първи път след разпадането на Югославия, спечели сърцата на милиони с песента "Лане Мое" ("Скъпа моя"), която бе изпълнена с автентични инструменти, солови партии на кавал и цигулка и със силно изразени балкански мотиви.
			Стабилните резултати на Турция тази година, след като миналата година тя спечели конкурса, спомогнаха още повече да си изтрият горчивите спомени от миналото. Години наред турските зрители се събираха пред телевизорите, молейки се само тяхната страна да не се класира на последно място. Сега вече те станаха свидетели на спечелено първо място миналата година, което бе последвано от силно представяне тази година.
			
Украинката Руслана спечели 49-я конкурс за песен на Евровизията, който се проведе в Абди Ипекчъ Арена в Истанбул. [AФП]
			Заедно с ярките тоалети и пищни изпълнения политическите гласувания винаги са били черта на концертите на Евровизията. Тази година не направи изключение. Страните по правило гласуваха за своите съседи, или пък за тези, с които ги свързват дълбоко вкоренени културни симпатии. Както се очакваше, Португалия даде най-високите си оценки за Испания, Латвия и Естония - за Русия, Кипър даде 12 точки на Гърция, а скандинавските страни се наградиха взаимно.
			По-изненадващо бе това, че балканските страни, които в миналото спореха и се караха, този път се обединиха в проява на солидарност. Турция даде точките си на историческия си противник Гърция. Хърватия оцени най-високо Сърбия-Черна гора.
			"Това е форма на послание", каза балканския експерт Халук Гунугур. Той смята, че гласовете са начин да подскажат: "Ние оставихме всичко зад себе си и даже и да имаме все още проблеми, ние можем да се подкрепяме взаимно".
			"Това е забележителен подход", добави Гунугур.
			Конкурсът бе проведен при строги мерки за сигурност поради разрушителните бомбени нападения в Истанбул миналия ноември, когато загинаха 61 души. Това събитие се счита за главен тест за готовността на града да стане домакин на срещата на високо равнище на НАТО през юни.
			Крайните резултати от конкурса за песен на Евровизията 2004 г. са както следва:
			1. Украйна - 280 точки
			2. Сърбия-Черна гора - 263 точки
			3. Гърция - 252 точки
			4. Турция - 195 точки
			5. Кипър - 170 точки
			6. Швеция - 170 точки
			7. Албания - 106 точки
			8. Германия - 93 точки
			9. Босна и Херцеговина - 91 точки
			10. Испания - 87 точки
			11. Русия - 67 точки
			12. Малта - 50 точки
			13. Хърватия - 50 точки
			14. Македония - 47 точки
			15. Франция - 40 точки
			16. Великобритания - 29 точки
			17. Полша - 27 точки
			18. Румъния - 18 точки
			19. Исландия - 16 точки
			20. Холандия - 11 точки
			21. Австрия - 9 точки
			22. Белгия - 7 точки
			23. Ирландия - 7 точки
			24. Норвегия - 3 точки

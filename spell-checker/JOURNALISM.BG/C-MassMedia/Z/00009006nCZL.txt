Едуард Пъркинс: Никой не желае нестабилен регион
10/11/2003
Бившият посланик на САЩ в ООН Едуард Пъркинс отговаря на въпроси за бъдещето на Югоизточна Европа и възможното развитие на ситуацията в Косово в специално интервю с кореспондента на Southeast European Times Валентин Несовски. Това е първата част на интервю от две части.
От Валентин Несовски за Southeast European Times - 10/11/03
 
 
Southeast European Times: Г-н посланик, какво мислите за последните събития в Югоизточна Европа? Очаквате ли по-нататъшна стабилизация на региона, или пък ни предстои нова криза?
Посланик Едуард Пъркинс: Аз виждам само едно решение на проблемите в тази част на Европа и то е да се опитаме на поставим под контрол нещата, които години наред са разделяли региона. Според мен този регион има потенциала да се развива в дух на сътрудничество - политическо, социално и особено икономическо. Когато работих по въпроса в ООН, аз се връщах назад в историята, където виждах случаи, вдъхващи надежда. Аз очаквам с нетърпение деня, в който тези разделящи въпроси ще играят второстепенна роля, а на преден план ще излезе приносът на региона в новия международен ред. Аз вярвам, че Южна Европа притежава голям потенциал. Струва ми се, че попадаме в капан, като започваме да мислим колко време ще отнеме този процес. Според мен хората трябва да бъдат готови за всякакви срокове и да не се концентрират на някакъв определен график, тъй като много време трябваше да мине, за да стигнем до сегашното положение.
SE Times: Преговорите между сърбите и косовските албанци започнаха миналия месец. Как оценявате този пръв знак на готовност за решаване на въпросите чрез диалог, а не с помощта на оръжие?
Пъркинс: Мина много време, за да стигнем дотук, а малко трябваше, за да разберем колко дълго са се трупали проблемите. Аз съм доволен, че те започнаха да разговарят помежду си. Докато разговорите продължават, винаги ще може да се очаква положителен резултат в бъдеще. Аз гледам на това като на много положителен знак.
SE Times: Според Вас, ще съдействат ли тези преговори за изнасяне на стабилност извън Косово? Или пък, на последния етап на диалога за бъдещия статут на Косово, няма ли съседни страни като Македония и Гърция да се почувстват застрашени? Съществува ли опасност от нестабилност?
Пъркинс: Винаги съществува опасност от възникване на неочаквани последици, когато се водят някакви геополитически дискусии. Аз обаче възприемам сегашните преговори като предвестник на едно неограничено и неопределено бъдеще, което според мен е плюс. Мисля, че започването на тези контакти дава възможност на много народи и страни - сърби, албанци и други - да бъдат позитивни във възприемането и в отговора на въпроса: "Как да направим този регион по-добро място, така че той да не се управлява политически от външни сили, които да диктуват какво да се прави, а хората тук сами да определят своята съдба?" Мисля, че именно това е ключът. Съдбата е в ръцете на хората, които живеят тук.
SE Times: По въпроса за бъдещия статут на Косово политиката на международната общност е "стандарти преди статута". Вие съгласен ли сте с този подход?
Пъркинс: Аз не съм сигурен, че можем да имаме всичко от едното или всичко от другото в определен момент. Чул съм много хора да изказват мнения от рода на: "Нека първо да получим политическа свобода, а след това ще мислим за образование и стандарти." Аз мисля, че двете неща трябва да вървят ръка за ръка. Трудно е да се отдели единият въпрос, да се намери решение по него и да се каже: ние го решихме и сега можем да се върнем назад, и да се заемем с другия проблем. Мисля, че трябва паралелно да се обсъждат и решават и двата въпроса. Имам предвид това, че ние не може да поставяме правила, които са неизменни, тъй като в процеса на разговорите ние се развиваме, а като се развиваме у нас възникват нови идеи, които следва да бъдат разгледани. Мисля, че трябва да бъдем открити за такъв род неща.
SE Times: Вярвате ли, че по-нататъшният статут ще бъде независимост? Съгласно резолюция 1244, Косово е все още част от Сърбия-Черна Гора.
Пъркинс: Това е вярно. Моето мнение е, че ако решението на проблема е независимост, то тогава на всяка цена трябва да вървим по този път. Аз знам, че косоварите от известно време настояват за независимост. Когато аз бях в ООН, нямаше ясно изразено заявление по въпроса.

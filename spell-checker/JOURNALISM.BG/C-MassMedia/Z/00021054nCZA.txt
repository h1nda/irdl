В Косово бе открито голямо скривалище за оръжие, арестувани са правителствени служители
					22/12/2006
					Части на КФОР и местната полиция са конфискували голямо количество оръжие по време на обиск в Централно Косово късно в сряда. Арестувани са трима косовски албанци, сред които и един правителствен служител.
					(AП, Ройтерс, ДПA, AKИ, ЮПИ, РСЕ/РС, Б92 - 21/12/06)
 
					 
						
"Подобни действия са насочени срещу основните интереси на Косово и неговото бъдеще," каза президентът Фатмир Сейдиу. [Гети Имиджис]
						Трима косовски албанци бяха арестувани във връзка с голямо скривалище за незаконно оръжие, открито от части на КФОР и Косовската полицейска служба (КПС) по време на обиск в района на Дреница в Централно Косово, бе официално съобщено в четвъртък (21 декември). 
						Местните медии съобщиха, че откритото късно в сряда скривалище за оръжие е най-голямото, откакто в провинцията през юни 1999 г. бяха разположени ръководените от НАТО мироопазващи сили. Операцията е била предприета по сигнал, получен късно във вторник, съобщи говорителят на КПС Ветон Елшани. 
						Конфискуваното от КФОР оръжие е било намерено в къща и на други места в село близо до град Глоговац, на около 40 км западно от Прищина. Според съобщенията в скривалището е имало 12,7-мм зенитна установка, повече от 100 реактивни гранати, няколко противотанкови мини, 75-мм безоткатно оръдие и 2500 единици боеприпаси от различен калибър. По време на обиска са били открити и военни униформи и противогази. 
						Представители на КФОР са казали пред немската информационна агенция ДПА, че е започнало разследване и че полицията е конфискувала два микробуса. 
						Един от тримата арестувани заподозрени е Наим Базай, старши съветник на министъра на труда на Косово. Той и още един задържан са членове на Алианса за бъдещето на Косово (AБK), по-малък член на управляващата коалиция, ръководена от Демократичната лига на Косово. Като се позова на съобщение на Радио "Косово", белградското Радио Б92 съобщи, че вторият човек е Скендербей Хабиби. Не е разкрита самоличността на третия заподозрян. 
						Министерството на труда заяви в четвъртък, че Базай е бил уволнен, а косовското правителство излезе с декларация, осъждаща участието му в незаконни действия. 
						"Премиерът и правителството категорично осъждат всякакви незаконни действия, независимо кой ги е извършил, и са убедени, че подобни лица нямат място в правителството на Косово," се казва в декларацията. 
						"Подобни действия са насочени срещу основните интереси на Косово и неговото бъдеще," е казал президентът Фатмир Сейдиу, цитиран от АП. 
						Говорител на АБК каза, че партията е "учудена", че са замесени двама от нейните членове. 
						За конфискуваното оръжие бе съобщено ден, след като Международната кризисна група (МКГ) публикува доклад, в който предупреди, че по-нататъшното бавене на процеса на определяне на окончателния статут на Косово може да предизвика голяма криза в региона. 
						"Факт е, че рискът от взривоопасна ситуация става все по-голям с навлизането на Косово в 2007 г. без уреден статут," заяви МКГ, като в същото време призова косовските албанци да не отправят заплахи, а вместо това да насочат усилията си към устойчиво самоуправление. 
						Специалният пратеник на ООН Марти Ахтисаари каза, че ще представи предложенията си за решени, което първоначално се очакваше тази годинa, след като Сърбия проведе парламентарните си избори на 21 януари. 
						Тази седмица ЮНМИК съобщи, че засилва мерките за сигурност в провинцията, като ще бъде обърнато специално внимание на предовратяването на етнически или политически мотивирано насилие.

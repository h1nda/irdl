Анан поиска удължаване на мисията на мироопазващите сили на ООН в Кипър и прекратяване на изолацията на кипърските турци
03/06/2004
Генералният секретар на ООН Кофи Анан препоръча да се удължи с шест месеца мандатът на мироопазващите сили на ООН в Кипър. Той призова също международната общност да сложи край на изолацията на кипърските турци.
(ООН, Ройтерс, ЮПИ, Кипърска информационна агенция, Анадолска агенция, Македонска пресагенция - 02/06/04)
 
 
"Продължавам да съм убеден, че при липсата на цялостно споразумение присъствието на УНФИКИП на острова все още е необходимо за поддържане на примирието", заяви генералният секретар на ООН Кофи Анан. [АФП]
Генералният секретар на ООН Кофи Анан препоръча в сряда (2 юни) да се удължи с шест месеца мандатът на мироопазващите сили на ООН в Кипър (УНФКИП), който изтича този месец. Ръководителят на ООН обеща също в срок от три месеца да направи преглед на мандата на мисията и да предложи необходимите промени или преструктуриране.
Създадени с резолюция на Съвета за сигурност на ООН през март 1964 г., УНФКИП контролират буферната зона между северната кипърска турска част и южната част, която се управлява от кипърските гърци, като задачата им е да поддържат примирието на разделения остров. Те са натоварени още с възстановяване на нормалните условия и с хуманитарни функции, включително пътуванията от едната част на острова в другата.
Като отбеляза, че през последните шест месеца обстановката по буферната зона е в общи линии стабилна и хората от двете части продължават да преминават редовно през граничните пунктове, ръководителят на ООН каза, че според него УНФКИП са все още необходими.
"Продължавам да съм убеден, че при липсата на цялостно споразумение присъствието на УНФКИП на острова все още е необходимо за поддържане на примирието", казва Анан в доклад пред Съвета за сигурност.
Неколкомесечните преговори, организирани от ООН и основаващи се на обединителния план на Анан, завършиха с провал на 24 април, когато кипърските гърци с мнозинство отхвърлиха плана, докато мнозинството от кипърските турци го одобриха. В резултат от това само кипърските гърци се присъединиха към ЕС на 1 май.
В отделен доклад за мисията си на добра воля в Кипър, който също беше публикуван в сряда, Анан посочва, че макар планът му да е блокиран от отрицателния вот на кипърските гърци, той си остава единствената обозрима основа за разрешаване на ситуацията.
За да се разреши проблема, каза ръководителят на ООН, "очевидно е необходимо нещо повече от един цялостен и внимателно балансиран мирен план, нужно е в двете части на острова, а също и в Гърция и Турция, да има смели и решителни политически лидери, които по едно и също време да са готови и да желаят да преговарят и да убедят своите хора в нуждата от компромиси".
Като похвали кипърските турци и Турция за подкрепата им за обединителния план, Анан призова да се сложи край на изолацията на северната част.
"Надявам се, че членовете на съвета ще могат да насърчат всички държави да си сътрудничат на двустранна основа и в международните организации, за да се премахнат ненужните ограничения и бариери, водещи до изолиране на кипърските турци и възпрепятстване на развитието им", е казал ръководителят на ООН, цитиран от "Ройтерс".
Той обаче отхвърли всякакви ходове, насочени към признаване на държавата на кипърските турци или подпомагане на нейното отцепване, като подчерта, че това би било в противоречие с резолюциите на Съвета за сигурност. В момента единствено Турция е признала така наречената "Севернокипърска турска република".
Анан отправи конкретна критика към президента на кипърските гърци Тасос Пападопулос, който в излъчена по телевизията реч на 7 април призова да бъде отхвърлен планът.
"Смятам, че тази реч не даде точна представа за съдържанието на плана по отношение на редица въпроси. Също така не мога да приема посочения в речта и по-късно повтарян аргумент, че окончателният вариант на плана удовлетворява исканията на Турция, но игнорира по-голямата част от исканията на кипърските гърци", се казва в доклада на Анан, цитиран от Кипърската информационна агенция.
Като призна, че неотдавнашният провал на дългогодишните усилия за уреждане на проблема се е превърнал в "източник на тъга и смут", Анан изрази увереността си, че гражданите на Кипър ще продължат да полагат усилия за намиране на решение.
"Убеден съм, че те ще продължат да полагат усилия. Те действително трябва да направят това. Перспективите за обединение на страната сега са главно в техните ръце", каза Анан.

Съединените щати откриха свое посолство в Косово 
					10/04/2008
					Бюрото за връзка на САЩ в Прищина във вторник стана официално американско посолство в Косово. Промяната отразява нова фаза от ангажиментите на Вашингтон към отскоро независимата държава, казаха представители на САЩ. 
					От Блерта Фоничи-Кабаши за Southeast European Times от Прищина – 10/04/08
 
					 
						
(От ляво на дясно): Президентът на Косово Фатмир Сейдиу, премиерът Хашим Тачи и Тина Кайданоу, шарже д’афер на американското посолство, присъстваха на церемонията по откриването на американското посолство в Прищина във вторник (8 април). [Лаура Хасани]
						Бюрото за връзка на САЩ в Прищина официално стана посолство на Съединените щати в Косово във вторник (8 април). Съединените щати се присъединиха към Великобритания, Германия, Албания и Швейцария, които откриха свои посолства в Косово, след като провинцията обяви независимост от Сърбия на 17 февруари. 
						„Като последица от новия статут на Косово като независима държава, призната от много от най-силните и благоденстващи страни в света, ние получихме разрешението на американския Конгрес да открием официално американско посолство тук,” заяви Тина Кайаданоу, шарже д’афер. 
						Първата американска мисия в Косово бе установена на 6 юли 1996 г. и изигра значителна роля във вземането на важни решения. 
						„Докато Бюрото за връзка на САЩ в Прищина оперира от много години с всички задължения и задачи на една натоварена дипломатическа мисия, превръщането му в посолство е отражение на нова фаза в нашето развитие и подчертава нашият дълбок и траен ангажимент да работим за възхода на Косово и всички хора тук,” каза Кайданоу. 
						"Всеки ден ние полагаме усилия, насочени към подобряване на живота на обикновените хора в Косово и задоволяване на потребностите на множеството различни етнически общности в Косово,” добави тя. 
						Американската мисия работи за подобряване на икономическите резултати в Косово, за развиването на неговите демократични институции, за отбелязване на неговото разнообразно културно и етническо наследство и за гарантиране на пълните права на етническите общности. „Ние развихме контакти с огромен брой хора от всички среди и с всякаква политическа ориентация и оценяваме разбирането и мненията, които те ни дават,” каза Кайданоу. 
						Косовският президент Фатмир Сейдиу, който присъства на церемонията във вторник, перифразира думите на покойния Ибрахим Ругова, който хвалеше приятелството между Косово и Съединените щати. „Съединените щати са наш приятел и ние ще си сътрудничим тясно." 
						Сейдиу каза, че откриването на посолството е само една част от установяването на дипломатически отношения. Втората част ще дойде, когато Косово открие свое посолство във Вашингтон. 
						Премиерът Хашим Тачи се изказа в подобен дух, заявявайки, че откриването на посолство означава повече от промяна на статута. „Приемането от бюрото на статута на посолство заявява пред света, че Съединените щати имат вяра в Косово. И ние като народ се чувстваме смирени и почетени." 
						"Докато Косово продължава своя път сред свободните и демократични държави в света, ние ще запазим винаги специално място в сърцата си за народа на Съединените американски щати,” добави Тачи.

Бизнес: Сърбия и Германия обединяват усилия за изграждането на водноелектрически централи
					27/05/2011
					Сърбия ще построи пет водноелектрически централи по река Велика Морава. Още в деловите новини: Албания трябва да се съсредоточи върху приватизацията; според прогнозите на ОИСР гръцката икономика ще се върне към растеж до 2012 г.
					 
						
Река Велика Морава в Сърбия. [Архив]
						
						Сръбското държавно енергийно дружество ЕПС и германската енергийна компания РВЕ подписаха договор за 352 млн. евро за изграждането на пет водноелектрически централи по р. Велика Морава, съобщиха медиите във вторник (24 май). Общият капацитет на мощностите ще достигне 150 MW. ЕПС и РВЕ ще създадат съвместно предприятие, което ще отговаря за управлението на централите. 
						*** 
						Преобразуването на държавните предприятия трябва да бъде приоритет за албанското правителство тази година, заяви в сряда (25 май) премиерът Сали Бериша. Той съобщи, че дяловете на държавата във вече приватизираните дружества също ще бъдат продадени. Приватизацията ще помогне за икономическата консолидация на страната и борбата с корупцията. 
						*** 
						
						Сръбската петролна компания НИС и румънската EВП ще проучват четири петролни полета в Румъния, съобщиха медиите в сряда (25 май). Ако сондажите са успешни, НИС очаква да удвои обема на своите петролни запаси. Проектът също така ще помогне на компанията да разшири присъствието си в региона, съобщи главният изпълнителен директор Кирил Кравченко. 
						*** 
						Рейтинговата агенция „Фич” повиши във вторник (24 май) перспективата за рейтинга на държавния дълг на България от отрицателна на положителна и потвърди дългосрочния рейтинг на дълга, деноминиран в чуждестранна валута, на BBB-, и на дълга в левове на BBB. Изпълнителният директор на „Фич” Ед Паркър заяви, че решението отразява понижаващия се дефицит по текущата сметка, подобряването на съотношението на външния дълг към БВП и усилията за силна фискална консолидация. 
						*** 
						Броят на регистрираните моторни превозни средства в Турция е нараснал през март със 77,2 % спрямо предходната година, съобщи Туркстат в сряда (25 май). На кумулативна база през първото тримесечие регистрациите са се увеличили със 78 % спрямо предходната година. В по-голямата си част - 51,5 % - ръстът през март се дължи на регистрациите на леки автомобили, а делът на регистрациите на лекотоварни автомобили е 21,3 %. 
						*** 
						Организацията за икономическо сътрудничество и развитие (ОИСР) прогнозира в сряда (25 май), че гръцката икономика ще излезе от тригодишната рецесия и ще се върне към растеж през 2012 г., когато БВП ще нарасне с 0,6 % след отрицателния растеж от 2,9 % през тази година. Същевременно организацията предупреди, че „пътят към устойчиви публични финанси и възобновен икономически растеж определено е осеян с рискове.” 
						*** 
						
						Румъния е на последно място в ЕС по размер на инвестициите в научноизследователска дейност по разработването на нови лекарства, съобщи в сряда (25 май) румънската Асоциация на международните производители на лекарства, като се позова на доклад, изготвен по искане на Европейския парламент. Дания оглавява класацията с инвестиции от 190 евро на глава от населението. Румъния е на последно място с едва 5 евро на глава от населението. 
						
						(Различни източници – 20/05/11-27/05/11)

От Сърбия се очаква да изпълни обещанията си да сътрудничи с МТВПБЮ
					20/12/2004
					Белград се бави с изпълнението на задълженията си да арестува и екстрадира десетки обвинени военнопрестъпници. Комбинация от вътрешно-политически натиск и активно съпротивление от страна на привържениците на извършителите на военните престъпления - някои от тях работещи в държавните структури - блокират напредъка в тази област, позволявайки на малка група престъпници да избегнат правосъдието, а в същото време Сърбия плаща висока цена. Докато не бъде постигнат действителен прогрес по въпроса за сътрудничеството, републиката ще продължи да бъде изправена пред препятствия по пътя й към евро-атлантическата интеграция.
					От Игор Йованович за Southeast European Times от Белград – 20/12/04
 
					 
						
Плакати, показващи белезници, призовават за арестуване на обвинения във военни престъпления Ратко Младич. [Архив]
						Макар и не нов, проблемът за военнопрестъпниците-бегълци привлече ново внимание през последните седмици. Вече е напълно ясно, че липсата на сътрудничество от страна на Белград поставя сериозни препятствия пред усилията на Сърбия да се възсъедини с международната общност. Брюксел продължава да подчертава, че перспективите за членство в ЕС ще останат неопределени дотогава, докато властите не предадат обвинените военнопрестъпници. Същото се отнася и за влизането в НАТО. САЩ междувременно заявиха, че вече не подкрепят предаването на делата по военните престъпления на сръбските съдилища, тъй като властите в републиката не могат да изпълнят своите задължения. Черна гора, която не иска перспективите й за интеграция да бъдат възпрепетствани от сръбската непокорност, настоява да бъде третирана отделно. 
						В отговор Белград продължава да заявява намерението си да сътрудничи, без обаче да предприема стъпки, за да го докаже. Властите твърдят, че обвиняемите са напуснали Сърбия, но само малко след това те са забелязвани отново в страната. Става изтичане на поверителна информация за обвинителни актове, което позволява на престъпниците да избягат. Най-силните призиви за сътрудничество идват от фигури, които имат малко власт да ги реализират. Комбинация от вътрешно-политически натиск и активно съпротивление от страна на привържениците на извършителите на военните престъпления - някои от тях проникнали в държавните структури - блокират напредъка в тази област, позволявайки на малка група престъпници да избегнат правосъдието, а в същото време Сърбия плаща висока цена. 
						Години наред след края на конфликта в Босна и Херцеговина (БиХ) бившият босненско-сръбски военнокомандващ Ратко Младич бе често виждана фигура в Белград, защитавана от режима на Слободан Милошевич. След падането на режима на Милошевич той бе принуден да стои в сянка. 
						
						Официалната линия е, че Младич е бил забелязан в републиката някъде през 2002 г. по време на администрацията на покойния премиер Зоран Джиндич, който бе убит на 12 март 2003 г. Сегашният министър-председател Воислав Кощуница твърди, че извършените проверки не дават доказателства, че Младич е все още на сръбска територия. Неговият предшественик Зоран Живкович правеше подобни изявления. 
						Главният прокурор на ООН Карла дел Понте, обаче, по същия начин твърди, че Младич продължава да намира убежище в Сърбия, като добавя, че многократно е информирала сръбските власти за местата, където той може да се укрива. Според редица съобщения в медиите, които се позовават на дипломатически източници и наскоро получени документи, Младич е живял открито в републиката до юни тази година, ползвайки се от закрилата на съюзници и привърженици от сръбските военни среди. Когато прозападният реформист Борис Тадич бе избран за президент, Младич е бил посъветван да напусне страната.
						Тадич каза, че бившият военен бос вероятно се намира някъде между Сърбия и БиХ. Президентът твърдо настоява за арестуване на обвиняемите, но има ограничен контрол върху институциите, които са в състояние да сторят това, като например министерството на вътрешните работи и полицията. Другите открити привърженици на засиленото сътрудничество включват федералния външен министър Вук Драшкович и председателят на националния съвет на държавния съюз за сътрудничество с трибунала на ООН Расим Ляич. 
						Освен Младич, други най-издирвани от МТВПБЮ сръбски бегълци са генералите от армията Небойша Павкович и Владимир Лазаревич, както и генералите от полицията Сретен Лукич и Властимир Дьордевич. Обвинението срещу тях бе обявено на 20 октомври 2003 г. Срещу Павкович, Лазаревич, Лукич и Дьордевич са повдигнати обвинения по пет пункта за престъпления срещу човечеството и нарушения на законите и обичаите на войната поради ролята им в конфликта в Косово през 1999 г. Обинителният акт посочва "насилствено изселване и депортация на около 800000 албански цивилни; избиване на стотици албанци, извършено от силите на Федерална република Югославия и Сърбия". 
						Полицейският генерал Властимир Дьордевич, близък помощник на Милошевич, избяга от Сърбия през 2000 г. по време на прехода към демокрация. Сръбските власти казват, че той вероятно е в Русия. Другите трима генерали се знае, че са все още в Сърбия. Лукич трябваше да се предаде през ноември, но не направи това, по здравословни причини. Павкович заяви по различни поводи, че няма да се предаде на Хага. Според съобщенията в белградските медии, министърът на отбраната на Сърбия-Черна гора Първослав Давинич вярва, че Лазаревич може би обмисля възможността за предаване и доброволна екстрадиция. Другите двама обвиняеми - Любиша Беара и Драгомир Милошевич - се предадоха на Трибунала сами съответно на 9 октомври и 3 декември. 
						
Главният прокурор на ООН Карла дел Понте ( в средата) твърди, че Младич е в Сърбия. [Андирия Илич] 
						Трудностите, пред които е изправен Трибуналът в осигуряване на сътрудничеството на Белград, бяха може би най-добре илюстрирани от неотдавнашния скандал около Горан Хаджич, бивш лидер на сръбските сепаратисти в Хърватия. Часове след като Белград получи обвинителния акт срещу него - информацията трябваше да се държи в тайна - Хаджич напусна семейството си в Нови Сад. Помощници на Трибунала успяха да го снимат как той бяга от дома си. След като очевидно му разрешиха да избяга, сръбските власти след това предприеха разследване за установяване на неговото местонахождение. Хаджич все още не е заловен. 
						В обръщение пред Съвета за сигурност на ООН Карла дел Понте заяви, че е уверена в това, че четиримата босненски генерали, обвинени в геноцид в Сребреница - Любиша Боровчанин, Винко Пандуревич, Вуядин Попович и Драго Николич - също са намерили убежище в Сърбия. Правителството на Република Сръбска (РС) казва, че е предало на Белград списък с адреси, където обвиняемите може би се укриват, но сръбската полиция не ги е открила. На среща в края на ноември представители на двете правителства казаха, че обвиняемите често сменят местонахождението си, движейки се между Сърбия и РС, което прави разследването още по-трудно.

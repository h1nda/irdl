Групата за гражданска защита в Македония съобщи за приключване на програмата на ЕС за премахване на мините
22/05/2003
 
СКОПИЕ, Македония -- Зорица Коцевска от групата за гражданска защита към министерството на отбраната съобщи в сряда (21 май), че през последната година 100 района са очистени успешно от мини и неексплодирали устройства. Работата бе проведена в рамките на програма от 2.5 млн. дол., финансирана от Европейската агенция за възстановяване и с подкрепата на службите за обезвреждане на мини към ЕС и ООН. Коцевска допълни, че през последната година чуждестранни експерти са обучили пет национални екипа за премахване на мини, които предстои да проверят останалите 30 обекта в бившите кризисни райони около Скопие, Куманово и Тетово.
В други новини от сряда, в Охрид бе проведена регионална конференция по въпроси на полицията, на която присъстваха участници от Македония, Хърватска, Сърбия-Черна Гора, България, Албания, Словения, Босна, ОССЕ и САЩ. В центъра на дискусиите бяха въпросите за превишаване на правата и използване на сила в дейността на полицията, а така също и мерките за ограничаване на корупцията сред полицейските служители. (МИА - 21/05/03)

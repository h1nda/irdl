Делова хроника
					31/03/2006
					Преглед на деловите и икономическите новини от Балканите след 24 март.
					(Различни източници - 24/03/06 - 31/03/06)
 
					 
						
Генералният директор на "Македонската банка за подкрепа на развитието" Воислав Бислимовски (вдясно) и вицепрезидентът на "СиЕнЕн Интърнешънъл" за Югоизточна Европа, Рани Раад, подписаха споразумение за промоционална кампания, целяща привличането на инвеститори и засилане на туризма. Видеоклип, популяризиращ Македония, ще бъде показан 253 пъти по СиЕнЕн. [Томислав Георгиев]
						
Tурският водещ промишлен конгломерат "Коч Холдинг" се присъедини към инициативата на ООН "Глобален договор", целяща насърчаване на етичните делови практики. Отбелязвайки събитието, председателят на "Коч Холдинг" Мустафа В. Коч се срещна с генералния секретар на ООН Кофи Анан, който даде начало на инициативата през 2000 г. 
						*** 
						Световната банка е поискала от албанското правителство да увеличи усилията си за подобряване на производителността и финансовите резултати на националната енергийна компания КЕШ. Представители на банката отправиха призива миналата седмица по време на посещение в Тирана. Албания имаше много проблеми с електрозахранването, а събираемостта на сметките за електричество спадна рязко през последните месеци. 
						*** 
						
Сръбското правителство и ЕБВР подписаха споразумение за инвестиране в уставния капитал на "Комерсиална Банка". Съгласно споразумението ЕБВР ще придобие миноритарен дял от 25 % в сръбската банка срещу 70 милиона евро. Тя ще предостави и заем от 30 милиона евро на "Комерсиална Банка" в подкрепа на услугите за ипотечни кредити. 
						*** 
						"Икуест Болкън Пропъртис", западноевропейски частен инвестиционен фонд, придоби нов търговски център - софийския "Сити център" - в българската столица. Сделката за 94 милиона евро е една от най-големите покупки на недвижими имоти, извършвани от чуждестранен инвеститор в балканската страна досега. 
						 *** 
						
Mакедонското промишлено производство спадна с 2,2 % в годишно изражение през февруари, съгласно последните официални данни. В сравнение с предходния месец промишлената продукция е регистрирала повишение от 6,9 % през февруари. 
						*** 
						Преките чужди инвестиции (ПЧИ) в Румъния достигнаха 699 милиона евро през януари 2006 г., увеличение от 199 % в годишно изражение, по предварителни данни на централната банка. ПЧИ достигнаха 5,3 милиарда евро през 2005 г., а румънското правителство прогнозира между 5,8 и 6,2 милиарда за тази година. 
						*** 
						Официалната безработица във Федерация БиХ (ФБиХ) нарасна от 47,3 % през декември 2005 г. на 47,5 % през януари 2006 г., според бюрото по заетостта на ФБиХ. През първия месец на годината броят на безработните се е увеличил с 1659 души и е достигнал 349137 души. 
						*** 
						
Хърватският ръст на БВП се е увеличил от 3,8 % в годишно изражение през 2004 г. на 4,3 % през 2005 г., съгласно предварителни данни на държавното статистическо бюро. Според финансовия министър Иван Шукер икономическият растеж се очаква да остане силен и през първото тримесечие на 2006 г. 
						*** 
						
Гръцкото правителство одобри нов законопроект за възстановимите енергийни източници, предназначен за осъвременяване на рамката на производството на електроенергия и ускоряване на процедурите за предоставяне на лицензи в сектора. Според министъра на развитието Димитрис Сиуфас кабинетът планира да въведе данъчни стимули за използването на енергия от възстановими енергийни източници.

Руският контингент в рамките на КФОР напуска Косово
05/08/2003
Военнослужещи от Русия и НАТО работиха заедно за прекратяване на кръвопролитията в Косово, заяви командващият руския контингент по време на церемония, която отбеляза приключването на четиригодишното участие на тази страна в мироопазващата мисия в областта.
От Серемб Гиерджи за Southeastern European Times в Прищина, Косово - 05/08/03
 
 
Последните руски военнослужещи напуснаха Косово в края на юли и по този начин приключи четиригодишното участие на тази страна в международната мироопазваща мисия в областта. След като 10-ата и последна част от контингента бе изведена, командващият на руските сили каза, че неговите части са дали значителен принос за укрепване на сигурността и за установяване на нормален живот в кризисната сръбска провинция.
Руските части са конфискували три килограма наркотици, повече от 800 единици огнестрелно оръжие, както и голямо количество боеприпаси, каза генерал-майор Николай Кривенцов. Те са претърсили 92,000 МПС, задържали са повече от 1,100 заподозрени престъпници за притежание на нелегално оръжие и за други престъпления, обезопасили са 12,000 взривни устройства, угасили са 80 пожара и са почистили над 150 кладенеца.
Контингентът отбеляза своето оттегляне по рано през юли с церемония, проведена на военното летище край Прищина, което 650-те руски военнослужещи използваха като основна база след пристигането си в Косово на 11 юни 1999 година. Размяна на медали и флагове, както и военен парад ознаменуваха края на мисия, започнала в обстановка на разногласия, но завършила с утвърждаване на единството.
Военнослужещи от Русия и НАТО работиха заедно за прекратяване на кръвопролитията в провинцията, изтъкна Кривенцов по време на церемонията. " Заедно искахме мир и толерантност в региона, желая на всички хора в Косово мир и напредък."
На церемонията присъстваха и адмирал Грегъри Джонсън, командващ южното крило на Алианса, командващият КФОР генерал Фабио Мини; руският представител в НАТО Константин Тоцки, както и премиерът на Косово Байрам Реджепи.
Когато мисията започна през 1999 година, посочи Джонсън, "войниците отначало не се познаваха и може би не си имаха пълно взаимно доверие. За четири години постигнахме доверие, споделена отговорност и успехи, които ни отведоха към мир и просперитет."
Говорител на президента на Косово Ибрахим Ругова междувременно каза, че оттеглянето на руснаците и преструктурирането на КФОР трябва да се разглеждат в светлината на отбелязания напредък.
"Сега институциите ни функционират, готови са да поемат повече отговорности за управлението на делата ни. Определено разглеждам оттеглянето на руските войски от Косово в тази положителна перспектива," изтъкна говорителят Мухамет Хамити.
Руският президент Владимир Путин взе решение през май за изтегляне на руските сили от Босна и Херцеговина (БиХ) и Косово до 1 август. Руските войски напуснаха БиХ през юни. Представители на министерството на отбраната в Москва посочиха финансови съображения сред причините за взетото решение, като подчертаха, че Русия запазва ангажимента си към региона.

Лошата документация и слабото управление ограничават Хърватия в усвояването на фондовете от ЕС
					27/03/2008
					Брюксел е отделил 750 млн. евро за подпомагане на реформите в Хърватия. Представители на ЕС обаче твърдят, че на практика се използва малка част от парите, тъй като властите не приемат на сериозно процеса на кандидатстване.
					От Наташа Радич за Southeast European Times от Загреб -- 27/03/08
 
					 
						
Премиерът Иво Санадер заяви, че е наясно с проблема. [Гети Имиджис]
						Брюксел ще блокира 5 млн. евро от европейските фондове за Хърватия до края на този месец като символична мярка, целяща да насочи вниманието към неподходящото управление на фондовете от властите в Загреб. 
						"Искаме да видим подобрение” в начина, по който се борави със средствата, заяви в съобщение за печата посолството на Европейската комисия в Загреб. 
						Общо 750 млн. евро са отделени от Брюксел за различни програми в Хърватия. Макар че парите – предоставени по програмата „Инструмент за предприсъединителна помощ” (ИПА) за страни кандидатки – имат за цел да улеснят реформите, според представители на ЕС слабата подготовка и управление са довели до загубване на потенциал. 
						Например Хърватия не успя да се възползва от парите от фонд за опазване на околната среда и инфраструктурата. Досега страната е предложила проекти, възлизащи на 0,5 % от размера на фонда, който е 35 млн. евро. 
						Финансовата помощ на ЕС се предоставя за разнообразни основни елементи от реформите, включително засилване на демократизацията, укрепване на институциите, борба с корупцията, подобряване на регионалното сътрудничество и икономическа реформа. За всеки проект, финансиран от ИПА, трябва да се представи валидна документация и той да бъде оценен от представители на ЕС. 
						Хърватия получи първоначално предупреждение през ноември 2007 г. за начина, по който усвоява помощите от ЕС. Според доклад за напредъка от този период „въпросът за усвояването на фондовете на ЕС трябва да бъде решен незабавно, защото администрацията в Загреб показва някои сериозни пропуски." 
						Според Брюксел най-сериозният проблем е зле подготвената документация, предавана без необходимите обяснения и прогнози. В резултат на такава нискокачествена работа, казват представителите на ЕС, повечето проекти не могат да достигнат до фазата на доказване на необходимостта от тях. 
						"Може почти да се усети безразличието ... сякаш наистина не ги е грижа дали проектът ще получи парите или не,” е заявил един чужд дипломат, цитиран от „Нови Лист”. 
						Премиерът Иво Санадер признава, че проблемът съществува. „Ние ще се справим с всичко и ще поставим процеса на пета скорост,” обеща той, след като спечели втория си мандат на изборите през ноември 2007 г. 
						Получаването на достъп до европейските фондове не е проста задача. Процесът на доказване на необходимостта от проекта е основан на строги критерии и изисква програмните предложения да бъдат подробни и написани професионално. От всички кандидати за членство в ЕС през годините Ирландия е имала най-голям успех в тази област, като е съумяла да спечели 75 % от финансовите помощи, предназначени за нея. Средностатистическата страна има около 35 % шанс за успех.

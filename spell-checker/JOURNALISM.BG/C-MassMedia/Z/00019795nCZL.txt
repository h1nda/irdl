Черна гора кандидатства за членство в програмата на НАТО "Партньорство за мир" 
					01/09/2006
					 
						ПОДГОРИЦА, Черна гора -- В сряда (30 август) външният министър Миодраг Влахович е изпратил писмо до генералния секретар на НАТО Яп де Хоп Схефер с молба Черна гора да бъде приета за член на програмата на НАТО "Партньорство за мир" (ПзМ). Влахович е подчертал, че Подгорица смята интеграцията в НАТО за свой приоритет, като е добавил, че тя ще укрепи мира и стабилността в региона. НАТО може да разгледа въпроса на срещата си на върха през ноември в Рига. 
						Други новини -- Президентът Филип Вуянович каза пред група американски сенатори, които са на посещение в страната, че Подгорица смята отношенията с Вашингтон за свой "стратегически интерес". Той призова също за по-добри икономически връзки и повече американски инвестиции в Черна гора. (МИНА, Виести, Победа - 31/08/06; АП - 30/08/06)

Решението на ЕК бе посрещнато радостно, но и предпазливо от румънските политици и медии
					04/10/2006
					Миналата седмица бе отбелязан исторически момент за България и Румъния, след като Европейската комисия одобри приемането им в ЕС на 1 януари. Кореспондентът на SETimes Паул Чокою представя реакциите в Букурещ.
					От Паул Чокою за Southeast European Times от Букурещ – 04/10/06
 
					 
						
След като Европейската комисия (ЕК) потвърди приемането на България и Румъния на 1 януари 2007 г., председателят на ЕК Жозе Мануел Барозу състави списък със "задачи" за бъдещите членки на ЕС. [Европейска комисия]
						Както се очакваше, последният доклад на Европейската комисия (ЕК) бе посрещнат с различни реакции от румънските политици, журналисти и обикновените граждани. Ясно се усещаше предпазливият тон, с който страната обсъждаше историческия момент и значението му в дългосрочен аспект. 
						Добрите новини от Страсбург бяха причина и за първата съвместна пресконференция на президента Траян Бъсеску и премиера Калин Попеску Търичану, чиито отношения напоследък са обтегнати заради различия по въпроси на вътрешната политика. 
						"Поехме тази задача, когато дойдохме на власт, и сега я изпълнихме," каза Бъсеску. Той обаче предупреди, че усилията за изпълнение на реформите трябва да продължат и след зелената светлина, дадена от ЕК. 
						"Румънците имат защо да се гордеят със страната си," каза Търичану. "Ние навлизаме в епоха на сигурност. След по-малко от 100 дни румънците ще станат членове на ЕС, точно както британците и германците, но ще имат и същите задължения." 
						Междувременно външният министър Михай Разван Унгуряну напомни на обществеността, че страната едва напоследък е постигнала успехи, след като в предишните години е изоставала в процеса на реформи. "Добре е, че успяхме да наваксаме изоставането, свързано с предишни грешки и недостатъци," каза той. 
						Мирча Джоана, ръководител на основната опозиционна партия ПСД, изрази тревогата си от явната неподготвеност на Румъния да използва фондовете на ЕС, които възлизат на 30 млрд. евро годишно. Ако това не се оправи, страната рискува да се превърне в "нетен вносител в бюджета на ЕС, без да получава нищо от него", каза той. 
						"Тревожим се и от това, че все повече държави смятат да затворят пазарите си на работна ръка за румънците," добави Джоана. 
						Тонът в местните медии беше още по-предпазлив. Румъния "хвана последния влак за ЕС", обяви в свое заглавие ежедневникът "Евениментул Зилеи", като отдава заслуженото на милионите обикновени румънци, дали своя принос за развитието на процеса. 
						
"Зиуа" предупреди, че след кратко празнуване страната трябва да се подготви за следващата фаза, която може да бъде толкова трудна, колкото и предишните. Според вестника Румъния се нуждае от последователна и устойчива следприсъединителна стратегия. 
						"Колкото по-късно управляващите приемат подходящи мерки за издигане на националната икономика на европейско равнище, толкова по-дълго и по-болезнено ще бъде присъединяването на румънското общество към европейската общност," пише вестникът в статия, красноречиво озаглавена "ЕС със зъби". 
						"Най-сетне сме вътре - след седем години, трима президенти и четирима премиери," възкликва "Котидианул", като подчертава, че процесът още не е приключил. "Ние влизаме в Европа в момент, когато все още в основни линии сме далеч от нея и имаме да свършим огромна домашна работа," пише водещ на рубрика. 
						Последният доклад е "учудващо положителен", отбелязва "Ромъниа Либера". ЕК, добавя вестникът, потърси формула, с която да насърчи Румъния и България да проведат реформите, без да ги унижава, като успокои евроскептиците. 
						Румъния може да се завръща в европейското семейство, но нейните роднини посрещат страната с "широко затворени обятия", добавя вестникът.

Николич ще се срещне с представители на ЕС тази седмица
					12/06/2012
					Експерти смятат, че Брюксел ще разговаря със сръбския президент Томислав Николич относно неговите скандални изявления, но че по-належащ е въпросът за сформирането на новото правителство.
					От Бояна Милованович за Southeast European Times от Белград -- 12/06/12
 
					 
						
Президентът Томислав Николич каза, че твърдо ще следва пътя на Сърбия към ЕС. [Ройтерс]
						Сръбският президент Томислав Николич ще се срещне с представители на ЕС в четвъртък (14 юни) в Брюксел в среща, която ще бъде важна за определянето на тона в отношенията му както с ЕС, така и със съседните страни, след предизвикалите спорове негови изявления в дните непосредствено след встъпването му в длъжност като президент.
						Николич, встъпилият в длъжност на 31 май политик националист и бивш вицепремиер на Югославия в управлението на Слободан Милошевич, публично се застъпва за политика, ориентирана към Европа, и заяви, че желае Сърбия да се присъедини към ЕС, но предизвика спорове в съседните държави, след като отрече геноцида в Сребреница и заяви, че Вуковар не е хърватска община. 
						Смята се също, че Николич вероятно ще заеме по-твърда линия срещу Косово от предшественика си Борис Тадич. И двамата отхвърлят независимостта на Косово, но Тадич бе критикуван от косовските сърби, че проявява твърде голяма готовност за преговори с Прищина, за да придобие кандидатски статут за ЕС. 
						Това, че Николич не е добре приет в региона, се илюстрира също от факта, че от всички страни от бивша Югославия само представителите на Черна гора и Република Сръбска присъстваха на приема след встъпването му в длъжност. 
						Анализаторите обаче вярват, че Сърбия няма да претърпи сериозни последици в процеса на евроинтеграция, стига т.нар. от тях "прибързани изявления" на Николич да не се повтарят. Те посочват също, че задължение на президента е да представлява Сърбия пред света, но че това е предимно протоколен пост - следователно последици няма да има, ако все още очакваният нов кабинет е с европейска ориентация. 
						Преговорите за новото правителство продължават, въпреки че общите избори приключиха на 6 май. Тадич е най-сериозният претендент за премиерския пост. 
						Всеки президент и правителство имат на разположение 100 дни за оценка на ходовете и политиката си и Николич трябва да получи същия шанс, каза преподавателят във Факултета по политология Предраг Симич. 
						"Сърбия и нейният европейски път все още не страдат от сериозни последици; това са само предупреждения и устни реакции. Само след посещение в Брюксел можем да очакваме известни дългосрочни индикатори," каза Симич за SETimes. 
						Деян Вук Станкович, социолог и научен сътрудник във Философския факултет, каза, че първоначалната дипломатическа непохватност на Николич ще бъде неутрализирана, ако новият кабинет се придържа към европейския курс. 
						"Изявленията му сочат, че той прави грешки в дипломатическите комуникации, които не се посрещат добре в Брюксел и поставят Сърбия под един вид лупа," каза Станкович за SETimes. 
						Той не очаква Николич да направи промени в позициите си, добавяйки че новият президент ще се затрудни да постигне нивото на комуникации в региона, на което бе Тадич през осемте си години на поста. 
						"Ако имаме правителство с ясна европейска програма и регионално сътрудничество, вижданията на Николич ще бъдат приети като релативизирани; но ако бъде назначено правителство, споделящо възгледите му, тогава ще настъпи период на застой и дори регрес в регионалните отношения. Това ще доведе до още по-голям скептицизъм към Сърбия на регионално и европейско ниво, което ще засегне и без това сложния процес на евроинтеграция на Сърбия," каза Станкович. 
						Владимир Гоати, председател на НПО "Трансперънси Сърбия", каза, че според него, ако изявленията на Николич изобщо нанесат вреда, тя ще бъде малка. 
						"Мисля, че всичко ще се изясни много бързо и че всичко ще се реши със сформирането на новото правителство, каза Гоати за SETimes.
					
				
			
					 
					
 
 

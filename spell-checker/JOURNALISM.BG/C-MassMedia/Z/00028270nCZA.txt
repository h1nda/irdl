Голямата бяла акула все още се среща в Адриатическо море
					04/11/2008
					Смятана за изчезнала преди около 40 години, голямата бяла акула отново е във водите на Адриатическо море, опасна както винаги. Нападнат е бил водолаз от Словения. 
					От Иво Шчепанович за Southeast European Times от Сплит – 04/11/08
 
					 
						
''Акулата вероятно е следвала стадата риба тон и е била привлечена от рибите около колана на водолаза. Тъй като рибата тон вече не е така често срещана в Адриатическо море, голямата бяла акула рядко навлиза в тези води." [Гети Имиджис]
						Страшната среща на един човек с голямата бяла акула в Адриатическо море, само на десет метра от брега на отдалечения остров Вис в Централна Далмация, бе водеща новина в Хърватия и потвърди съмненията за присъствието на хищника в Адриатическо море. По-възрастни местни жители си спомнят нападението на акула в централната част на Адриатическо море, което отне живота на немски турист. Водолазите се чувстваха в безопасност след 40 години липса на активност от страна на акулите. 
						43-годишният словенски водолаз Дамян Песек отишъл с приятел на подводен риболов в Мала Смокова, недалеч от о. Вис. Очевидци твърдят, че акулата, която го нападнала, била дълга 5 метра. 
						"Усетих как нещо сякаш изведнъж се удари в тялото ми. Всъщност ухапването не се усеща,” каза Песек в болницата в Сплит, където бяха обработени сериозните наранявания по левия му крак. 
						"Използвах харпуна за самозащита,” каза Песек. Приятели го издърпали в лодката и побързали да го закарат до най-близкия лекар. Фелдшерите на свой ред го транспортирали до Сплит за декомпресия и спешно лечение. 
						"Почти няма начин един водолаз да се защити, ако акулата иска да го убие,” каза д-р Ален Солдо, най-изтъкнатият специалист по акулите в Хърватия. Първоначално изследователите не бяха сигурни в биологичния вид, нападнал Песек. 
						"Други видове акули също може да са били привлечени от водолаза, който е носел [кървяща] риба на колана си,” помислил най-напред Солдо. Лекарите обаче открили в крака на водолаза два зъба, типични за голямата бяла акула. 
						Експертът смята, че появата на голямата бяла акула в Адриатическо море може да е пряко свързана с популациите на рибата тон. 
						''Акулата вероятно е следвала стадата риба тон и е била привлечена от рибите около колана на водолаза. Тъй като рибата тон вече не е така често срещана в Адриатическо море, голямата бяла акула рядко навлиза в тези води," обясни Солдо 
						Въпреки почти трагичните обстоятелства Солдо каза, че се радва да чуе, че голямата бяла акула се е завърнала в Адриатическо море, тъй като експертите са я смятали за изчезнал вид в тези води през последните четири десетилетия. Той добави, че хората са все още неканени гости в дълбините на подводния свят. 
						Експертите смятат, че голямата бяла акула бързо ще напусне Адриатическо море заради миграционната си природа.

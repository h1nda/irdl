ЕК се стреми към по-големи правомощия по отношение на членките на еврозоната
					25/11/2011
					Европейската комисия представи пакет от нови мерки, които между другото ще й позволят да осъществява по-строг надзор над финансите на държавите от еврозоната.
					От Светла Димитрова за Southeast European Times – 25/11/11
 
					 
						
Бездомна жена проси на улица в Атина. Двата нови регламента на ЕК имат за цел да намерят решение на финансовите затруднения на страните от еврозоната. [Ройтерс]
						Европейската комисия (ЕК) внесе в сряда (23 ноември) два нови регламента, които трябва да засилят нейните правомощия по отношение на националните бюджети на 17-те членки на еврозоната и да й позволят да осъществява по-строг надзор над членките, които изпитват сериозни финансови затруднения. 
						Регламентите са част от пакет, чиято цел е да предложи решение на кризата в еврозоната. В него са включени годишно проучване на растежа, което определя приоритетните икономически цели на ЕС за 2012 г., и план, предвиждащ три варианта за въвеждане на общи "еврооблигации за стабилност". 
						„За да се ​​върнат към растеж, държавите членки [на ЕС] трябва да увеличат залога, що се отнася до изпълнението на поетите ангажименти за структурни реформи, и да приемат по-голяма интеграция на еврозоната“, заяви председателят на ЕК Жозе Мануел Барозу. 
						„Целите, залегнали в основата на пакета – икономически растеж, финансова стабилност, бюджетна дисциплина – са свързани помежду си“, добави той на съвместна пресконференция с еврокомисаря по икономическите и паричните въпроси Оли Рен. „Имаме нужда от всички тях, ако искаме да преминем от настоящата извънредна ситуация към Европа, в която солидарността е балансирана със засилена отговорност. 
						Според единия от двата нови проекторегламента страните от еврозоната ще трябва да представят проектите на своите бюджети за следващата година първо пред Комисията и еврогрупата, а едва след това пред собствените си парламенти. Те ще трябва да направят това не по-късно от 15 октомври, когато трябва да оповестят бюджетните си планове за следващия 12-месечен период. 
						Втората законодателна мярка ще позволи на ЕК да постави под засилен надзор държавите от еврозоната, които имат сериозни финансови проблеми или получават помощ от други в района, като ги включи в своя спасителен фонд, Европейския инструмент за финансова стабилност, или в спасителните програми на МВФ. 
						Идеята за емитиране на общи еврооблигации като един от начините за облекчаване на дълговата криза в еврозоната се появи по-рано тази година. ЕК постави началото на дебата по този въпрос в сряда със "Зелена книга" от 38 страници, в която се предлага подробен анализ на трите варианта за пълно или частично заменяне на националните облигации с облигации за стабилност, подкрепени от всичките 17 държави от евроклуба. Очаква се окончателното решение да бъде взето след широки консултации с всички заинтересовани страни, които трябва да завършат на 8 януари. 
						Идеята за общи еврооблигации се отхвърля от германския канцлер Ангела Меркел, която отново изрази несъгласието си в сряда. Тя се противопоставя и на призивите за разширяване на ролята на Европейската централна банка (ЕЦБ) в усилията за преодоляване на дълговата криза. 
						„Изключително тревожно е, бих казала дори неуместно, че Комисията се концентрира върху предложения за различни видове еврооблигации“, е казала Меркел в коментар в германския парламент. 
						На търга, проведен на същия ден, Германия успя да продаде десетгодишни облигации на стойност само 3,9 млрд. евро от предложените на пазара облигации за 6 млрд. евро. Този неуспех предизвика тревога, че е малко вероятно двигателят на Европа да избегне последиците от кризата. В последно време се засилва и заплахата, че Франция, втората по големина икономика сред 17-те в еврозоната, може да загуби своя кредитен рейтинг ААА. 
						„Със задълбочаването на кризата след вчерашния търг на облигации политиката на Меркел за изход от ситуацията излезе наяве“, е заявил в телефонно интервю Себастиан Дулиен, старши сътрудник в Европейския съвет по външни отношения в Берлин, цитиран от „Блумбърг“. „Това само ни приближи до края на играта: разпадане на еврозоната или еврооблигации. Стратегията се провали.“ 
						Един от основните аргументи на Берлин срещу идеята за общи еврооблигации е, че това ще попречи на държавите с голям държавен дълг да решат своите финансови проблеми. 
						Петър Ганев, старши икономист в Института за пазарна икономика (ИПИ), мозъчен тръст със седалище в София, заяви в сряда, че през следващите седмици очаква сериозен дебат. 
						„Очевидно по въпроса има различни позиции“, заяви той за SETimes. „Проблемът с огромните дългове, натрупани от отделни държави членки, трудно може да бъде решен чрез натрупване на нов дълг от всички страни от еврозоната като цяло. Малко наивно е да се смята, че новият дълг може да помогне за решаване на затрудненията, произтичащи от съществуващия дълг, който достигна нива, при които не може да бъде поддържан. 
						Според други експерти и анализатори еврооблигациите са ключов елемент от стъпките за решаване на дълговата криза в еврозоната. Те обаче подчертават необходимостта от допълнителни мерки. 
						„Имаме паника по отношение на дълга на периферията и следователно ликвидна криза [за държавите и банките]“, заяви за SETimes Даниел Грос, директор на базирания в Брюксел Център за европейски политически изследвания. „Само ЕЦБ може да облекчи кризата с ликвидността. ЕЦБ обаче може да направи това само при наличие на по-голяма фискална интеграция и еврооблигации. Затова еврооблигациите могат да бъдат съществен елемент от всяко решение на кризата“. 
						Бившият министър на финансите на Румъния Даниел Даяну изрази съмнение, че еврозоната може да оцелее в сегашната криза, освен ако не предприеме бързи действия за обновяване на своята обща политика и не направи стъпки към по-голяма фискална интеграция. 
						„Необходими са фискални правила, а също и санкции. Фискалните правила обаче далеч не са достатъчни; те не могат да заместят стабилната фискална уредба, която трябва да включва обща хазна“, заяви той за SETimes. „Назначаването на финансов цар, който да взема решения и да препоръчва санкции, също не е достатъчно… По-специално еврозоната се нуждае от цялостна обща политика, за да оцелее.“ 
						Тази политика трябва да осигури „задълбочена финансова интеграция чрез общо регулиране и надзор на финансовите субекти, както и механизми за съвместно вземане на решения“, обясни Даяну, като също така отбеляза необходимостта от „обща хазна“, включително общи еврооблигации. Според него всичко това би наложило и по-голяма политическа интеграция. 
						„Един паричен съюз не може да функционира нормално [да оцелее] без адекватна фискална основа (включително споразумения за поделяне на тежестта), общо регулиране и надзор на финансовите пазари“, подчерта Даяну. „Еврооблигациите ще бъдат радикална стъпка към постигането на тази цел.“ 
						Очаква се лидерите на ЕС да обсъдят пакета и свързаните с него идеи на срещата си на високо равнище на 9 декември.

САЩ: Сърбия и Черна гора трябва да си сътрудничи в пълна степен с МНСБЮ
					01/10/2004
					Заместник-държавният секретар на САЩ Марк Гросман се срещна с ръководители на Сърбия и Черна гора в четвъртък и заяви, че по-нататъшният напредък на страната зависи от изпълнението на нейните международни задължения и най-вече от сътрудничеството й с МНСБЮ.
					От Игор Йованович за Southeast European Times от Белград – 01/10/04
 
					 
						
Президентът на Сърбия и Черна гора Светозар Марович (вдясно) се срещна със заместник-държавния секретар на САЩ Марк Гросман в Белград в четвъртък (30 септември). [АФП] 
						Заместник-държавният секретар на САЩ Марк Гросман каза в Белград пред висши ръководители на Сърбия и Черна гора, че държавата вече понася последиците от недостатъчното сътрудничество с Международния наказателен съд за бивша Югославия (МНСБЮ). Той каза, че включването на Сърбия и Черна гора в евроатлантическите процеси зависи от изпълнението на нейните международни задължения. 
						Гросман подчерта, че генерал Ратко Младич и други чертирима генерали от армията и полицията трябва да бъдат екстрадирани в МНСБЮ възможно най-скоро. Младич е обвинен за убийството на няколко хиляди мюсюлмани в Сребреница, Босна и Херцеговина, през 1995 г. Четиримата генерали са обвинени във военни престъпления срещу косовски албанци през 1999 г. 
						В четвъртък (30 септември) в Белград Гросман разговаря със сръбския премиер Воислав Кощуница, със сръбския президент Борис Тадич, с президента на Сърбия и Черна гора Светозар Марович и с министъра на външните работи на Сърбия и Черна гора Вук Драшкович. Гросман каза, че все още вярва, че Вашингтон може да подкрепи идеята за провеждане на процеса срещу четиримата генерали в Сърбия, но преди това да стане възможно, четиримата трябва да се явят в Хага. Той добави, че арестуването и екстрадирането на Младич е абсолютно необходимо. 
						Гросман приветства издаването на заповед за арестуване на четиримата генерали като "положителен обрат", като добави: "Сега главното е те да бъдат арестувани и изпратени в Хага." МНСБЮ е предявил обвинения срещу бившите генерали от полицията Властимир Джорджевич и Сретен Лукич и бившите генерали от армията Небойша Павкович и Владимир Лазаревич. Смята се, че Лукич, Павкович и Лазаревич могат да бъдат лесно заловени от сръбските власти. Джорджевич избяга от Сърбия незабавно след смяната на властта през октомври 2000 г., като остави сръбските власти в неведение относно местопребиваването си. Другите трима могат да бъдат екстрадирани в МНСБЮ след кратка процедура, но първо сръбското правителство трябва да даде съгласието си за това. 
						На въпроса дали според него сръбските власти правят всичко по силите си да намерят и арестуват Младич, Гросман отговори: "Трябва да се направи много повече, защото Младич трябва да бъде арестуван. Той трябва да замине за Хага и всички усилия трябва да се насочат за постигане на тази задача." Министърът на човешките права Расим Ляич каза, че ежедневно се проверява възможността Младич да е в Белград. 
						Ръководителите на Сърбия и Черна гора увериха Гросман, че са твърдо решени да направят всичко, за да може Сърбия да изпълни своите международни задължения. През следващата седмица висши държавни ръководители трябва да обсъждат сътрудничеството с МНСБЮ. Кощуница отбеляза обаче, че при изпълнението на тези задължения "трябва да се има предвид стабилността на страната". "Двупосочното сътрудничество е модел, който определено ще допринесе за по-ефективно изпълнение на международните задължения", каза Кощуница.

Румъния се стреми да се присъедини към Шенген до 2011 г.
		26/06/2009
		Румъния работи усилено, за да се присъедини към шенгенското пространство, и се надява да бъде приета в безвизовата зона до 2011 г.
		От Паул Чокою за Southeast European Times от Букурещ - 26/06/09
 
		 
			
Румъния все още трябва да изпълни редица шенгенски критерии. [ЕС]
			Като част от постоянната работа за присъединяване към шенгенската зона Румъния се готви да бъде домакин на няколко посещения на представители на шенгенски държави членки, за да обсъди прилагането на достиженията на правото на групата. 
			Румъния ще бъде оценявана съгласно редица мерки, включително гранична сигурност, сътрудничество между полицията и съдебната система, защита на личните данни и успешно оборудване на посолствата и консулствата с необходимите технически средства. 
			Представителите също така ще оценяват напредъка във въвеждането на Шенгенската информационна система - правителствена база данни с високо ниво на сигурност, която се използва от няколко европейски страни, за да поддържат и разпространяват сведения във връзка с граничната сигурност и правоприлагането. 
			Румъния трябва да приложи достиженията на правото от Шенген по единен, точен, последователен и ефективен начин, заявиха от прес службата на румънската гранична полиция за Southeast European Times. 
			Безвизовите пътувания предлагат редица предимства, но също така поставят предизвикателства, се казва в изявлението на пресслужбата, тъй като премахването на вътрешните граници може да окаже негативно влияние върху националната сигурност на държавите членки. 
			За да се противопоставят на тези заплахи, шенгенските държави повишават сигурността по външните си граници, обменят полицейска информация и засилват трансграничния контрол и защитата на личните данни. 
			Румъния, която е членка на ЕС от 2007 г., попълни в края на миналата година шенгенски въпросник, сложен документ, състоящ се от 250 стратегически въпроса, обхващащи достиженията на правото. Правителството се стреми да получи оценка до 2011 г. 
			За да ускорят процеса, властите в Букурещ публикуваха национална стратегия и създадоха шенгенски отдел, работещ в сътрудничество с министерството на вътрешните работи на Румъния. 
			Страната също така започна да издава биометрични паспорти, които представляват по-усъвършенстван вариант на предишните документи за пътуване. 
			Миналата година бяха инвестирани 114 млн. евро за осигуряване на сигурността на дългата почти 2 000 км румънска граница на ЕС. През април тази година страната пусна в експлоатация Интегрирана система за наблюдение на морската граница (ИСНМГ), благодарение на която Румъния вече използва най-съвременни технологии, за да гарантира сигурността на приблизително 240-километровата си морска граница.

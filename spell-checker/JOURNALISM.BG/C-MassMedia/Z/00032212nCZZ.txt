Наука и технологии: Базата на Ай Би Ем в Турция беше обновена
					02/11/2009
					Измир получи нова база на Ай Би Ем. Още новини от областта на науката: първият IMAX екран беше инсталиран в букурещки мол; на хърватски остров ще бъде изграден първият въртящ се хотел в света.
					 
						
[Гети Имиджис]
						Световният компютърен гигант Ай Би Ем обяви във вторник (27 октомври) откриването в Измир, Турция, на нов център за услуги за бизнеса, свързани с приемствеността и устойчивостта. Новата база заменя предишния център, който функционира от 1995 г. Центърът е оборудван с най-съвременно оборудване и технологии за възстановяване на работни места и има за цел да помогне на фирмите да запазват и възстановяват важна информация, както и да осигури тяхната непрекъсната дейност. 
						*** 
						Първият IMAX екран беше инсталиран в понеделник (26 октомври) в най-големия мол в Румъния, „АФИ Палас”, в Букурещ. В новото съоръжение са инвестирани около 10 млн. евро. 21-екранният комплекс, който се управлява от „Синема Сити Интърнешънъл”, ще бъде открит на 20 ноември. 
						*** 
						Първият въртящ се хотел в света ще бъде построен на остров Шолта, Хърватия, и след завършването му след две години и половина ще предлага 360-градусова гледка към Адриатическо море. Въртящата се част от сградата ще се движи бавно върху подвижна платформа, като за един ден ще извършва 1,3 обиколки. 
						*** 
						Баня Лука, Босна и Херцеговина, бе домакин на Международна конференция по сеизмологично инженерство, която се състоя от понеделник (26 октомври) до сряда. На форума бяха представени 82 доклада на водещи специалисти от Русия, САЩ, Китай, Япония, Индия, Европа и региона. 
						*** 
						
						Албанското правителство ще продължи своите административни реформи, които са част от така наречената стратегия на "цифровата ера", като ще създаде специален фонд в държавния бюджет за 2010 г. В сряда (28 октомври) премиерът Сали Бериша поиска кабинетът да ускори внедряването на цифровите технологии в държавните служби, както и да наеме възможно най-много специалисти в областта на информационните технологии. 
						*** 
						Министърът на социалната политика на Босна и Херцеговина, Средое Нович, и българският посланик в Сараево Андрей Трънски подписаха във вторник (27 октомври) споразумение за сътрудничество в областта на науката, образованието и културата. В сферата на образованието документът предвижда между образователните институции да се осъществява обмен на преподаватели, студенти и информация. 
						*** 
						Европейската комисия поиска в четвъртък (29 октомври) от Гърция да признае професионалните квалификации в най-новите държави, членки на ЕС, Румъния и България. Гръцките власти все още не са приложили съответните разпоредби на Директивата за професионалните квалификации. 
						
						Различни източници – 26/10/09-02/11/09

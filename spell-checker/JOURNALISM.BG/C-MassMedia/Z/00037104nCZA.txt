Македонците получават нови възможности за защита от дискриминация
					19/01/2011
					Властите твърдят, че страната е изпълнила още едно изискване за членство в ЕС.
					От Марина Стояновска за Southeast European Times от Скопие – 19/01/2011
 
					 
						
Председателят на Комисията за защита от дискриминация Душко Миновски. [С любезното съдействие на Благойче Николовски/SETimes]
						Комисията за защита от дискриминация на Македония започна работа този понеделник (17 януари), когато за неин председател беше избран експертът от министерството на труда и социалната политика Душко Миновски. 
						Комисията ще изпълнява дейността си в съответствие със Закона за предотвратяване и защита от дискриминация, който беше приет през април 2010 г. и влезе в сила на 1 януари. „Комисията и законът срещу дискриминацията са напълно хармонизирани със законодателството на ЕС, като така Македония изпълни още едно ключово изискване за присъединяване към ЕС”, заяви Миновски за SETimes.
					
						Всеки гражданин, който смята, че е бил дискриминиран незаконно, има право да подаде жалба до комисията в срок от три месеца от нарушението или в рамките на една година от узнаването, че деянието е било дискриминационно. Македонският закон забранява дискриминацията на основата на етническа принадлежност, пол, раса, социален статус, език, гражданство, религиозни убеждения, политическа принадлежност или увреждане. 
						Комисията ще получава и разглежда жалби, ще подготвя дела, когато е налице основание за това, ще предлага становища и препоръки и ще информира вносителите на жалбите за техните права и задължения съгласно закона. 
						В срок от три месеца след получаване на жалба комисията ще дава становище и ще препоръчва начин за отстраняване на нарушението. Физическо лице, за което се твърди, че е извършило дискриминация, е длъжно да предприеме съответните действия съгласно препоръката и да отстрани нарушението в срок от 30 дни. Ако то не направи това, комисията може да заведе съдебно дело. 
						Организациите ще бъдат наказвани с глоба от 800 до 1 000 евро, ако уронят достойнството на лица или извършат дискриминация срещу тях. Освен това всяко физическо лице, което е участвало в нарушение, се наказва с глоба от 600 до 800 евро, както и всяко лице, което насърчава или подпомага такова поведение. 
						Министърът на труда и социалната политика Джелал Байрами заяви, че новият закон е важна стъпка към укрепването на демокрацията. 
						 „Надяваме се, че когато гражданите се почувстват дискриминирани по някакъв начин, те ще се обърнат към Комисията... тя ще разгледа всички жалби и ще даде указания на институциите, държавните органи и частния сектор какви действия да предприемат въз основа на нейните заключения”, заяви той. 
						Омбудсманът Иджет Мемети обясни, че поради липсата на правна рамка в миналото гражданите са можели да подават жалби въз основа на Закона за омбудсмана. 
						 „Броят на жалбите, които през миналата година бяха 20, е малък, не защото няма дискриминация, а защото гражданите вероятно в повечето случаи не я разпознават”, посочи Мемети. 
						Подходът на Македония беше заимстван от съседна Сърбия, където също има комисия. Той се различава от възприетия в Хърватия модел, при който дискриминацията в публичната администрация и в частния сектор попада в сферата на компетентност на омбудсмана.
						Приемането на закона миналата година беше съпроводено от активен дебат и критики, предимно от Македонския хелзинкски комитет. Той се противопостави на закона, тъй като „сексуалната ориентация” не е изрично посочена като основание за дискриминация.
						Министерството на труда и социалната политика зае позицията, че този вид дискриминация е обхваната от други, по-широки разпоредби на закона. 
						Миновски обясни за SETimes, че се предвиждат механизми за защита на всяко лице от всякаква дискриминация.
						 „Ако човек бъде дискриминиран на работното си място въз основа на хомосексуална ориентация, Комисията ще предприеме съответните действия съобразно жалбата и ако има основания, ще реши какви мерки да бъдат взети за решаването на въпроса по съдебен ред”, заяви той.

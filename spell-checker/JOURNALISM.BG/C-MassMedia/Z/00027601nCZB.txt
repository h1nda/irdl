Лятото в Хърватия не е само море и слънце
					01/09/2008
					С все повечето художници и изпълнители, които правят Хърватия привлекателна дестинация през лятото, страната предлага богати преживявания както за туристи, така и за местните жители.
					От Наташа Радич за Southeast European Times в Загреб –01/09/08
 
					 
						
Английската хеви метъл рок банда "Айрън Мейдън" изнесе концерт в Сплит на 10 август. [Гети Имиджис] 
						Лятото в Хърватия не е само море и слънце. Нарастващата й популярност на лятна дестинация привлича като магнит художници, музиканти, артисти и скулптори, които искат да съчетаят почивката си с възможност да представят и работата си. 
						За туристическата индустрия това е добра тенденция. Местните общини започват да осъзнават, че естествената красота и добрата кухня невинаги са достатъчни за съвременния турист, който иска богати преживявания срещу значителните разходи за ваканция в чужбина. Както и в други страни, ориентирани към туризма, като Италия и Испания, Хърватия се стреми да задоволи туристите, като съчетае естествените дадености на страната с разнообразни културни събития. 
						Провеждат се все повече фестивали и концерти, като някои стават важни компоненти на европейската културна сцена. Художествени изложби, концерти и филмови фестивали стават жизненоважна част от живота през лятото. 
						 Хърватите очакваха с нетърпение изпълнението в Загреб на рок бандата "Джудас Прист". Но шоуто бе отложено поради заболяване на басиста. Друго разочарование бяха неверните слухове за концерт на Мадона. Поп кралицата предпочете Черна гора. 
						Въпреки това Хърватия започва редовно да намира място в списъка с турнетата на международни звезди. Ману Чао имаше концерт в Пула на 8 юли, а Уайт Снейк и Чък Бери - в Осиек и Опатия. Холивудската актриса и певица Джулиет Люис изнесе два концерта в Хърватия, - в Заграб и Раб, докато Джоан Бейз изнесе концерт в столицата на 15 юли, а Лени Кравиц бе в Задар на 6 август. 
						Най-голямата атракция за сезона обаче бяха "Айрън Мейдън". На 10 август в Сплит легендарната банда изнесе концент на препълнения стадион "Полюд" с 40 000 места. Едва неотдавна в годините непосредствено след независимостта, на хърватската музикална сцена настъпи оживление. 
						От години филмите са основно събитие през лятото. В Хърватия се провежда историческият фестивал "Пула", който датира от югославската ера. И наистина, той отбеляза своята 55-годишнина тази година. Бяха показани най-новите филми на хърватски режисьори. По-новото събитие - филмовият фестивал "Мотовун" отбеляза своята 10-годишнина това лято. А Дубровник бе домакин на още един филмов фестивал, наречен "Либертас". 
						Театърът, танците и фолклорът са също сред летните атракции. През юни се проведе фестивалът "Юрокац" за съвременна и алтернативна драма. Тази година в центъра на вниманието бе американската театрална традиция и по-специално нюйоркската сцена. Театър "Одисей", основан от Раде Сербеджия постави серия пиеси, вдъхновени от бурните събития от периода на 1968 г. 
						В началото на август актьорите се събраха в Загвозд, както правят вече повече от десет години. Уникалното събитие, известно като "Актьори в Загвозд" първоначално бе организирано от Ведран Мликота, хърватски актьор, роден в този град. Идеята му бе колеги и приятели от цялата страна да опознаят родния му град. Актьорите харесаха идеята на Мликота и започнаха да идват в Загвозд всяка година. Там те общуват с феновете си, наслаждават се на местната кухня и на свежия въздух и слънце и се забавляват много. Загвозд не е далеч от крайбрежието така че те могат също да отидат и на плажа. 
						Не можем да пропуснем и фолклорната музика, която има силно присъствие. Един от най-важните фестивали в хърватската музикална традиция се провежда в Омис през юли. Той представя главно далматинската клапа, форма на пеене "а капела", изпълнявано както от мъже, така и от жени. Красотата на този стил пеене е изумителна за онези, които не са имали възможност да го чуят досега. Точно както хърватите се вълнуват от международното изкуство в своята столица, фестивалът в Омис предлага на посетителите възможност да се запознаят с изкуство, което едва ли ще видят у дома.

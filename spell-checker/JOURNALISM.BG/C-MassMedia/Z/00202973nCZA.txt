Реституцията на имущество често е затруднявана от проблеми
					10/07/2012
					Сръбските граждани могат да предявяват искове за реституция на имуществото, иззето от тях след Втората световна война, но резултатите се бавят.
					От Лили Линч за Southeast European Times от Белград -- 10/07/12
 
					 
						
Реституцията на имущество не минава без проблеми. [Ройтерс]
						Малко след като комунистите идват на власт през 1945 г., новото югославско правителство конфискува шивашкото предприятие в Белград, собственост на семейството на Петър Миличевич. 
						"След една година всичките им машини са били счупени. Държавата не ги е смазвала правилно. Имуществото на моята фамилия е било разрушено заради липсата на познания", каза за SETimes Миличевич, председател на балканския клон на Европейското бюро за добросъвестни възражения. 
						От март сърби като Миличевич могат да кандидатстват за реституция на имущество, иззето след Втората световна война. Сърбия прие миналата година дългоочаквания закон за реституцията, който е предварително условие за кандидат-членския статут на страната в ЕС. 
						Въпреки че много сърби в страната и чужбина са подали искания за връщане на тяхното имущество, прилагането на закона се оказа трудно, тъй като някои групи срещат допълнителни трудности, а бавните процедури като цяло спъват процеса. 
						Законът постановява връщането на имущество, включително земя, на бившите собственици или на техните наследници, а в случай че имуществото не може да бъде върнато, финансова компенсация под формата на правителствени облигации. 
						От друга страна, законът гласи, че това, което е станало собственост на държавата след 1945 г., включително библиотеки, посолства, правителствени министерства, музеи, здравни институции и дори произведения на изкуството, ще остане държавна собственост и няма да бъде върнато на предишните му собственици. Вместо това тази собственост ще бъде компенсирана под формата на облигации, за които правителството е отделило 2 млрд. евро - около 6 % от БВП на страната. 
						Други държави в региона също срещат противоречия във връзка с реституцията на имущество. Въпреки че Хърватия е приела закон за реституцията през 1996 г., разрешава се реституция на имущество само на хора, които са били граждани на Хърватия през тази година. Законът не се прилага за хървати, чието имущество е било конфискувано, но те са напуснали Хърватия и са станали граждани на други държави. 
						Според Световната еврейска организация за реституция програмата за реституция в Македония "е протекла изключително бавно и е била усложнена от голямата по обем документация, изисквана за установяване на собствеността върху имуществото." 
						Въпреки че само бивши собственици и техните наследници имаха право да подадат искове след новия закон за реституцията в Сърбия от 1 март, проблемите вече са налице. 
						"Съдилищата са толкова бавни. Нашите адвокати не са запознати с процеса. Трябва да се съберат доказателства за предишната собственост, но дори да успеете да го направите, не знаете какво ще получите насреща и кога ще го получите. След 50 години все още не знаем кои са законните наследници на това имущество", каза Миличевич за SETimes. 
						Деско Никитович, генерален консул на Сърбия в Съединените щати, е съгласен, че има много пречки. Както той каза за SETimes, "някои хора няма да могат да предявят искове заради липса на доказателства; някои хора са починали и не са оставили документи; хора са се преселили по целия свят." 
						Въпреки че Никитович вижда потенциал за големи проблеми при прилагането на закона, той мисли, че Сърбия има "морално, както и практическо задължение" да обърне внимание на проблема, и смята, че това е от особено значение за голямата общност на сръбската диаспора. 
						"Сърбия наистина не може да си позволи да игнорира такава голяма диаспора. Става въпрос обаче главно за справедливост и възмездяване за тези хора", каза Никитович. 
						Рубен Фукс, председател на Федерацията на еврейските общности в Сърбия, каза за SETimes, че чл. 5 от Закона за реституцията гласи, че трябва да бъде приет отделен закон, който да обхваща собствеността, иззета от евреите по време на холокоста. 
						Както обаче каза Фукс, "все още чакаме този специален закон." Тъй като по-голямата част от еврейското имущество е било иззето през 1941 и 1942 г., други хора може да са се нанесли в тези жилища през годините на прехода. Някои от тези, които са се нанесли в домове, бивша собственост на евреи, сега предявяват искове за реституция на това имущество, тъй като то е било иззето от комунистическия режим след войната. 
						"Бихме искали да има поправка в сегашния закон, която ще изисква предявяващите искове да представят документи, доказващи как са придобили тези имоти", каза Фукс. 
						Правителството обаче отхвърли тази идея. 
						Много хора виждат връщането на имущество на семействата на правоимащите собственици като нещо повече от изискване за приемане в ЕС, по-скоро като мерило за моралния и политическия напредък на Сърбия. 
						"Много от нас разглеждат реституцията като доказателство за това, че Сърбия наистина е демократична държава. Ако си демократична държава, изпълняваш някои легитимни демократични очаквания", каза Никитович. 
					
				
			
					 
					
 
 

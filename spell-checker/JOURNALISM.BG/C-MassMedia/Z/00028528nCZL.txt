Косовската опозиция е недоволна след гласуването за ЮЛЕКС в ООН
					28/11/2008
					 
						ПРИЩИНА, Косово -- Опозиционните партии разкритикуваха в четвъртък (27 ноември) косовските лидери за провала им на дипломатическия фронт. Алинасът за бъдещето на Косово (АБК) и Демократичната лига на Дардания дадоха своя отговор на Съвета за сигурност на ООН, който реши в сряда да даде зелена светлина за разполагането на ЮЛЕКС под чадъра на ООН. „Това е потвърждение на политическата загуба за Косово ... Това показва, че имаме ръководители, на които им липсва визия,” каза лидерът на АБК Рамуш Харадинай. 
						Междувременно командващият на ЮЛЕКС Ив дьо Кермабон каза в четвъртък, че следващата седмица в Косово ще бъде разположена група от 2 000 полицаи, митнически агенти и съдебни служители от ЕС и САЩ. „Очаквам от началото на декември мисията ЮЛЕКС да започне да функционира в цяло Косово,” каза Дьо Кермабон. (РТК, Кохавижън, ТВ 21, Телеграфи, Би Би Си, Ройтерс - 27/11/08)

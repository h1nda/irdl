Генералният секретар на ООН предупреждава за рисковете от продължаващото безизходно положение с решаването на проблема с Косово
					02/01/2008
					Продължаващото безизходно положение с решаването на проблема с бъдещето на Косово може да дестабилизира Балканите и да застраши постиженията на ООН, предупреди в нов доклад в понеделник Генералният секретар на ООН Бан Ки Мун.
					(Ройтерс, Гласът на Америка, Индипендънт - 01/01/08; Ройтерс, AП - 31/12/07)
 
					 
						
"В Косово все още съществуват големи очаквания, че трябва бързо да се намери решение на проблема с бъдещия статут на Косово. При това положение малко вероятно е статуквото да бъде устойчиво", заяви Генералният секретар на ООН Бан Ки Мун. [Гети Имиджис]
						Продължаващата несигурност за бъдещето на Косово може да застраши регионалната стабилност и постиженията на ООН в региона, предупреди в доклад пред Съвета за сигурност в понеделник (31 декември) Генералният секретар на ООН Бан Ки Мун. 
						"В Косово все още съществуват големи очаквания, че трябва бързо да се намери решение на проблема с бъдещето на Косово", съобщи АП, цитирайки ръководителят на ООН. "При това положение малко вероятно е статуквото да бъде устойчиво. Ако безизходицата продължи, събитията там могат да вземат неочакван обрат и да застрашат сериозно постиженията и наследството на Обединените нации в Косово." 
						Докладът, посветен на събитията в провинцията между 1 септември и 15 декември, последва края на 18 месеца преговори с международно посредничество, в които Белград и Прищина не успяха да постигнат споразумение по окончателния статут на провинцията. 
						Технически все още част от Сърбия, Косово е под администрацията на ООН след края на конфликта от 1998-1999 г. По време на преговорите двете страни не отстъпиха от позициите си, като лидерите от Прищина настояваха за независимост, а представителите на Белград предлагаха широка автономия. 
						При отсъствието на споразумение, мнозинството от 90% етническо албанско население на Косово се очаква едностранно да обявяви независимост през следващите два месеца. 
						Девет дни след края на последното усилие да се реши проблема, Съветът за сигурност проведе закрито заседание за Косово на 19 декември, но не успя да постигне съгласие по следващите стъпки в процеса за определяне на окончателния статут на провинцията. Позициите на 15-те страни-членки останаха разделени. 
						Смятайки, че процесът на преговорите е изчерпан, западните страни дадоха знак за своята готовност да признаят независимостта на Косово дори без одобрението на ООН, докато Русия, която подкрепя Сърбия, настоява за продължаване на преговорите до намирането на компромис. 
						"Несигурността и загубата на динамика в процеса за определяне на статута могат да създадат риск за нестабилност както в Косово, така и в региона, както и потенциален риск за безопасността на служителите на ООН", предупреди също Бан и призова косовските албанци и сърбите да се въздържат от насилие. 
						Ако Москва продължава да блокира решението на Съвета за сигурност за Косово, ЕС се очаква да се заеме с проблема през идните месеци и да настоява за осъществяване на плана на бившия специален пратеник на ООН Марти Ахтисаари за независимост на провинцията под международно наблюдение. 
						 "Решението на проблема за статута на Косово е преди всичко европейски въпрос", се казва в съобщение на белградското радио "Б92" , в което се цитира германския външен министър Франк-Валтер Щайнмайер. Той също предупреждава, че продължителната несигурност може да предизвика нестабилност на Балканите. "Ние искаме да постигнем на Западните Балкани това, което постигнахме в останалата част от Европейския съюз - мир, стабилност и просперитет." 
						"Нарастващата институционална ангажираност на Европейския съюз с Косово е важна, както и осигуряването на европейска перспектива за Косово", заяви Бан в своя доклад. 
						Според него окуражаващ е фактът, че изборите на 17 ноември в Косово "бяха проведени по свободен и честен начин в съответствие с международните стандарти" и "показаха зрелостта на косовските временни институции". 
						Но той също посочи, че избирателната активност на косовските сърби е била "разочароващо ниска" и е била съвсем малко по-висока от тази на изборите през 2004 г. И в двата случая Белград призова косовските сърби да бойкотират вота.

България открива специализиран съд срещу мафията
					13/01/2012
					Специализираният съд бе открит в България с шестмесечно закъснение, но мнозина са предпазливи в очакванията си.
					От Светла Димитрова за Southeast European Times от София -- 13/01/12
 
					 
						
Маскирани полицаи провеждат антимафиотска операция на 10 февруари 2010 г. в плувния комплекс "Спартак" в София. България откри своя съд срещу организираната престъпност на 3 януари. [Ройтерс]
						В относително тих жилищен квартал на София се намира двуетажна сграда в бежово и бяло, която до миналата година служеше за централа на българската Държавна агенция за национална сигурност. Сега в нея се помещава новият специализиран съд на балканската страна срещу организираната престъпност, който бе открит този месец след шестмесечно отлагане. 
						По време на обиколка на обновената сграда българският премиер Бойко Борисов каза във вторник (10 януари), че тя има "тъмно минало и светло бъдеще". 
						България, която многократно е била критикувана от Брюксел за неуспеха си да се бори ефективно с проблема, реши да създаде специализиран съд за ускоряване на темпа на съдебните производства. Делата срещу босовете от престъпния свят в България се точат с години, а издадените присъди са много малко. 
						Новата двустепенна система - включваща първоинстанционен съд, който разглежда делата, и второинстанционен, разглеждащ обжалванията, към всеки от които има специализирана прокуратура - трябваше първоначално да заработи през юли. 
						Проблеми с финансирането и набирането на персонал обаче доведоха до забавяне. В крайна сметка правителството предостави няколко милиона евро за заплати на персонала, оборудване, съдебни зали, килии за задържане и други съоръжения. 
						"Важно е не само оборудването, но също и куражът и личната позиция на магистратите, които ще работят тук," каза министърът на правосъдието Диана Ковачева. 
						Бившият заместник-председател на Софийския окръжен съд Георги Ушев, който през октомври бе избран да оглави специализирания съд срещу мафията, каза, че очаква до няколко дни към новата институция да бъдат прехвърлени до 80 дела. Други 350 дела вероятно ще бъдат прехвърлени на съда до края на годината, след приключване на разследванията. 
						Според репортажи в медиите първото съдебно дело ще бъде срещу един от предполагаемите големи босове на престъпния свят, Красимир Маринов. Маринов - бивш борец и основател на първите значими мафиотски структури в България в началото на 90-те години на ХХ в. - бе обвинен в началото на януари в организирането на въоръжена мрежа за разпространение на наркотици, която е оперирала в черноморския курорт "Слънчев бряг" между август 2009 г. и май 2010 г. 
						През 2005 г. Маринов и по-малкият му брат Николай бяха арестувани по обвинения в заговор за убийствата на генерала в оставка Любен Гоцев, бивш шеф на Държавна сигурност от комунистическата епоха, Иван Тодоров, мафиотски бос, замесен в контрабандата на цигари и други престъпления, и Никола Дамянов, финансовият директор на скандално известната промишлена групировка ТИМ със седалище във Варна. И двамата бяха оправдани през 2010 г. поради липса на доказателства, макар че четири фигури на по-ниско равнище получиха присъди между 34 месеца и пет години затвор. 
						Като се имат предвид слабите резултати на България в гледането на дела срещу организираната престъпност през последните две десетилетия, анализаторите не очакват новата система да доведе до бързо преобръщане на тенденцията. 
						Въпреки всичките си резерви относно специализирания съд като в известен смисъл крайна мярка, Тихомир Безлов, старши анализатор в софийския Център за изследване на демокрацията, все пак го смята за "своеобразна положителна стъпка". 
						Сложните отношения между магистратите и престъпните мрежи в някои части на страната правят издаването дори и на скромни присъди невъзможно, каза той за SETimes. 
						"Затова този съд е опит да се разкъсат тези връзки и той да се заеме с наследството от последните 20 години, но с всички ограничения, произтичащи от липсата на опит и разнообразни правни трудности, които ще съпътстват процеса," каза Безлов. 
						Поради това, че много кръгове се противопоставят на специализирания съд, включително съдии и адвокати, които са повдигнали някои основателни аргументи против институцията, българският анализатор не бе "свръхоптимист" в очакванията си. 
						"В страни като България промените изискват време; те често са неустойчиви и изникват много спънки още преди нещо да бъде постигнато. Специализираният съд би могъл да бъде положителна стъпка в рамките на това, което имаме тук," заключи Безлов. 
						Управляващата дясноцентристка партия ГЕРБ най-напред обяви плановете си за създаване на специализиран съд през 2010 г. Нейната идея съдът да разглежда също дела за корупция на високо равнище обаче бе посрещната с остра съпротива от страна на партиите в парламента, правозащитни групи и адвокати и в крайна сметка бе изоставена. 
						"В страна, подвластна на върховенството на закона, съдът трябва да бъде независим. Той не може да служи като инструмент на правителството в преследване на конкретна цел или за прилагането на специфична политика," каза Иванка Иванова, програмен директор на софийския Институт "Отворено общество", в интервю за SETimes. "Ако даден съд преследва определена цел, той става извънреден съд, а извънредните съдилища са забранени от българската конституция." 
						Идеята в специализирания съд да бъдат съдени за корупция високопоставени държавни служители бе разкритикувана от Европейската комисия за демокрация чрез право, по-известна като Венецианската комисия, и вследствие бе изоставена. 
						Други балкански страни със специализирани съдилища срещу мафията са Сърбия и Хърватия, която създаде своя съд след убийството на Иво Пуканич, собственик на седмичника "Национал", и на маркетинговия му директор Нико Франич при експлозия на кола бомба през октомври 2008 г. 
						Сръбският трибунал бе създаден преди покушението срещу премиера Зоран Джинджич през март 2003 г. Делото срещу замесените в заговора срещу първия демократично избран премиер на страната впоследствие се превърна в "най-известното дело" в историята на институцията, каза за SETimes Милан Антониевич, директор на Адвокатския комитет за човешки права. 
						"Специализираният съд имаше добро влияние върху съдебната система и ако сравним неговата практика с тази на други съдилища, ще видим голяма разлика в броя на потвърдените присъди, в броя на тези качествени неща," каза той. 
						"Само през 2011 г. бяха издадени 100 присъди," каза Антониевич, добавяйки, че съдът е ускорил работата си и че броят на производствата, заведени от прокуратурата, също се повишава. 
						Въпреки че е имало случай някое дело да забуксува или проблеми, които не се решават адекватно от магистратите и адвокатите, "Сърбия се нуждае от този съд," каза той. 
						
						Кореспондентът на SETimes в Белград Ивана Йованович е съавтор на този репортаж.

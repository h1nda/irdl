Хърватия е с още една стъпка по-близо до ЕС
					20/09/2011
					Въпреки че страната вече има проектодоговор за присъединяване към ЕС, реформите трябва да продължат.
					От Наташа Радич за Southeast European Times от Загреб -- 20/09/11
 
					 
						
Договорът за присъединяване на Хърватия ще бъде подписан през декември. [Ройтерс]
						Полският министър-председател Доналд Туск посети Загреб в събота (17 септември), за да донесе проектодоговора за присъединяване на Хърватия към ЕС. Документът ще бъде подписан през декември, което отваря пътя на Хърватия за присъединяването й като пълноправен член на ЕС през 2013 г. 
						"Когато Хърватия се присъедини към ЕС, това ще донесе значителен приток на оптимизъм и увереност за бъдещето на ЕС", заяви Туск на пресконференция след срещата. 
						Министър-председателят Ядранка Косор заяви, че с получаването на проектодоговора за присъединяване към ЕС Хърватия най-накрая е постигнала стратегическата си и историческа цел. Остават обаче още много неща, които трябва да бъдат свършени, не само защото ЕС ги изисква, а защото Хърватия сама трябва да ги постигне за свое добро. 
						"Като погледнем назад, Хърватия премина през много трудности, с които други страни членки не са се сблъсквали. Закъснението на Хърватия... беше от политически характер и ни отне доста късмет, разум и кураж, за да го преодолеем", каза за SETimes политическият експерт Ведран Обучина. 
						"Хърватия трябва да продължи с реформите дори по-решително от преди. Това е единственият начин да се избягнат ненужни санкции, както се случи с България." 
						Депутатът от Социалдемократическата партия Тонино Пицула заяви пред SETimes, че е бил ужасен от факта, че посещението на Туск е било слабо отразено от местните новинарски медии. 
						"Мисля, че това е индикатор за положението, в което се намираме; обаче аз съм сигурен и се надявам, че тази обществена арогантност и безразличието е насочено към настоящото правителство, а не към ЕС", заяви Пицула. 
						Въпреки че подкрепата за присъединяването на страната леко намаля, много хървати го подкрепят. 
						"Очаквам най-после края на сагата с преговорите между ЕС и Хърватия. Искам децата ми да имат възможност да учат в чужбина, да трупат международен опит и да научат за живота в ЕС. ЕС би трябвало да е точно за това", каза за SETimes Анамария Токич от Загреб. 
						Пицула обаче посочи, че нито една страна кандидатка не е била в сегашното положение на Хърватия. През последната година - на финалния етап от присъединяването към ЕС - управляващата партия стана обект на много спорове. 
						В началото на 2009 г. властите разкриха един от най-големите скандали с незаконно присвояване в страната. Осем души бяха арестувани по подозрение в злоупотреба с 54 млн. евро от местния производител на хранителни продукти "Подравка". Сред обвинените беше и бившият зам. министър-председател Дамир Поланчец, който подаде оставка след скандала. 
						"В известен смисъл Косор има в момента същата политическа съдба като [бившия премиер Ивица Рачан]: и двамата свършиха много важни задачи на европейския фронт през последните месеци на мандатите си и след това изгубиха парламентарните избори", заяви Пицула, намеквайки за предстоящите избори през декември.

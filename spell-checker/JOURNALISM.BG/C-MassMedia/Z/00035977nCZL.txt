Франция и Румъния се договориха за съвместни усилия за интегриране на ромите 
					10/09/2010
					 
						БУКУРЕЩ, Румъния -- В четвъртък (9 септември) Франция и Румъния се договориха да работят съвместно за осигуряване на социалната интеграция на ромите, което стана на фона на продължаващото и предизвикало спорове репатриране на български и румънски членове на това малцинство от Франция. В съвместно изявление след среща в Букурещ френският министър на имиграцията Ерик Бесон и държавният секретар по европейските въпроси Пиер Льолуш заявиха, че и двете страни „подкрепят ангажимента на Европейската комисия към социалното включване на ромите”. Румънският външен министър Теодор Баконски каза, че Париж и Букурещ са се договорили по „план за действия, който ще подпомогне намирането на решение на проблемите, пред които сме изправени”. 
						Междувременно в четвъртък Европейският парламент (ЕП) одобри резолюция, която призовава Франция „незабавно” да спре своята спорна политика на експулсиране на роми. Документът беше приет с 377 на 245 гласа и 51 въздържали се. В него се изразява „дълбока загриженост” във връзка с мерките, предприети от Париж и други страни, членки на ЕС, и се отправя призив към ЕК да се намеси. В своя отговор френският министър на имиграцията беше откровен. „Изключено е Франция да се откаже от експулсирането на незаконни имигранти в държавите, откъдето те произхождат. Парламентът на ЕС заслужава уважение, но в този случай той излезе извън границите на правомощията си и ние… няма да се поддадем на политически диктат”. (АП, Евронюз, Новините, ЮПИ, ДПА - 09/09/10)

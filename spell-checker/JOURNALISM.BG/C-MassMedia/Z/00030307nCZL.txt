Съветът на министрите на ЕС е доволен от ЮЛЕКС
					19/05/2009
					 
						БРЮКСЕЛ, Белгия -- Съветът на министрите на ЕС е доволен от резултатите от работата на съдебната и правоналагаща мисия на ЕС в Косово, ЮЛЕКС, съобщиха местните медии в понеделник (18 май). На заседание в Брюксел Съветът е приветствал усилията на мисията в подкрепа на властите в Прищина. Външните министри на 27-те страни, членки на ЕС, заявиха, че изпълнението на мандата на ЮЛЕКС ще играе важна роля в укрепването на стабилността в региона. Върховният представител по външната политика на ЕС Хавиер Солана определи сътрудничеството между КФОР и ЮЛЕКС на място като отлично и играещо основна роля за поддържането на сигурността и стабилността в Косово.
						Други новини от понеделник -- Седем сърби, членове на Косовската полицейска служба, решиха да се завърнат на работните си места след бойкотирането им в продължение на една година. Те ги напуснаха, когато Косово обяви независимостта си през февруари 2008 г. Говорителят на косовската полиция Арбер Бека каза, че общо 43 сръбски полицейски служители са се завърнали на работните си места до момента. 30 юни е крайният срок, поставен на останалите да се завърнат на работа, като в противен случай те ще бъдат освободени за постоянно. (Зери, Коха Диторе, Косова Сот, Лайм - 19/05/09; КТВ, Клан - 18/05/09)

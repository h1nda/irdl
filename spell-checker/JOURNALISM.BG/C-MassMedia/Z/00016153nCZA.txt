Дел Понте: Черна гора е надежден партньор
		05/10/2005
		Черна гора подкрепя усилията на трибунала за военни престъпления на ООН от самото начало и продължава да улеснява достъпа до документи и свидетели, заяви главният прокурор на ООН Карла дел Понте по време на посещението й в Подгорица миналата седмица.
		От Антонела Архин за Southeast European Times в Подгорица – 05/10/05
 
		 
			
Главният прокурор на ООН за военни престъпления Карла дел Понте заяви, че тя е доволна от последователността и качеството на отношенията на Хага с Черна гора. [АФП]
			Черна гора продължава да сътрудничи на Международния наказателен трибунал за бивша Югославия, заяви Главният прокурор на ООН Карла дел Понте по време на посещението й в Подгорица миналата седмица. Тя заяви, че е доволна от последователността и качеството на отношенията на трибунала с Черна гора и очаква това да продължи и в бъдеще. 
			Родената в Швеция Дел Понте пристигна в републиката в четвъртък (29 септември), след посещението си в Белград. Тя се срещна с президента Филип Вуянович и премиера Мило Джуканович в курортния град Свети Стефан. 
			"Много сме доволни от сътрудничеството с Черна гора", заяви Дел Понте на прес конференция в петък. "Ние поддържаме почти ежедневен контакт с Подгорица... и разбира се главната ни задача е арестуването на всички укриващи се от правосъдието военнопрестъпници, [особено] Младич и Караджич. За мен вчера бе много важно с вашия президент и тази сутрин с вашия премиер да разменим някои важни преценки и мнения." 
			"Нямаме никакви проблеми със сътрудничеството. Получаваме всичко, което поискаме", заяви Дел Понте, изразявайки похвала към Черна гора за осигуряването на достъп на трибунала до документи и свидетели. Тя изрази благодарността си към Черна гора и особено към Джуканович за оказаната подкрепа за работата на трибунала от самото начало, "когато беше много по-трудно". 
			"Благодаря ви много, господин премиер. Благодаря ви много за това, което правите за страната си и за нас", заяви Дел Понте. 
			От своя страна Джуканович обеща, че властите ще арестуват и екстрадират укриващите се военнопрестъпници, ако бъдат открити на територията на Черна гора. Един от тримата най-търсени от трибунала обвиняеми, Радован Караджич е от Черна гора и според слухове от време на време се връща в Черна гора от Босна и Херцеговина (БиХ) и от Сърбия. 
			Караджич, бивш президент на босненско-сръбската автономна област на БиХ, Република Сръбска, е обвинен от Хагския трибунал за ролята му в клането в Сребреница през 1995 г. и за обсадата на Сараево. 
			"Попитах [Джуканович] ако беше прокурор на МНТБЮ какво щеше да направи, за да открие Караджич и Младич и какви са нашите грешки, тъй като това не е направено вече десет години", заяви Дел Понте. "Много ми допадна оценката, която той направи. Мисля, че той би бил добър прокурор на международния трибунал." 
			Джуканович заяви, че Черна гора постоянно е сътрудничила на трибунала до сега и че неговата администрация планира да продължи в същия дух. Той добави, че трябва да се направи всичко възможно, за да се мотивират политическите, съдебните и полицейски структури в региона да свършат своята част от работата, за да се индивидуализира отговорността за военните престъпления и най-сетне да се затвори тази глава от историята на региона. 
			Премиерът заяви, че той споделя недоволството на Дел Понте, че десет години след края на конфликта в БиХ и подписването на Дейтънското споразумение, някои от главните обвиняеми все още са на свобода. 
			Черна гора окуражава и други страни от региона да сътрудничат на Хагския трибунал с надеждата, че бъдещето на европейските и евроатлантическите структури трябва да се основава на стабилност и взаимно доверие, заяви Джуканович.

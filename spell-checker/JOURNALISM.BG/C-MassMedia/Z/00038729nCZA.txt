Татлъсес се възстановява, но може да влезе в затвора
					06/06/2011
					Оцелелият след опит за покушение певец сега е изправен пред възможността да се окаже в затвора.
					От Йозгюр Йогрет за Southeast European Times от Истанбул – 06/06/11
 
					 
						
Татлъсес, на 59 г., беше прострелян след излизането си от телевизионно студио. [Ройтерс]
						Получилият международна известност турски певец Ибрахим Татлъсес се завърна в Истанбул на 1 юни след няколкоседмично лечение в Германия. Той беше прострелян в главата при покушение срещу него през март. Сега обаче певецът има правни проблеми заради предполагаеми връзки с престъпния свят в Турция
						В коментар по повод на състоянието на Татлъсес професор Тунч Алп Калион, оглавяващ истанбулския институт, където певецът продължава лечението си, заяви, че Татлъсес показва висок дух и реагира положително на лечението. „Общото състояние на нашия пациент е изключително добро. Можем да кажем, че е дори по-добро, отколкото очаквахме.” 
						Малко след стрелбата по Татлъсес на 14 март в Истанбул се появиха слухове, че той може никога да не проходи или да пее отново. Лявата страна на тялото му беше парализирана и той прекара 58 дни в клиника в Германия. Въпреки подобряването на здравословното състояние на певеца неговото правно положение остава под въпрос. Върховният касационен съд на Турция отмени съдебното решение, с което Татлъсес беше осъден условно на лишаване от свобода за срок от 13 месеца и 15 дни за „съзнателно и доброволно подпомагане на [престъпна] организация”. 
						 С първоначалното решение на истанбулския съд певецът беше признат за виновен, но получи условна присъда с условието да не повтори престъплението през следващите пет години. При обжалването обаче Върховният касационен съд реши, че наказанието не трябва да бъде условно. Сега съответният истанбулски съд ще разгледа отново обстоятелствата по делото и ще вземе ново решение. 
						В изказване пред журналисти на 3 юни адвокатът на Татлъсес Ахмет Кючюк не изрази безпокойство по отношение на правното положение на певеца, като посочи, че твърденията за евентуалното му влизане в затвора са неоснователни. „Решението на Върховния касационен съд за отмяна на предишното решение е в полза на моя клиент.” 
						Според Кючюк, ако съдът отново отложи произнасянето на присъдата, делото ще бъде прекратено и престъплението няма да бъде отбелязано в досието на Татлъсес“. 
						Анализирайки ситуацията за SETimes, адвокат Илкхан Мехмет Елчин се съгласи с оценката на Кючюк, но посочи и друга възможност. „Върховният касационен съд може да прецени, че условията за произнасяне на условна присъда не са се осъществили при Татлъсес”, заяви той, като обясни, че за да бъде осъден условно, нарушителят трябва да покаже разкаяние. Възможно е, посочи той, Върховният съд да не е бил убеден в това и в този случай Татлъсес няма да избегне наказанието. 
						Междувременно разследването на опита за убийство на Татлъсес продължава. Певецът ще даде показания веднага след като лекарите преценят, че здравословното му състояние позволява това. 
						Феновете и критиците на Татлъсес изпитват смесени емоции към шеметната поредица от събития и предполагаемите връзки на попзвездата с организираната престъпност. 
						В интервю за SETimes писателят и експерт по турска попмузика Наим Дилменер коментира, че не за първи път името на Татлъсес се свързва с организираната престъпност, но това не предизвиква отрицателни реакции сред неговите фенове. „В държави като нашата такива връзки – макар и по никакъв начин да не са свързани с мъжествеността – се разглеждат като основни фактори за притежаването на сила и власт.” 
						В подобен дух студентката и фенка на Татлъсес Фатош Йълдъз, на 24 г., смята, че Татлъсес наистина има връзки с подземния свят, но според нея това не е важно. „Той има толкова много фирми и живее в държава като Турция. Не може да няма връзки с тези групировки, но това не ме засяга. Интересуват ме песните му”, каза тя.

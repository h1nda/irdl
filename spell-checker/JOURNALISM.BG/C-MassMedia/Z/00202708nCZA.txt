Очакват се още арести във връзка с нападенията над посолства в Белград през 2008 г.
					12/04/2012
					Сръбската полиция арестува тази седмица девет души по подозрения, че са замесени в нападенията срещу американското и турското посолство в Белград преди повече от четири години.
					От Игор Йованович за Southeast European Times от Белград -- 12/04/12 
 
					 
						
Демонстранти подпалиха американското посолство в Сърбия на 21 февруари 2008 г. в знак на протест срещу обявяването на независимостта на Косово. [Ройтерс]
						Полицията в Сърбия арестува девет души и издирва още петима във връзка с нападенията над чуждестранни посолства през 2008 г., извършени от демонстранти в знак на протест срещу обявяването на независимостта на Косово. 
						Заподозрените, някои от които са футболни хулигани, бяха арестувани във вторник (10 април) и сряда в четири града. 
						Те и други петима заподозрени, търсени от полицията, се издирват във връзка с подпалването на американското посолство и хвърлянето на камъни по турското посолство в Белград на 21 февруари 2008 г. 
						Американското посолство беше атакувано след митинг, организиран от сръбското правителство, който привлече няколкостотин хиляди души. Стотици демонстранти, предимно футболни фенове, нападнаха и подпалиха американското посолство в центъра на Белград. Полицията опита да защити сградата, която беше празна по това време, но скоро се оттегли. 
						Зоран Вуйович, фен на футболен клуб "Партизан" (Белград), беше убит по време на нападението срещу посолството. Общо 130 души бяха ранени, включително 52-ма полицаи, а 192-ма участници в бунта бяха арестувани. 
						Сръбският държавен прокурор Загорка Доловац заяви, че първоначалните арести са само началото на мащабна акция. "Няма да спрем дотук. Полицията и прокуратурата ще продължат работата си." 
						Вътрешният министър Ивица Дачич обаче заяви, че полицията не е успяла да го уведоми за операцията, както се изисква по закон. 
						"Това е недопустимо, защото според закона те са длъжни да го направят. Бях избран от хората и парламента да управлявам министерството и да действам като граждански контрол на действията на полицията, което не мога да направя, ако не съм информиран за тези действия", заяви Дачич в интервю за белградския всекидневник "Вечерне Новости". 
						Той добави, че арестите е можело да бъдат извършени "по всяко време", а не непосредствено преди изборите в началото на следващия месец, както и преди решителния мач от сръбския футболен шампионат, когато много фенове се събират на едно място, създавайки сериозен риск за сигурността. 
						Добривое Радованович от Института за криминологични и социологически изследвания не се съмнява, че арестите са свързани с изборите на 6 май. 
						"Би било обидно за сръбската полиция, че се е нуждаела от четири години, за да открие кой е нападнал посолството, след всичките телевизионни репортажи за събитието и арестите, извършени непосредствено след бунтовете", каза Радованович за SETimes. 
						Той обаче е скептичен, що се отнася до намирането на поръчителите на нападенията над посолствата. 
						"Подобно разследване ще стигне до хора от политическите партии. Има обаче мълчаливо съгласие между партиите да не се арестуват техни хора. Това вече се е случвало в предишни разследвания", заяви Радованович. 
					
				
			
					 
					
 
 

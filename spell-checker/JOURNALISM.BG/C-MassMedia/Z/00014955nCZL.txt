Рен каза, че разширяването трябва да продължи
					19/06/2005
					 
						БРЮКСЕЛ, Белгия -- ЕС трябва да се придържа към ангажиментите си и да продължи процеса на разширяване независимо от последния проблем, възникнал във връзка с конституцията, каза комисарят на ЕС по разширяването Оли Рен в статия, публикувана в събота (18 юни). По-нататък той подчертава важността на "европейската перспектива" за утвърждаване на мира и стабилността на Западните Балкани. Обещанието за членство в съюза е силен стимул за реформите, каза Рен.
						Също в събота парламентарни представители от Босна и Херцеговина (БиХ), Хърватия, Македония и Сърбия-Черна гора завършиха двудневната си среща в Сараево. Те приеха декларация, в която призовават за съвместни усилия за ускоряване на процеса на присъединяване към ЕС в региона. Албания подкрепи срещата, но не можа да изпрати свои представители. Участниците подчертаха ангажимента си към провеждане на реформите, свързани с интеграцията в ЕС. (Интернешънъл Херълд Трибюн, ХИНА, Макфакс - 18/06/05; Фена - 17/06/05)

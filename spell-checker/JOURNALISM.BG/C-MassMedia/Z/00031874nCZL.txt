Според Тадич Сърбия трябва скоро да подаде заявление за членство в ЕС
					05/10/2009
					 
						БЕРЛИН, Германия -- Сръбският президент Борис Тадич казва, че е в интерес на страната му да подаде заявление за членство в ЕС възможно най-скоро, но само когато блокът изглежда готов за разговори по въпроса, предадоха сръбските медии в неделя (4 октомври). Тадич бе в Берлин, за да получи награда в събота. Той каза за радио "Дойче Веле", че Холандия е единственият член на ЕС, който обвързва кандидатурата на Белград с условието за залавяне на укриващия се от правосъдието Ратко Младич, както и че Белград ще направи всичко по силите си да открие бившия босненски сръбски командир. (Танюг, Бета, РТС, Б92 - 04/10/09)

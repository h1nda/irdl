Нов метод на гръцки учени дава възможност за оценка на индивидуалния риск от инфаркт
					22/01/2009
					Гръцки научни работници въведоха базиран на изкуствен интелект метод за изчисляване на индивидуалния риск от инфаркт.
					(Различни източници)
 
					 
						
Софтуерът използва фактори от начина на живот, за да изчисли риска от инфаркт за дадено лице. [Архив]
						Екип от гръцки учени под ръководството на Хара Костакис от Изследователския център ТЕИ в Пирея са разработили метод за успешно изчисляване на риска за пациентите от получаване на инфаркт с помощта на изкуствен интелект чрез оценка на факторите от начина на живот. 
						Всички тези фактори – включващи депресия, образование, пушене, хранене и наднормено тегло – влияят на риска от сърдечно-съдови заболявания. От дълго време епидемиолозите изучават как здравните рискове варират в различните популации, но не са открили начин да предскажат въз основа на резултатите от проучванията на продължителността на живота индивидуалните нива на риск.
						Методът под название „Онлайн аналитична обработка" (OЛАО) дава възможност на лекарите да определят личния рисков коефициент на пациентите си и съобразно с това да им дават съвети за промени в начина на живот или лекарства за намаляване на риска. 
						 OЛАО се състои от категория софтуерни инструменти, които дават възможност на изследователите да изучават различните измерения на многоразмерните данни. OЛАО е често полезен в извличането на данни. 
						Групата на Костакис е събрала данни от близо 1 000 пациенти, включени в проучването "КАРДИО 2000", които са постъпили в болница с първоначални симптоми на остър коронарен синдром. След записване на данни за индекса на телесната маса, семейна обремененост, физическа активност, високо кръвно налягане и диабет изследователите са използвали данни от здрави индивиди като научен контрол. 
						"КАРДИО 2000" е многоцентрово изследване по метода случай-контрол, изучаващо взаимовръзката между различни демографски, хранителни, психологически, битови и медицински фактори. Някои от тези фактори – поотделно или в комбинация – имат водещо значение, тъй като могат да доведат до развиване на нефатален остър коронарен синдром. 
						"Тази изследователска работа въведе изчислителен алгоритъм за ефикасно обработване и оптимизиране на времето за изчисление и оценката на риска. ...То ще допринесе за по-добро разбиране и впоследствие по-добро предпазване от сърдечно-съдови заболявания,” заключава екипът в списание „Интърнешънъл Джърнъл ъв Нолидж Енджиниъринг енд Софт Дейта Парадигмс” 
						Сърдечно-съдовите заболявания са водещата причина за смърт в цял свят и според прогнозите ще се запазят такива за неопределено време. Приблизително 17,5 милиона души са станали техни жертви през 2005 г., което представлява 30 % от всички смъртни случаи в света. 
						Костакис е получила докторската си титла по здравен мениджмънт от Университета в Патрас, Гърция. Нейните интереси в областта на изследванията включват използване на извличането на данни и методи, базирани на изкуствен интелект, в управлението на здравеопазването. 
						Другите учени в екипа й са Басилис Буцинас, Демостенес Панайотакос и Лео Кунис.

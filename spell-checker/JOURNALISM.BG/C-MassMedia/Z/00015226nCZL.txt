Пратеникът на ООН Ейде се срещна с Драшкович и Кощуница в Белград
					12/07/2005
					 
						БЕЛГРАД, Сърбия и Черна гора -- Кай Ейде, специален пратеник на ООН за прегледа на изпълнението на демократичните стандарти за Косово, се срещна в понеделник (11 юли) с външния министър на Сърбия и Черна гора Вук Драшкович и със сръбския премиер Воислав Кощуница. Ейде каза, че трябва да има по-голям напредък и по-голямо участие на всички политически групи, за да се изгради едно многоетническо Косово. Драшкович наблегна на необходимостта сърбите да участват в институциите на Косово, а Кощуница подчерта, че децентрализацията на Косово е от основно значение. Във вторник Ейде ще се срещне със сръбския президент Борис Тадич, с ръководителя на Координационния център за Южна Сърбия Небойша Чович и с федералния министър за човешките права Расим Ляич.
						Други новини -- Сръбският министър на правосъдието Зоран Стойкович се срещна с ръководителя на мисията на ОССЕ в Сърбия и Черна гора Маурицио Масари, за да обсъди с него темповете на съдебните реформи в Сърбия. Стойкович каза, че Венецианската конвенция и Съветът на Европа ще съдействат на министерството при реализирането на стратегията му. (РТС, Б92, Танюг, Уеб-сайт на сръбското правителство - 11/07/05)

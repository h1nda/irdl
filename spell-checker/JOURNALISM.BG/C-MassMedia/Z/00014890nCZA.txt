Македония е обезпокоена от евентуално забавяне на разширяването на ЕС
					13/06/2005
					Перспективата за членство в ЕС бе една от основните движещи сили на реформите на Балканите. Докато мнозина в региона се тревожат за последствията от отрицателният вот във Франция и Холандия, представители на Брюксел твърдят, че процесът на разширяване продължава -- като същевременно подчертават необходимостта от продължаване на реформите.
					От Зоран Николич за Southeast European Times от Скопие – 13/06/05
 
					 
						
В продължение на 15 години Македония и целият регион гледаха напред към обещанието за европейско бъдеще, каза македонският заместник-премиер Радмила Шекеринска на конференция, посветена на интеграцията в ЕС. [AФП]
						Поради евентуалните последици за процеса на разширяване много хора на Балканите са разтревожени от отхвърлянето на предложената от ЕС конституция от френските и холандските избиратели. Това определено важи и за Македония, която е втора след Хърватия по отношение на процеса на присъединяване. Скопие очаква становището на Европейската комисия да излезе на 9 ноември, а след него през декември и решението на Европейския съвет (ЕС) дали страната да получи статут на кандидат за членство. 
						В продължение на 15 години Македония и целият регион гледаха напред към обещанието за европейско бъдеще, каза македонският заместник-премиер Радмила Шекеринска в Загреб на 4 юни на конференция, посветена на интеграцията в ЕС и организирана от немската фондация "Бертелсман". Евентуално забавяне или спиране на разширяването ще доведе до закъснения и затруднения в реформите, обезкуражаване на местните и чуждестранни инвеститори и ново засилване на популистите тенденции в региона," каза тя пред участниците. 
						Втори кръг на политическия диалог между ЕК и Македония се състоя в Брюксел само дни след референдума във Франция. Според еврокомисаря по разширяването Оли Рен най-доброто послание, което Македония и други потенциални кандидатки могат да изпратят до Брюксел в момента, е това, че предварителните условия за членство са изпълнени. ЕК, посочи той, строго ще наблюдава напредъка на реформите в Македония през следващите четири месеца. 
						След срещата си с македонския премиер Владо Бучковски в Хелзинки на 3 юни и 4 юни Рен бе оптимистично настроен. "През последните години [Македония] постигна значителен напредък в стабилизирането и реформирането си и затова й давам своята положителна оценка и похвала," каза той. 
						Македония бе окуражена и от изказването на председателя на ЕК Жозе Мануел Барозу, който на 6 юни каза пред репортери в Брюксел, че ЕС няма да забави процеса на разширяване и че нито една страна членка на ЕС не е поискала това. 
						Фактът, че процедурите продължават по график, се разглежда като положителен знак. На 10 юни се състоя втората среща на Комсията по стабилизация и асоцииране между ЕК и Македония, на която представителите на Скопие представиха постигнатите досега резултати.

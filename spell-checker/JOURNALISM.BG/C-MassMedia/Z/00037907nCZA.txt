Македония ще професионализира публичната си администрация
		24/03/2011
		Създаването на професионални публични институции в Македония е "изключително важен за нас въпрос", каза министърът на информационните технологии и администрацията Иво Ивановски в интервю за SETimes.
		От Мишко Талески за Southeast European Times от Скопие – 24/03/11
 
		 
			
Македонският министър на информационните технологии и администрацията Иво Ивановски. [Томислав Георгие/SETimes]
			Новосформираното министерство на информационните технологии и администрацията в Македония отговаря за професионализирането на публичната администрация в страната и привеждането й към стандартите на ЕС. 
			Иво Ивановски, който оглавява министерството, разговаря с репортер на SETimes за предстоящите реформи и тяхното значение за интеграцията на Македония в ЕС. 
			
				SETimes: Кои са основните промени, въведени от новия закон за публичната администрация? 
			
				Иво Ивановски: Законът ще влезе в сила през април и всички публични институции трябва да представят в тримесечен срок данни за броя на служителите си, техния пол, равноправна заетост и професия на служителите. Накратко, създаваме регистър на публичните институции. 
			За разлика от предишни правителства в Македония, това правителство ще извърши анализ на публичните институции, за да направи администрацията по-ефективна. Това е изключително важен въпрос за нас и ще бъде възлов елемент в дейността на правителството през 2011 г., за да може да удовлетворява изискванията на гражданите. 
			
				SETimes: Какви институционални промени ще настъпят? 
			
				Ивановски: Преместихме много служители от други министерства в новото министерство на ИТ и администрацията, което сега наброява 144 души. То ще извършва значителен брой реформи по-бързо и качествено. 
			Относно ефективността, през следващите три или четири години министерството ще започне много проекти за пълното преобразуване на концепцията за начина, по който работят служителите. Нашата крайна цел е да удовлетворяваме изискванията на гражданите и на деловите среди: навремененно реагиране от публичните институции на всеки въпрос или молба, както и по-умело справяне с работата. 
			Също така ще въведем ИТ технологии и практика за държавните служители, което същевременно ще направи работата им по-лесна и по-ефективна. Гражданите ще получават повече услуги по електронен път, икономисвайки време и пътувания. Живеем в ерата на технологиите и взаимните връзки и трябва да бъдем в крак с напредъка. 
			
				SETimes: Предвид твърденията, че публичната администрация е политизирана, как ще бъде деполитизирана тя? 
			
				Ивановски: Основната цел на реформите в администрацията е деполитизирането, Македония трябва да има квалифицирана и отговорна администрация, способна да се справя с политическите и икономическите предизвикателства в бъдеще. Новият закон поставя много по-високи критерии за наемането на държавни служители на работа. Искаме да премахнем намесата на политиката в публичната администрация и сме готови да приложим критериите, които са част от ценностите на Европейската общност и са предварително условие за членство. 
			
				SETimes: В каква степен използва правителството международния опит и контактите си в чужбина по отношение на реформите в публичната администрация? 
			
				Ивановски: Със сигурност международният опит и контакти ни помогнаха да намерим приложими решения на новия закон. Например миналата година проучихме подробно ИТ реформите, извършени от естонското правителство, което спомогна за професионализирането на държавните служители и облекчаване на работата им. Изследвахме и възможностите за прилагане на най-добрите им практики в Македония. Това са процеси, които ще позволят също и по-голяма прозрачност. Естония ги е постигнала на най-високо ниво чрез изключване или намаляване на броя на хората в процеса на вземане на решения. Освен това изследвахме и най-добрите практики в САЩ и европейските страни.
			
				SETimes: Как могат да се издигат държавните служители при сегашната система и в същото време да имат по-малко отговорности? 
			
				Ивановски: При новия закон държавните служители ще могат да се издигат много по-бързо, но ще трябва да преминават през нововъведената система на "едногодишен изпитателен срок" на заеманата длъжност. Освен стандартните изпити, въвеждаме също и тестове по психологическа пригодност и лична почтеност. Образованието на кандидатите и средният им успех вече са включени като критерии. 
			Направихме също така по-лесно уволняването на служителите. Ако един държавен служител бъде уволнен от поста си, защото не си е вършил работата, Агенцията по администрация ще играе ролята на вторична комисия и ще определя дали въз основа на лична жалба той може да се върне на работа. Срокът на процедурата, който преди беше много разтеглен, ще бъде намален значително. Ще се сформира комисия, която ще определя въз основа на съответните доказателства дали служителят е действал отговорно в работата си, а Агенцията ще решава в много по-кратък срок дали да върне, или не служителя на работа.

Косовският премиер Тачи обсъжда в Брюксел плановете за обявяване на независимост
					23/01/2008
					Косовският премиер Хашим Тачи е в Брюксел, за да обсъди плановете на провинцията за едностранно обявяване на независимост. В сряда и четвъртък той има срещи с високопоставени представители на ЕС и с генералния секретар на НАТО Яп де Хоп Схефер.
					(Euobserver - 23/01/08; АФП, АП, Ройтерс, Гласът на Америка, Итар-Тасс, Balkan Insight, Б92, Ню Косова Рипорт - 22/01/08)
 
					 
						
Косовският премиер Хашим Тачи е в Брюксел. [Гети Имиджис]
						Очаква се през двата дни на разговори с високопоставени представители на ЕС и НАТО, започнали в сряда (23 януари) в Брюксел, косовският премиер Хашим Тачи да подчертае готовността на провинцията да пристъпи към осъществяване на плановете за едностранно обявяване на независимост. 
						"Аз ще представя позицията на институциите и на народа на Косово, че Косово е единно и готово да стане независима и суверенна държава," каза той пред репортери, преди да отпътува за белгийската столица във вторник. 
						Тачи има насрочени срещи с върховния представител на ЕС за външната политика Хавиер Солана, еврокомисаря по разширяването Оли Рен и генералния секретар на НАТО Яп де Хоп Схефер. Освен въпроса за статута се очаква да бъде обсъдена и 1 800-членната съдебно-полицейска мисия, която ЕС възнамерява да изпрати в провинцията на мястото на сегашната мисия на ООН. Словенският външен министър Димитрий Рупел, чиято страна в момента заема ротационното председателство на ЕС, се очаква да се присъедини към разговорите с Тачи. 
						"Всичко ще се изясни след посещението в Брюксел," е заявил премиерът в понеделник, цитиран от "Ройтерс", след като той и други косовски лидери обсъдиха следващите стъпки в плановете си за обявяване на независимост от Сърбия. "Смятам, че скоро ще обявим датата, но всичко ще бъде съгласувано с Вашингтон и ЕС." 
						В изказвания след срещата в понеделник както косовският президент Фатмир Сейдиу, така и председателят на парламента Якуп Красничи изглеждаха уверени, че декларацията за независимост ще бъде приета преди края на февруари. 
						"Въпрос на дни е," каза пред репортери Сейдиу, имайки предвид документа, който според съобщенията вече е изготвен и изпратен на членовете на косовското правителство и парламента. 
						Очаква се декларацията да призове межднародната общност да признае независимостта на Косово, цитира думите на Красничи руската информационна агенция "Итар-Тасс". 
						В Берлин, по време на среща с външните министри на Германия, Великобритания и Франция във вторник, американският държавен секретар Кондолиза Райс призова европейските съюзници да не отлагат "трудните решения" за Косово. 
						Съединените щати и повечето страни, членки на ЕС, дадоха сигнали за готовността си да подкрепят такова решение дори и без одобрението на Съвета за сигурност на ООН. Педнадесетчленният орган остава разделен относно следващите стъпки в процеса за определяне на окончателния статут на Косово. От една страна, западните държави подкрепят стремежа на албанското мнозинство, съставляващо 90 % от населението на Косово, към държавност, но Русия подкрепя Сърбия, която настоява да запази известен суверенитет над провинцията. Тя заплаши да блокира всяко решение на ООН, неприемливо за Белград, който предлага на Косово широка автономия в границите на Сърбия.

Европейските депутати одобриха ССА с БиХ
					24/10/2008
					 
						СТРАСБУРГ, Франция -- В четвъртък (23 октомври) Европейският парламент одобри с голямо мнозинство сключването на Споразумение за стабилизация и асоцииране (ССА) с Босна и Херцеговина (БиХ). Дорис Пак, председател на Комисията за Югоизточна Европа на ЕП, бе внесла резолюция, посочваща областите, в които страната трябва да отбележи по-нататъшен напредък – държавна реформа, завръщане на бежанците, недискриминационен достъп до образование и бъдещата конституционна структура. „ЕП подкрепя подписването на ССА с БиХ независимо от бавния напредък на страната,” каза Пак. „Все пак отговорните политици в Сараево и двете автономни области трябва да знаят, че БиХ може да стане член на ЕС само като обединена държава,” подчерта тя.
						Други високопоставени представители на ЕС се изказаха в подобен дух, предупреждавайки лидерите на БиХ да се държат отговорно и да положат по-големи усилия в процеса на интеграция в ЕС. В слово пред ЕП еврокомисарят по разширяването Оли Рен каза, че в резултат на политически борби реформите в БиХ буксуват, откакто ССА бе подписано през юни. "Налице са открити разногласия по повечето политически въпроси, а същевременно липсва усещане за спешност или отговорност за преодоляване на патовото положение," каза Рен. Френският държавен секретар по европейските въпроси Жан-Пиер Жуйе добави, че ЕС е разочарован от курса, който БиХ е поела след юни. (Официален уебсайт на ЕП, Бета, Б92, EU Observer - 23/10/08)

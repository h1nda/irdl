Бок изключи размествания в кабинета
					26/05/2009
					 
						БУКУРЕЩ, Румъния -- Министър-председателят Емил Бок каза в понеделник (25 май), че не очаква каквито и да било размествания в кабинета след парламентарните избори за Европейски парламент през юни, както и след публикуването на доклада на Европейската комисия (ЕК) за напредъка в съдебните реформи. "Аз съм убеден, че през предстоящия период министрите ще увеличат още повече усилията си в подкрепа на инвестициите и мерките срещу корупцията", каза Бок пред журналисти. Той подчерта, че всички бюрократични пречки за осъществяването на програмата за управление са били премахнати. "Сега ние работим с правилната скорост", каза Бок.
						Други новини от понеделник -- Транспортният министър Раду Берчану обяви за съкращаването на 3 700 служители на Националната железопътна компания. "Това е само първата стъпка, която предприемаме за решаване на тежката ситуация в румънските железници", каза пред репортери Берчану след среща с лидерите на профсъюзите. Профсъюзите се съгласиха да се откажат от някои премии, с което спасиха по оценки около 4 000 работни места, каза министърът. Първоначалното предложение на транспортното министерство предвиждаше съкращаване на около 12 000 души. (Агерпрес, Медиафакс, Зиаре, Ройтерс - 25/05/09)

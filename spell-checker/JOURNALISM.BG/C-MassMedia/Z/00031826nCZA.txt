Уволнение на министър предизвика криза в румънското правителство
					01/10/2009
					Румънската управляваща коалиция се разпадна в четвъртък, след като вътрешният министър бе уволнен. 
					От Паул Чокою за Southeast European Times от Букурещ -- 01/10/09
 
					 
						
Бившият вътрешен министър Дан Ника. [Гети Имиджис]
						Социалдемократическата партия (СДП) напусна в четвъртък (1 октомври) управляващата коалиция в Румъния, след като един от членовете й бе уволнен от поста на вътрешен министър. Премиерът Емил Бок сега оглавява правителство на малцинството и ще се нуждае от подкрепата на парламента, за да назначава нови министри. 
						Обявявайки оттеглянето на партията си, лидерът на СДП Мирча Джоана хвърли вината върху президента Траян Бъсеску. 
						"Бъсеску носи цялата отговорност за този труден период в Румъния," каза Джоана, като обеща, че неговата партия вече никога няма да приеме второстепенна роля в управляваща коалиция. Джоана ще се изправи срещу Бъсеску на президентските избори, насрочени за 22 ноември. 
						Кризата бе предизвикана от решението на Бок да уволни вътрешния министър Дан Ника заради направени от него изявления, че изборите може да бъдат опорочени от измами. Мнозина изтълкуваха думите му като завоалирано обвинение към либералдемократите на Бок, че са се наговорили с Бъсеску да манипулират изборите. 
						"Ника изказа предположение, че някой подготвя изборна измама, сериозна, но напълно безпочвена декларация, която хвърля сянка на съмнение върху легитимността на изборите," каза Бок. 
						Коалицията ЛДП-СДП бе сформирана през декември. Макар че според анализатори разпадането се дължи на стратегически политически маневри преди президентските избори, последиците може да бъдат значителни. Румъния е под натиск да изпълни условията, поставени от МВФ, за кризисна помощ от 20 милиарда евро, а падането на правителството ще направи тази задача по-трудна. 
						Според "Eвениментул Зилеи", румънски всекидневник, Бок е започнал преговори за нов кабинет с Демократическия съюз на унгарците (ДСУ), по-малка партия, защитаваща най-вече интересите на унгарското малцинство. 
						По-рано в четвъртък президентът Бъсеску официално подписа заповедта за отстраняване на Ника и назначи Василе Блага, член на ЛДП, за временно изпълняващ длъжността вътрешен министър. По време на извънредни разговори в сряда относно бъдещето на управляващата коалиция президентът прикани Ника да подаде оставката си доброволно и да предотврати правителствена криза. 
						Той посочи също така, че наследникът на поста трябва да бъде политически независим или член на някоя от опозиционните партии. Съгласно споразумението, подписано между СДП и ЛДП, обаче бе договорено постът да се заема от социалдемократ. 
						Настоявайки, че няма да се оттегли сам, Ника предизвикателно заяви, че не той, а Бъсеску трябва да си подаде оставката. Междувременно СДП протестира срещу избора на Блага с твърдения, че той е дълбоко въвлечен в кампанията на Бъсеску. 
						"Решението на премиера е безпочвено и предизвиканите спорове са повече политически претекст, който прикрива преките политически интереси на Траян Бъсеску," каза Джоана. 
						Ника бе третият социалдемократ, назначен - и отстранен - от поста вътрешен министър тази година

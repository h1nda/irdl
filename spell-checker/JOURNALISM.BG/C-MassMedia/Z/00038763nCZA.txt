Присъединяването на Турция към ЕС получава подкрепа
					15/06/2011
					Правителството на министър-председателя Ердоган създаде ново министерство, за да даде летящ старт на процеса.
					От Менекше Токяй за Southeast European Times - 15.06.2011 г.
 
					 
						
Напредъкът към интеграция в ЕС бе муден. [Ройтерс]
						В момент, когато процесът на присъединяване към ЕС почти напълно е спрял, правителството на Турция се надява, че създаването на ново министерство ще спомогне за връщането на нещата към нормалния им ход. 
						Министерството на Европейския съюз ще поеме координацията на пътя на Турция към интеграция в ЕС, задача, която понастоящем се изпълнява от държавния министър и главен преговарящ Егемен Багъш. 
						Правителството си е поставило амбициозна цел: пълна хармонизация с ЕС до края на 2013 г. 
						Според Йоздем Санберк, посланик в пенсия и един от най-обиграните дипломати на Турция, създаването на министерство изпраща важно послание както у дома, така и в чужбина, като демонстрира продължаващата готовност на страната да стане пълноправен член на Европейския съюз. 
						„Това доказва, че последователността и приемствеността са все още преобладаващи принципи в турската външна политика”, каза Санберк за SETimes.
					
						Сред външните наблюдатели многопосочната регионална дипломация на Турция и бавното придвижване към хармонизация с ЕС, заедно със съпротивата на членките на ЕС Германия и Франция срещу присъединяването на Турция, породиха опасения, че Турция се отдалечава от Запада. 
						В същото време обаче министър-председателят Реджеп Тайип Ердоган и управляващата ПСР - сега навлизащи в своя трети пореден петгодишен мандат на власт - трябва да се справят с редица важни вътрешни проблеми, за които процесът на присъединяване към ЕС може да играе ролята на важна опорна точка. Сред тях са изготвянето на нова конституция и усилията за намиране на решение на кюрдския проблем. 
						Новото министерство ще се намира на същото ниво в структурата на кабинета като министерството на външните работи. Както отбеляза Багъш, Генералният секретариат за ЕС (ГСЕС) сега ще отговаря пряко пред министър-председателя, а министерството ще носи пълната отговорност за портфейла за ЕС. 
						Според Санберк обаче това може да доведе до някои конфликти между различните министерства и центровете на властта, тъй като новото министерство трябва да координира осъществяването на процеса на реформи и да се грижи другите министерства да изпълняват своята част от задълженията. 
						„Това министерство трябва да притежава, по отношение на йерархията, определена степен на влияние и властови правомощия над останалите министерства [и това] води до трудности от гледна точка на вътрешния политически баланс”, каза той. 
						Шебнем Караучак, главен редактор на списание „Критер” и председател на „Юрохърайзънс Кънсалтинг”, вярва, че министерството въпреки това ще спомогне за изглаждане на много вътрешни пречки, стоящи пред процеса на присъединяване. 
						„Това е важна стъпка, която ще помогне за преодоляване на постоянното объркване на отговорностите между съответните институции след създаването на ГСЕС през 2000 г.”, заяви тя за SETimes. 
						Санберк твърди, че отговорностите на министерството на външните работи трябва да бъде запазена на нивото на външните отношения, и обяснява, че вътрешните и външните измерения на присъединяването към ЕС не трябва да бъдат разглеждани като отделни елементи, а по скоро като взаимно допълващи се дейности. 
						Всички функции на министерството на външните работи трябва да бъдат запазени в предстоящия период със същата ефикасност, а този нов процес трябва да доведе до близко и продуктивно сътрудничество и координация между съответните страни, каза тя. 
						Въпреки ролята на ЕС като опорна точка в процеса на вътрешни реформи в Турция, при толкова много проблеми във вътрешния дневен ред и трудни за решение въпроси като блокирането от Кипър на отварянето на нови преговорни глави, някои поставят въпроса колко високо в списъка с приоритетите на правителството ще бъде поставено членството в ЕС. 
						Дипломатът ветеран и дипломатически съветник на „Си Ен Ен Тюрк” Ялъм Ералп заяви за SETimes: „С изборната победа на ПСР на 12 юни връзките с ЕС ще изпаднат за известно време от дневния ред, а това ще намали ефикасността на новото министерство.”

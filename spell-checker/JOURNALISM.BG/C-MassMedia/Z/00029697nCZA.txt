Сърбия и Хърватия полагат повече усилия да възстановят отношенията си
					24/03/2009
					Посещението на хърватския премиер Иво Санадер в Белград сигнализира за размразяване на отношенията между Сърбия и Хърватия. 
					От Игор Йованович за Southeast European Times от Белград -- 24/03/09 
 
					 
						
Хърватският премиер Иво Санадер (вляво) и сръбският президент Борис Тадич водиха разговори в петък (20 март) в Белград. [Гети Имиджис]
						Хърватският премиер Иво Санадер бе на посещение в Белград в петък (20 март), отваряйки нова страница в отношенията между Сърбия и Хърватия. Добрите отношения между двете страни се разглеждат от мнозина като ключ към цялостната стабилност и просперитет на Югоизточна Европа. 
						Двустранните отношения обаче паднаха до най-ниското си ниво, след като Хърватия призна независимостта на Косово. Сърбия продължава да смята Косово за своя територия. Отношенията се влошиха още повече, когато Международният съд обяви миналия ноември, че има компетенциите да разгледа съдебния иск на Хърватия срещу Сърбия за геноцид по време на конфликта от 1991-1995 г. Когато Сърбия заведе насрещен иск, отношенията се влошиха още повече. 
						В Белград Санадер се срещна със сръбския си колега Мирко Цветкович и с президента Борис Тадич. След срещите двамата премиери заявиха, че не са преодолели съществуващите спорове, а по-скоро са се договорили да не допускат те да пречат на бъдещото сътрудничество между техните страни. „Има големи различия” по определени политически въпроси, каза Цветкович, но Сърбия и Хърватия са съгласни да „се обърнат към бъдещето”. 
						Тадич каза, че Сърбия и Хърватия споделят общи ценности. „Ние искаме да се присъединим към ЕС и имаме визия за преуспяващи и стабилни Балкани,” каза той.
						Белград и Загреб обаче са изправени и пред един общ проблем, а именно блокирането на техните процеси на присъединяване към ЕС. За да бъдат те деблокирани, Белград трябва най-напред да изпълни изискванията за сътрудничество с Хагския трибунал, а Хърватия да реши дългогодишния си спор с членката на ЕС Словения. 
						Санадер обеща помощта на Хърватия за кандидатурата на Белград за ЕС, както и за връзките му с НАТО. Хърватия е на прага на пълноправно членство в НАТО. 
						"Когато Хърватия стане член на НАТО, а страната е и много близо до членство в ЕС, ние ще дадем пълна подкрепа на нашите съседи,” каза Санадер. 
						Двамата премиери обсъдиха също възможността да позволят на разселените след въоръжения конфликт през 90-те години на миналия век сърби да се завърнат в Хърватия, както и да решат съдбата на хората, изчезнали по време на конфликта. 
						Белград и Загреб са на едно мнение, че трябва да си сътрудничат, за да решат неотложните си проблеми, особено последиците от глобалната икономическа криза. „Вчера не ме интересува особено ... Интересува ме какво мога да направя за хърватските граждани и за подобряване на отношенията със Сърбия и другите ни съседи днес,” каза Санадер. 
						Двамата премиери бяха придружавани от сръбски и хърватски бизнесмени, които разискваха конкретни възможности за изграждането на съоръжения за складиране на газ и нефтопровод, както и цялостно сътрудничество в областта на енергетиката. Сръбските бизнесмени се оплакаха, че техният капитал и изделия продължават да се сблъскват с икономически неизгодни бариери за навлизане на хърватския пазар.

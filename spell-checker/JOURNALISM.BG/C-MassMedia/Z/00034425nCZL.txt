Според съобщенията Косово преговаря за лицензиране на сръбски виртуален мобилен оператор 
					05/05/2010
					 
						ПРИЩИНА, Косово -- В момента се водят преговори да бъде разрешено на сръбски виртуален мобилен оператор да работи в Косово, съобщиха местните медии в сряда (5 май), позовавайки се на неназовани висши държавни служители. Правителството и Регулаторният орган за далекосъобщения (РОД) преговарят с Белград чрез Брюксел. Според източниците разговорите са стартирали, след като РОД е започнал премахването на предавателите на сръбските оператори в Косово с твърдението, че са незаконни, тъй като на Прищина не се изплащат никакви данъци. „Преговорите са на политическо равнище. За да не остави сръбската общност без никакъв оператор, РОД е започнал преговори за лицензирането на сръбски виртуален оператор, който ще работи в сътрудничество с една от косовските компании за мобилни комуникации”, е казал източникът. Косово има двама мобилни оператори и две виртуални компании, предоставящи услуги в страната. (Кохавижън, Коха Диторе, Инфо Прес - 05/05/10)

Бизнес: Продажбите на коли в България се увеличават 
					13/04/2007
					Продажбите на нови автомобили в България са нараснали с 28 % през първото тримесечие на 2007 г. Още от седмицата: Световната банка одобри нови заеми за Турция
					
 
					 
						
Продажбите на нови автомобили в България са се повишили с 28 %. [Гети Имиджис]
						Продажбите на нови автомобили в България са се повишили с 28% през първото тримесечие на 2007 г., сочат данни, публикувани в сряда (11 април) от Българската асоциация на вносителите на автомобили. "Тойота" остава лидер на местния пазар, като измести "Пежо", което водеше в продължение на няколко години. "Пежо" бе изместено още надолу, на трето място, от "Форд", който зае второто място през първата четвърт на 2007 г. 
						*** 
						
Македония ще върне предсрочно около 101 млн. евро дългове на Световната банка и Европейската инвестиционна банка, обяви на 11 април премиерът Никола Груевски. Решението бе взето след предсрочно плащане през март. Македония се надява това да я извади от списъка на страните със среден дълг и вместо това да бъде включена в списъка на страните с малък дълг. 
						*** 
						Директорът на Световната банка за Турция, Улрих Цахау, заяви, че банката ще предоставя специални заеми това лято за проекти за разкриване на нови работни места и за засилване на икономическата конкурентоспособност на Турция. Общият размер на заемите още не е определен, добави Цахау. Заемите от Световната банка ще бъдат отделни от стратегията на банката за подпомагане на страната. 
						*** 
						
Хърватската компания за нефт и газ ИНА изтегли синдикиран заем от 741 млн. евро, съгласно официално съобщение на Загребската фондова борса. Банка "Токио-Мицубиши", "Байерише Ландесбанк", "БНП Париба", "Ситибанк", "Привредна Банка Загреб" и "Сосиете Женерал" са основните финансови институции, предоставящи кредита, който има петгодишен срок на изплащане с възможност за две отсрочвания от по една година. 
						*** 
						
Румънският външнотърговски дефицит се е увеличил с 83,3 % в годишно изражение през януари и февруари, като е достигнал 2,57 милиарда евро. Представители на Националния статистически институт отдадоха повишението на увеличения внос от ЕС в резултат на присъединяването на Румъния към Съюза. През първите два месеца на годината износът е бил 4,36 милиарда евро, отбелязвайки годишен ръст от 12,5 %, а вносът е нараснал с 31,3 % в годишно изражение до 6,93 млрд. евро. 
						*** 
						Сръбската електроцентрала ЕПС ще инвестира 3,2 млн. евро в различни проекти през следващите три години, обявиха от компанията на 8 април. Най-големите инвестиционни планове на ЕПС са свързани със завършването на сградата на топлоелектрическата централа "Колубара - Б", пускането на третия генераторен блок в топлоелектрическата централа "Никола Тесла - Б", както и модернизацията на ТЕЦ "Термоелектрална топлана" във Войводина. 
						
(Различни източници – 06/04/07-13/04/07)

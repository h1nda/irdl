Дипломатически дневник: Еврокомисарят Фратини бе в София за обсъждане на реформите
					20/02/2007
					Заместник-председателят на ЕК Франко Фратини се срещна с българския премиер Сергей Станишев в понеделник. Още в дипломатическите новини от тази седмица: гръцкият президент даде висока оценка на връзките с България и Румъния; израелският премиер Ехуд Олмерт посети Турция.
					
 
					 
						
Заместник-председателят на ЕК Франко Фратини (вдясно) се срещна с българския премиер Сергей Станишев. [Гети Имиджис]
						Заместник-председателят на Европейската комисия (ЕК) и комисар по правосъдието Франко Фратини пристигна в София в петък (16 февруари) за преговори по съдебната реформа и борбата с корупцията в България. Фратини се срещна с премиера Сергей Станишев в понеделник. Посещението предхожда прегледа на ЕК на напредъка на България в тези области, който ще бъде последван от решение за евентуално налагане на допълнителни предпазни клаузи на София.
						*** 
						Оценявайки резултатите от посещенията си в България и Румъния миналата седмица, гръцкият президент Каролос Папуляс определи двустранните отношения с всяка от двете новоприсъединили се членки на ЕС като отлични. Президентът заяви, че трите страни споделят общи виждания относно европейските перспективи на Западните Балкани, нуждата от балансирано и постоянно решение на въпроса за статута на Косово и съвместни мерки за гарантиране на мира, сигурността и икономическия растеж в региона.
						*** 
						
Черногорският външен министър Милан Рочен и посланикът на ОССЕ в Подгорица Параскива Бъдеску се срещнаха в събота (17 февруари) за обсъждане на напредъка на реформите в Черна гора. Двамата се съгласиха, че евроатлантическата интеграция е в общ интерес на всички страни от региона и допринася за регионалното развитие, стабилност и сигурност. 
						*** 
						Председателят на организацията "Ислямска конференция" Екмеледин Ихсаноглу посети в края на седмицата северната част на о. Кипър, която е под турско управление. Той призова международната общност да облекчи икономическата изолация на кипърските турци.
						*** 
						
Македонският външен министър Антонио Милошоски се срещна миналата седмица с белгийския си колега Карел де Гухт в Брюксел. Двамата обсъдиха кандидатурата на Македония за интеграция в ЕС и усилията за ускоряване на дневния ред на реформите.
						*** 
						Израелският премиер Ехуд Олмерт пристигна в сряда (14 февруари) на двудневно официално посещение в Турция. Той се срещна с турския си колега Реджеп Тайип Ердоган, президента Ахмет Недждет Сезер, външния министър Абдула Гюл и министъра на отбраната Вежди Гьонюл.
						*** 
						Делегация на македонското правителство, водена от премиера Никола Груевски, започна двудневно посещение в Брюксел във вторник (13 февруари). Груевски се срещна с генералния секретар на НАТО Яп де Хоп Схефер и участва в срещата на Северноатлантическия съвет.
						
(Различни източници -- 13/02/07-20/02/07)

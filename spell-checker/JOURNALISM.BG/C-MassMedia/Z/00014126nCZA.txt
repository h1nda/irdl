Лукич е прехвърлен в Хага, но при неизяснени обстоятелства 
					05/04/2005
					Сръбският запасен генерал от полицията Сретен Лукич е заминал за Хага в понеделник, но не е ясно дали е отишъл в Трибунала доброволно. 
					От Игор Йованович за Southeast European Times в Белград – 05/04/05
 
					 
						
Сръбското правителство твърди, че полицейският генерал Сретен Лукич е заминал доброволно за Хага. [AФП]
						Още един сръбски генерал, обвинен от Трибунала на ООН за военни престъпления, бе прехвърлен към Хагския съд в понеделник (4 април). 50-годишният Сретен Лукич е бивш сръбски полицейски началник в Косово и срещу него са предявени обвинения във връзка с конфликта в провинцията от 1998-1999 г. Прехвърлянето му приближава с една крачка Белград към изпълнение на международните задължения, но може да предизвика политически трудности у дома за правителството на премиера Воислав Кощуница. 
						Говорител на кабинета в Белград каза, че отпътуването на Лукич за Холандия е "вид доброволно предаване", допълвайки, че властите ще предложат гаранциите, необходими за временното му освобождаване преди началото на самия процес. Адвокатът на заподозрения, Синиша Симич, обаче каза, че клиентът му е бил изпратен в Хага "против неговата воля". 
						Социалистическата партия на Сърбия, която все още се ръководи от бившия югопрезидент Слободан Милошевич, подкрепя кабинета на малцинството с премиер Кощуница. Партията обаче обеща да оттегли тази подкрепа, ако който и да е гражданин на Сърбия-Черна Гора бъде екстрадиран. 
						Сръбският правосъден министър Зоран Стойкович отрече, че Лукич е бил арестуван. "Няма да се включа в политизацията, предприета от някои групи, чийто очевиден интерес е да се създадат политически проблеми за страната, а не да се разглеждат обективно фактите," каза той. 
						Случаят с друг бивш генерал, Небойша Павкович, който се издирва от Хага, би могъл да създаде още по-сериозни проблеми. Чрез своя адвокат Павкович подсказа, че не възнамерява да отпътува доброволно за Хага до 12 април, датата на която представители на ЕС ще представят своето решение по проучването за подготвеността на Сърбия-Черна гора за интеграция. Това би изправило властите пред дилемата или да го арестуват, или да предизвикат сериозен удар срещу шансовете на страната да се присъедини към ЕС. 
						"Би било най-добре, ако той се предаде, но ако не го направи, законът ще трябва да се приложи стриктно," каза председателят на Националния съвет за сътрудничество с Хага, Расим Ляич. 
						Ляич е на посещение в Хага във вторник и ще поиска от главния прокурор Карла дел Понте подкрепа за получаване на положително становище по подготвеността на страната му за интеграция. Дел Понте ще представи своя оценка за сътрудничеството на Сърбия-Черна Гора с Трибунала пред Европейската комисия. Според Ляич резултатът от проучването "зависи от този доклад".

Буш призова за освобождаването на българските медицински сестри, осъдени в Либия
					18/10/2005
					 
						ВАШИНГТОН, Съединени щати -- В понеделник (17 октомври) президентът Джордж У. Буш настоя за освобождаването на петте български медицински сестри, осъдени на смърт в Либия по обвинения, че предумишлено са заразили деца с вируса на СПИН. "Либийското правителство трябва ясно да разбере - не само трябва да бъде пощаден животът на тези медицински сестри, но те трябва също да бъдат освободени от затвора," каза Буш след среща с българския президент Георги Първанов. Международни експерти заключиха, че лошите хигиенни условия и лошото оборудване, а не сестрите, са причина за СПИН-епидемията в болница в Бенгази. 
						Буш даде също висока оценка на проведените неотдавна в България избори като пример за демокрация. От своя страна българският министър на отбраната Веселин Близнаков, член на делегацията, придружаваща Първанов, каза, че София и Вашингтон са се договорили по повечето въпроси, свързани с разполагането на военни бази на САЩ в България. (бТВ, Труд - 18/10/05; Интърнешънъл хералд трибюн, АФП - 17/10/05)

Ръководителят на ЮНМИК предложи в КПС да бъде създадена сръбска част
					07/08/2008
					Ръководителят на ЮНМИК Ламберто Заниер предложи създаването на етническа сръбска част в рамките на Косовската полицейска служба, която ще има автономия в системата на командване.
					От Линда Карадаку за Southeast European Times от Прищина -- 07/08/08
 
					 
						
В Косовската полицейска служба може да има сръбски контингент. [Гети Имиджис]
						Етническата сръбска част в Косовската полицейска служба (КПС) ще патрулира в областите със сръбско мнозинство и ще има автономия в системата на командване, съобщи миналата седмица ръководителят на ЮНМИК Ламберто Заниер. Предложението е само част от дейностите по изпълнение на плана за преструктуриране на ЮНМИК на генералния секретар на ООН Бан Ки Мун.
						Предложенията на Заниер предвиждат митнически власти в Северно Косово по модела на Хонконг, където на една територия има две митнически зони. Същата организация се планира и за съдебната власт. Заниер заяви, че Контактната група подкрепя идеята.
						Много от сръбските служители на КПС напуснаха работа, след като бившата сръбска провинция обяви независимост на 17 февруари. В интервю за косовския всекидневник “Коха Диторе” Заниер каза, че няма безпроблемен начин служителите да бъдат убедени да се върнат на работа.
						Предложената сръбска полицейска част обаче ще има пълна оперативна автономия и ще съществува като уникална част от съществуващата система в Косово, каза той.
						В момента служителите отказват да се подчиняват на заповедите на косовското правителство и ако решат да се върнат, искат да служат под ръководството на ЮНМИК.
						Заместник-премиерът Хайредин Кучи каза за радио “Блу Скай”, че косовската конституция и планът на бившия специален пратеник на ООН Марти Ахтисаари не предвиждат съществуването на структури, които не са част от косовската "уникална система", включително полицията.
						“Ние ще интегрираме малцинствата в Косово, но в Косово няма да има отделна система,” заяви Кучи. Той подчерта още, че ЮНМИК не може да обсъжда със Сърбия политическото и правното положение на Косово или неговите вътрешни функции.
						Говорителят на ЮНМИК Александър Иванко заяви, че Заниер е предложил решението по време на среща миналата седмица със сръбския министър за Косово Горан Богданович. "Предложението ще се обсъжда; това е само началото," каза Иванко. Той потвърди, че въпросът налага да бъде проведена дискусия с участието на полицейския комисар на ЮНМИК в Прищина и сръбските служители от КПС.
						Иванко каза, че разговорите между двете страни ще продължат. Преговорите по техническите и практическите въпроси обаче ще продължат между Прищина и Белград, заяви той.
						Косовският премиер Хашим Тачи заяви, че Заниер може да обсъжда с Белград само технически проблеми, но не и въпроси, засягащи независимостта и суверенитета на Косово.
						В публикувано в сряда (6 август) интервю Тачи каза, че неговото правителство няма да обсъжда въпросите, които Бан неотдавна е повдигнал пред Белград. В предложенията, които Бан е изпратил до Косово и Сърбия в средата на юни, отново се подчертава ангажиментът на ООН да води диалог по въпросите, засягащи полицията, съдебната власт, административните граници, сръбското културно наследство, движението, инфраструктурата и митницата. Тачи обаче заяви, че ще се спазва конституцията на Косово, а не "изявления, направени специално за случая от когото и да е".

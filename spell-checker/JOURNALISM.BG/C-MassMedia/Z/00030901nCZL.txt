Словенската полиция арестува хърватин заради заговор за убийство
					12/07/2009
					 
						ЛЮБЛЯНА, Словения -- В петък (10 юли) полицията арестува хърватски гражданин, въоръжен с ръчни гранати, за когото се твърди, че е планирал убийството на словенския премиер Борут Пахор, съобщиха медиите. Шейсет и пет годишният мъж, бивш ветеран от войната, бе заловен във влак на словенско-хърватската граница, заяви полицейският комисар Янко Горшек. Хърватският премиер Ядранка Косор заяви, че Загреб "остро осъжда всякакъв екстремизъм и заплахи за насилие" и предложи помощта на правителството в разследването.
						В други новини от събота се съобщава, че бившият словенски външен министър Димитри Рупел е изразил загриженост във връзка с взаимоотношенията между Словения и Хърватия и е предупредил, че те могат да предизвикат "инциденти". "Обезпокоен съм за взаимоотношенията между обикновените хора от двете страни", каза той в интервю за седмичника "Демократия", предупреждавайки, че спиралата на неразбирателството трябва да се спре. Миналата година Любляна блокира присъединителните разговори на Загреб с ЕС заради граничния спор в Пиранския залив. (Ютарни Лист - 12/07/09, СТА, AП, ДПА, РТЧГ, Maкфакс, Явно, Демократия, Tportal.hr, Б92, ФоНет - 11/07/09)

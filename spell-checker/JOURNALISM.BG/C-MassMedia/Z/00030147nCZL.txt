Караджич поиска документи от германското правителство
					04/05/2009
					 
						ХАГА, Холандия -- Питър Робинсън, юридическият съветник на бившия босненски сръбски лидер Радован Караджич, е поискал някои документи от германското правителство, необходими за защитата на неговия клиент, съобщиха медиите в неделя (3 май). Документите могат да потвърдят, че западните сили са обмисляли възможността за война в Босна и Херцеговина много преди Караджич, който ще бъде съден от Хагския трибунал, да дойде на власт. Искането е било изпратено чрез германското посолство в Холандия. 
						Междувременно ръководителят на Съвета за сътрудничество на Сърбия с Хагския трибунал Расим Ляич заяви в неделя, че неговата страна се надява да арестува оставащите на свобода двама военнопрестъпници Ратко Младич и Горан Хаджич до края на тази година. Той подчерта, че местните служби за сигурност правят всичко възможно, за да арестуват двамата, и че Младич е най-големият им приоритет. (Блиц - 04/05/09; Taнюг, AФП, AП, Maкфакс - 03/05/09)

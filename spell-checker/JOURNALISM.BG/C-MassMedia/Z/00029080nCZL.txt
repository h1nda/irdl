Командващият на Косовските сили за сигурност заяви, че целта им е да бъдат част от НАТО
					23/01/2009
					 
						ПРИЩИНА, Косово -- Новите Косовски сили за сигурност (КСС) ще бъдат част от НАТО в близко бъдеще, каза техният командващ, генерал Сюлейман Селими. В слово в четвъртък (22 януари) той добави, че КСС служат на всички граждани и са готови да си сътрудничат с всички съседни страни. КСС пое функциите си във вторник, минути, след като съгласно графика бе закрит Корпусът за защита на Косово (КЗК). 
						Стотина бивши офицери от КЗК, отхвърлени от КСС, протестираха пред сградата на правителството в четвъртък. Те настояват, че процесите на проверка и подбор на кадрите са били опорочени, и предупредиха, че ще организират по-радикални протести, ако правителството не намери решение на въпроса. По-късно същата вечер експлозия разтърси казармите на КСС в Печ. Тя причини големи щети, но пострадали нямаше. (Дойче Веле, Телеграфи, Кохавижън, ТВ 21 - 22/01/09)

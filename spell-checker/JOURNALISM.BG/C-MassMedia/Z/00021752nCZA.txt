РС поднесе извинение на жертвите на конфликта в БиХ
					01/03/2007
					Република Сръбска официално се извини в сряда на несръбските граждани на Босна и Херцеговина за престъпленията, извършени срещу тях по време на конфликта от 1992-1995 г. Някои среди в Сърбия настояват за подобен жест от страна на парламента. 
					(Блиц - 01/03/07; ДПА, АП, Интърнешънъл Хералд Трибюн, РСЕ/РС, ФЕНА - 28/02/07; Информационен център на ООН - 26/02/07)
 
					 
						
Близо 8000 мюсюлмани бяха избити от босненските сърби в Сребреница през 1995 г. [Гети Имиджис]
						Правителството на Република Сръбска (РС) се извини в сряда (28 февруари) на жертвите на конфликта от 1992-1995 г. в Босна и Херцеговина (БиХ), като обеща да предаде военнопрестъпниците на правосъдието. 
						Извинението бе включено в декларация, в която се посочва, че "в името на бъдещето на БиХ", е "крайно необходимо да се поднесе дълбоко извинение на жертвите, на техните семейства и приятелите им независимо от националната им принадлежност".
						Тя бе публикувана два дни, след като Международният съд на ООН (МС) в Хага постанови, че избиването в Сребреница през 1995 г. на близо 8000 босненски мъже и момчета мюсюлмани от босненските сръбски сили съставлява геноцид. 
						"Правителството на Република Сръбска изказва дълбокото си съжаление за престъпленията, извършени срещу несърби по време на неотдавнашната война в Босна, и осъжда всички лица, взели участие в тези престъпления," гласи декларацията на РС. 
						Военновременният босненски сръбски лидер Радован Караджич и военният му командир Ратко Младич са сред шестимата заподозрени във военни престъпления, които все още се издирват от Международния наказателен съд за бивша Югославия (МНСБЮ). Те се укриват в продължение на повече от 11 години след издаването на първоначалните обвинителни актове срещу тях за предполагаемото им участие във военни престъпления, извършени по време на конфликта от 1992-1995 г. в БиХ. И двамата са обвинени в геноцид заради клането в Сребреница. Широко разпространено е мнението, че Младич се укрива в Сърбия. Макар и местонахождението на Караджич да не е известно, се смята, че той се движи между БиХ, Сърбия и Черна гора. 
						"В сътрудничество с централните институции в Босна и Херцеговина и международната общност Република Сръбска ще положи максимални усилия да предаде на правосъдието всички онези, които са отговорни за престъпленията и особено за клането, извършено в Сребреница," цитира германската информационна агенция ДПА част от декларацията на правителството на РС. 
						В нея се отбелязва, че в името на по-доброто бъдеще на всички в БиХ босненските мюсюлмани и хървати също трябва да се извинят за военните престъпления, извършени от членове на техните общности. 
						Присъдата на МС в понеделник сне от Сърбия пряката отговорност за клането в Сребреница, но определи, че тя не е изпълнила задължението си да спре и накаже извършителите на геноцида там. В присъдата се посочва също, че "най-подходящата форма на удовлетворение" би била Сърбия да публикува декларация, в която да признае провала си. 
						След призива на сръбския президент Борис Тадич за парламентарна резолюция, осъждаща зверствата в Сребреница, един от неговите съветници заяви в сряда, че подобен ход ще покаже, че страната зачита международния закон. 
						"Намираме се в момент, когато трябва да решим дали действително уважаваме международния закон, или не, дали сме част от глобалната система, или сме решили да поемем по различен път," заяви пред белградското Радио Б92 Йован Симич. "Това е въпрос на политическа зрялост [на парламента] и аз се надявам, че тази резолюция ще бъде приета. Иначе Съветът за сигурност на ООН ще приеме резолюция или мерки, които ще доведат до понататъшни проблеми, които биха могли да имат отрицателни последици." 
						Междувременно коалиция, включваща Либералдемократическата партия на бившия заместник-премиер Чедомир Йованович, изготви проекторезолюция, готова вече за одобрение от парламента, която съдържа извинение за клането в Сребреница. 
						В репортаж, публикуван в белградския всекидневник "Блиц" в четвъртък, бе включен цитат от проекторезолюцията, който гласи, че "Сърбия признава отговорността на държавните й органи за нарушаване на Конвенцията за геноцида", както е дефинирана в постановлението на МС, и че тя ще "предприеме всички необходими мерки за незабавното арестуване на всички заподозрени във военни престъпления".

Малък кът от Америка в Македония
					26/11/2009
					Културата сближава САЩ и Македония.
					От Горан Трайков за Southeast European Times от Скопие -- 26/11/09
 
					 
						
Координаторът Оливера Трайкова (в средата) дава обяд по случай Деня на благодарността в Американския кът в Скопие. [Горан Трайков/SETimes]
						Спонсориран от посолството на САЩ в Македония, Американският кът в Скопие носи на македонците частица от Съединените щати. Чрез няколко вида медии членовете и посетителите имат достъп до всякакъв вид информация. 
						Координаторът на Американския кът в Скопие, Оливера Трайкова, се срещна с кореспондента на SETimes Горан Трайков за разговор за центъра, неговата мисия и бъдещето. 
						
						SETimes: Каква е мисията на Американския кът в Скопие? 
						
						Oливера Tрайковa: Мисията на Американския кът в Скопие е да предоставя на членовете и посетителите си достъп до всякаква информация за САЩ чрез книги, вестници, списания, DVD и безплатен достъп до интернет. Довеждаме американската култура и начин на живот по-близо до македонските граждани. Това е много важно, тъй като повечето хора в Македония никога не са посещавали САЩ. 
						Всички Американски кътове по цял свят са партньорство между службата за връзки с обществеността на американското посолство в дадена страна и местната институция, в която се помещава кътът. Американския кът в Скопие се намира в градската библиотека "Братя Миладинови", с която имаме отлично сътрудничество. 
						
						SETimes: Как е организирана работата на Американския кът? 
						
						Tрайковa
						: Работим всеки делничен ден до 20 ч., а също и в събота. Имаме над 3 500 членове, които спадат към различни групи по възраст и образование, но една от нашите цели е да отговорим на техните потребности, поради което и организираме различни програмни дейности. 
						Повечето наши членове и посетители са учащи се в средните и висши училища. Около 20 % са над 30-годишни и повечето имат работа. Членството е безплатно, а за регистрация е необходима само валидна лична карта. 
						Най-важното за нас е да организираме разнообразни програми, които са подходящи за всички - учащи се, млади служители, професионалисти с развиваща се кариера, деца, започващи да изучават английски език, но и пенсионирани интелектуалци, които искат да продължават да се учат. 
						
						SETimes: Какъв вид дейности организира Американският кът? 
						
						Tрайковa
						: Организираме различни видове прояви, между които семинари, срещи, изложби, поетични четения, гледане на видеозаписи, лекторски програми. Обикновено нашите членове съставляват публиката на тези прояви, но могат да водят и свои приятели. Всеки, който има интерес, може да присъства. 
						Доброволци от Корпуса на мира ни помогнаха за подготовката на програмите. Те обикновено провеждат час за разговори, който е много популярен, тъй като помага на членовете да учат английски от хора, за които той е роден език. Някои доброволци участват също така в нашите акции за популяризиране на дейността ни в други градове на територията на Македония. 
						
						SETimes: Сътрудничат ли си американските кътове в Македония с такива в региона? 
						
						Tрайковa: В Македония има три американски къта - в Скопие, Битоля и Тетово. Ние общуваме и си сътрудничим почти ежедневно. Концепцията на програмното ни планиране е сходна; понякога имаме различни презентации, а друг път си обменяме едни и същи лектори и презентации. Целта е да задоволим нуждите на нашите клиенти и членове, както и да отговаряме на техните запитвания за американската култура и начин на живот. 
						Общуваме с Американските кътове в Косово, Сърбия, Гърция, Хърватия, Словения и Унгария по време на обучения и семинари, които се провеждат ежегодно за усъвършенстване на нашите умения и обмен на идеи; това е изключителна възможност за обогатяване на избора на дейности. 
						Поддържаме контакт и с нашите колеги чрез ДВС - цифрова видеовръзка, където взаимно се информираме за най-важните си дейности. 
						
						SETimes: Какви са плановете за бъдещето на Американския кът в Скопие? 
						
						Tрайковa: Нашата идея е да организираме регионална среща на Американските кътове в Македония. Вече сме се консултирали с кътовете за това и те откликнаха положително. Ако всичко върви добре, към края на идната пролет ще проведем регионална конференция.

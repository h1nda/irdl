Депутати от БиХ и Комитет "Булдозер" провеждат съвместно заседание в Сараево
26/03/2003
 
САРАЕВО, Босна и Херцеговина (БиХ) -- Във вторник (25 март) в Сараево се проведе съвместно заседание на депутати от парламента на БиХ и Комитет "Булдозер" към Службата на върховния представител. Централна тема на обсъждането бяха предлаганите от комитета 50 поправки към законодателството, насочени към намаляване на бюрокрацията и придвижване на икономическите реформи. Участниците изразиха съгласие, че няма по-важна задача от осъществяването на реформите.
Също във вторник, екип от експерти към Програмата за развитие на ООН (ПРООН) представи резултатите от изследване на евентуалните рискове от наличието на обеднен уран (ОУ) в БиХ. Докладът потвърди за първи път, че ОУ от оръжията, използвани в БиХ през 1994 и 1995 г., е замърсил местните водоизточници на питейна вода и още може да бъде открит в частиците прах из въздуха. Въпреки че замърсяването не представлява непосредствена заплаха от радиоактивно облъчване или токсичност, ПРООН призовава властите в БиХ да проверяват редовно качеството на питейната вода и почвата около такива райони. (Източници на СВП - 26/03/03; ПБС БиХ, Онаса, уебсайт на ПРООН - 25/03/03)

Американската помощ за БиХ след 1995 г. достига 1,35 милиарда долара
					14/12/2005
					 
						ВАШИНГТОН, Съединени щати -- Държавният департамент обяви във вторник (13 декември), че помощта на САЩ за БиХ от 1995 г. насам е достигнала 1,35 милиарда долара. От 1996-1998 г. финансирането от САЩ, предназначено основно за възстановяване и подобряване на икономическия растеж, както и за подкрепа на реинтеграцията на малцинствата, възлиза на близо 250 млн. долара годишно. Напоследък помощите бяха насочени към засилване на икономическите реформи и укрепване на държавните институции, в това число и на правоохранителните ведомства.
						Други новини -- Официални лица от Сараево съобщиха във вторник, че Холандия е дарила 11 млн. долара за финансиране на Програмата на ПРООН за възстановяване на района на Сребреница. Те ще се използват за проекти в общините Сребреница, Братунац и Миличи.
						Също във вторник службата на върховния комисар на ООН за човешките права в БиХ приветства подписването на споразумение между министерствата на БиХ и автономните области и трите електроцентрали в страната, което предвижда включването на домовете на завърнали се бежанци отново към електрическата мрежа на БиХ. Службата определя споразумението като стъпка напред в процеса на устойчивото завръщане на бежанците. (Дневни аваз - 14/12/05; Комюнике на Държавния департамент на САЩ, Фена, Уеб-сайт на ПРООН - 13/12/05)

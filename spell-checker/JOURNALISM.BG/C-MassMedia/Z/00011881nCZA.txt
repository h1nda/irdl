Албания реформира образователната си система 
					06/09/2004
					Албанското Министерство на образованието въведе нова стратегия за училищната система, променяйки продължителността на задължителното образование и създавайки повече възможности на учениците да се концетрират върху предмети от специализиран интерес за тях. 
					От Арди Пулай за Southeast European Times в Тирана - 06/09/04
 
					 
						
Албанският министър на образованието Луан Мемуши каза, че реформите биха помогнали на образователната система в страната да се хармонизира със стандартите на ЕС. [Файл]
						Албания подготвя националната си стратегия за развитие на образованието и е готова да я приложи, твърдят източници от просветното министерство. 
						Стратегията, публикувана в средата на август, цели да положи основите на реформата на националната образователна система. Тя предвижда деветгодишно задължително основно образование и общо три години за завършване на средно образование. 
						Прилагането й на практика ще започне през новата учебна година по-късно тази година и ще включва ученици, които са понастоящем в пети клас, както и първокласници. Тяхното начално образование ще приключва след четири години, вместо досегашния тригодишен срок. 
						"Удължаването на основното образование от осем на девет години автоматично ще гарантира повече образование за албанците и ще помогне за адаптацията на образователната система към стандартите на ЕС," заяви пред журналисти министърът на просветата Луан Мемуши. 
						Реформата на образователната система ще бъде последвана от промени в училищните програми. Напълно нова система от учебни планове за деветгодишното основно образование ще бъде въведена през 2008 г. Освен задължителните класове, учениците ще могат да избират и предмети от специализиран интерес за тях. Според официални представители това ще помогне за развитието на специализирани умения. 
						"Важна част от стратегията за периода 2004-2015 г. е и процесът на децентрализация на образованието. Чрез този процес ние ще дадем необходимите правомощия и значимост на училищата," посочи Метуши. 
						Международните институции подпомогнаха албанските власти при изработването на стратегията. Тя е част от цялостната национална стратегия за икономическо и социално развитие, подкрепяна от Световната банка. 
						Според ЮНИЦЕФ 90 % от децата в начална училищна възраст в Албания ходят на училище. В градските райони 91 % от тях посещават училище, докато в селските райони - 90%. Огромното мнозинство (88 %) от населението над 15 години е грамотно. Процентът на грамотност намалява с възрастта. Сред хората на възраст между 15 и 34 години почти 93 % са грамотни; процентът на грамотност обаче е едва 65 % сред гражданите на възраст над 65 години.

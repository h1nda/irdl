Русия обеща хуманитарна помощ за косовските сърби
					25/03/2008
					 
						МОСКВА, Русия -- Президентът Владимир Путин е разпоредил на правителството да изпрати хуманитарна помощ на сръбското малцинство в Косово, каза на заседание на кабинета в понеделник (24 март) руският външен министър Сергей Лавров. Той добави, че Русия има намерение да помогне с храни, лекарства и медицинско оборудване. Лавров настоя, че хуманитарната ситуация сред етническите сърби се е влошила, откакто Косово се отцепи от Сърбия на 17 февруари. Русия е най-твърдият съюзник на Сърбия в противопоставянето й на независимостта на Косово и заявява, че никога няма да признае новата държава. (Експрес, Лайм, Коха Диторе - 25/03/08; Би Би Си, Гласът на Америка - 24/03/08)

Румънските синдикати на държавните служители не са доволни от първите си разговори с правителството
					06/10/2009
					 
						БУКУРЕЩ, Румъния -- Синдикатите, представляващи служителите от държавния сектор, останаха недоволни от проведените в понеделник (5 октомври) разговори с делегациите на министерствата на труда и на финансите, водени от самия министър-председател Емил Бок. Разговорите се проведоха на фона на започналата по-рано през деня обща стачка на около 750 000 служители от държавния сектор в знак на протест срещу планираните съкращения в публичния сектор, както и срещу законопроекта за така наречената единна система на заплащане, който на практика би замразил заплатите в сектора за неопределен период от време. Синдикалните лидери заявиха след срещата, че нито едно от исканията им не е било изпълнено, и заплашиха, че ще обявят безсрочна стачка. Според Аурел Корня, председател на Федерацията на синдикатите от образованието, вече са запланувани протести във всички публични сектори, като се спазват всички законни действия до обща стачка.
						Министърът на финансите Георге Поджа потвърди пред профсъюзите, че правителството планира още съкращения на работни места, най-вероятно при прилагането на законопроекта за така наречената единна система на заплащане. От своя страна, Бок заяви пред профсъюзите, че правителството разполага с необходимите средства за пенсии, заплати и социални обезщетения за 2009 и 2010 г. (Курентул, Зиуа, Журналул Национал - 06/10/09; Агерпрес, Ройтерс, Медиафакс - 05/10/09)

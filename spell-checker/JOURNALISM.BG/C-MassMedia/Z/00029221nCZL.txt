Рен предупреди, че кандидатурата на Хърватия за ЕС е застрашена от граничния спор със Словения
					06/02/2009
					 
						БРЮКСЕЛ, Белгия -- Продължаващият спор със Словения за морската граница застрашава стремежа на Хърватия да приключи преговорите си за членство в ЕС през тази година, каза за "Файненшъл Таймс" в четвъртък (5 февруари) еврокомисарят по разширяването Оли Рен. Като главни задачи, които Хърватия трябва да реши, Рен посочи борбата с организираната престъпност, завършването на плана за преструктуриране на корабостроителната й индустрия и намиране на механизъм за уреждане на граничния спор със Словения. "Ако намерим решение на въпроса за границата и ако Хърватия работи много интензивно в тези сфери на реформите, тогава целта е постижима", каза Рен, имайки предвид неофициалния краен срок, поставен за влизането на Загреб в ЕС, 31 декември. Миналия декември граничният спор накара Любляна да наложи вето на затварянето на някои от преговорните глави в преговорите на Хърватия за присъединяване към ЕС. (Файненшъл Таймс, Ройтерс, Б92, Авно - 05/02/09)

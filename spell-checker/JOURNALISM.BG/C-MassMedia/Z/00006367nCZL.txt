Буш предупреждава Турция да не разполага войски в Северен Ирак
24/03/2003
 
ВАШИНГТОН, САЩ -- В неделя (23 март) президентът Джордж Буш предупреди Турция да не изпраща войски в Северен Ирак. "Ние имаме повече войски на север и дадохме ясно да се разбере, че не очакваме те да навлизат в Северен Ирак. Те са запознати с нашата политика, и тя е твърда", заяви той. Буш увери Анкара, че се водят преговори с лидерите на иракските кюрди за предотвратяване на евентуални сблъсъци. В телевизионно обръщение късно в неделя обаче, премиерът Реджеп Тайип Ердоган настоя Турция да разположи свои войски в Северен Ирак, за да осигури сигурността и стабилността в района, заявявайки че силите ще създадат буферна зона по протежение на границата, за да оказват съдействие на бежанците и да предотвратят евентуални "провокации". Гърция, междувременно, остава скептична. В събота правителственият говорител Христос Протопапас заяви за държавната телевизия НЕТ, че позоваването на възможен поток от бежанци не скрива стремежа на Турция да нахлуе в Северен Ирак.
Също в неделя, две американски ракети Томахоук не успяха на достигнат целта си и паднаха в ненаселени райони на Турция, без да причинят човешки жертви. Това стана след като Ердоган обяви по националната телевизия, че страната е открила въздушното си пространство за силите на коалицията. (СиЕнЕн - 24/030/03; СиЕнЕн, AП, AФП, Ройтерс, Анадолска агенция - 23/03/03; MПА, НET - 22/03/03)

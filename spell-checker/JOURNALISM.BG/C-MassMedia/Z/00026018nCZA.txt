Албания и Хърватия получиха покани на НАТО, Македония засега остава извън Алианса
					04/04/2008
					Две от трите държави, членки на "Адриатическата харта", успешно завършиха пътя си към членство в НАТО, а третата трябва да реши спора за името си с Гърция.
					От Йонилда Кочи и Наташа Радич за Southeast European Times от Тирана -- 04/04/08
 
					 
						
Генералният секретар на НАТО Яп де Хоп Схефер (в средата) заедно с албанския президент Бамир Топи (вляво) и хърватския президент Стипе Месич (вдясно) на срещата на високо равнище на НАТО в четвъртък (3 април) в Букурещ. [Гети Имиджис]
						Две западнобалкански държави получиха покани за членство в НАТО на срещата на високо равнище на Алианса в Букурещ, а поканата към третата бе замразена заради спор с Гърция. 
						Лидерите на Албания, Хърватия и Македония пристигнаха с големи надежди на срещата на високо равнище. И на трите държави, страни по договора за сътрудничество, известен като "Адриатическата харта", бе казано, че са изпълнили критериите за присъединяване.
						Гърция обаче предупреди, че ще използва правото си на вето, за да блокира получаването на покана от Македония, освен ако отдавнашният им спор за името не бъде решен. Продължилите до последния момент преговори не доведоха до резултат и делегацията от Скопие напусна срещата на високо равнище в четвъртък, без да получи покана.
						“Трябва да бъдем с нашия народ. Това е труден момент за една малка държава," каза пред репортери външният министър Антонио Милошоски, след като потвърди, че делегацията се завръща у дома.
						Албания и Хърватия обаче ще запомнят по съвсем различен начин “Букурещ 2008”. "Това е чудо," каза албанският премиер Сали Бериша. "С вашето решение вие ни гласувахте огромно доверие. Бих искал днес да дам тържествена клетва пред вас, че ценим това доверие преди всичко като голяма отговорност за моята държава."
						Албанският президент Бамир Топи определи решението като едно от най-важните в историята на неговата страна и обеща да помага на останалите страни от региона, които се надяват да се присъединят. "Албания ще подкрепя интеграцията на Република Косово и е готова да предложи своя индивидуален принос в рамките на политиката на НАТО и ЕС за интеграцията на Босна и Херцеговина, Черна гора и Сърбия," каза той.
						Опозиционният лидер Еди Рама също се присъедини към еуфорията. "Поканата за присъединяване към НАТО е знак за настъпването на нов ден за Албания," каза той по време на пресконференция. Членството е "успех за албанските граждани, но същевременно носи новата тежест на отговорността за албанската политика," добави той.
						Празненствата по улиците на Тирана започнаха минути, след като НАТО официално покани Албания да се присъедини към организацията. Флаговете на НАТО и Албания се вееха заедно пред държавните институции и парламента. Властите насрочиха официално улично празненство, а колони от автомобили с показващи се през прозорците хора, развяващи флаговете на НАТО и Албания, обикаляха из столицата.
						Междувременно лидерите на другата държава от "Адриатическата харта", на която бе предложено членство, Хърватия, приветстваха решението като знак на одобрение на усилията за реформи.
						"Тази покана е осъществяване на една от двете най-важни стратегически цели на хърватската външна политика", каза премиерът Иво Санадер. Другата цел е членството в ЕС.
						Значението на НАТО за постигането на мир и сигурност е безпрецедентно, каза Санадер, чиято администрация в някои моменти трябваше да полага много усилия, за да събере обществена подкрепа за присъединяването към Алианса. "Нашият път към НАТО не бе лек, но опитът ни показва, че усилията си заслужават." 
						"Тази покана е ясен сигнал за целия регион," каза Санадер. "Членството в НАТО е апогеят на усилията на едно поколение да приобщи отново Хърватия към семейството на западните демокрации."
						Хърватският президент Стипе Месич каза, че смята поканата за символ на добре свършената работа. “Искаме да бъдем активен член на демократичния свят. Ще бъдем отговорен член на НАТО, който ще даде своя принос към Алианса," заяви той.
						Американският президент Джордж Буш, който отпътува за Загреб след срещата на високо равнище в Букурещ, похвали Хърватия за осъществените реформи и приветства решението на Алианса да предложи членство на Хърватия.

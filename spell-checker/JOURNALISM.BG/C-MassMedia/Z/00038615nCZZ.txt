Бизнес: В Букурещ беше открита болница „Юръп Ай”
					20/05/2011
					В Румъния беше открит най-големият център за грижа за очите в Югоизточна Европа. Още в деловите новини: полетите от Пекин до Атина бяха възстановени след двегодишно прекъсване; Прищина е домакин на строително изложение.
					 
						
Очната болница се финансира от турско-румънско дружество. [Ройтерс]
						
						Турски бизнесмени откриха в събота (14 май) в партньорство с правителството на Румъния най-голямата очна болница в Европа. На церемонията по случай инвестиционния проект на стойност 20 млн. евро в Букурещ присъстваха министър-председателят Емил Бок, кметът на Букурещ Сорин Опреску и други високопоставени длъжностни лица. 
						*** 
						„Еър Чайна” възобнови в четвъртък (18 май) полетите от Пекин до Атина, две години след като икономическата криза наложи те да бъдат спрени. Полетите ще се осъществяват два пъти седмично, в сряда и събота, през Мюнхен. 
						*** 
						
						Албания и Сърбия са премахнали митата за всички селскостопански продукти, съобщи в понеделник (16 май) министерството на икономиката, търговията и енергетиката в Тирана. Това стана вследствие на споразумението ЦЕФТА за създаване на съвместни безмитни зони между страните и привличане на чуждестранни инвестиции. 
						*** 
						
						Прищина е домакин на международния панаир „ЕкспоКос” 2011 от сряда (18 май) до неделя. В проявата участват фирми от Косово и региона, специализирани в областта на строителството, енергетиката и дървообработването. Това е 10-ото издание на „ЕкспоКос”. 
						*** 
						"Муудис" промени в понеделник (16 май) перспективата за рейтинга B2 за държавните ценни книжа на Босна и Херцеговина от стабилна на отрицателна. Агенцията заяви, че основната причина е продължаващата политическа криза, която спира всички основни реформи в областта на икономиката, интеграцията в ЕС и конституцията. "Муудис" отбелязва, че нарастването на етническото напрежение и липсата на ново правителство на държавно ниво седем месеца след общите избори на 3 октомври създава проблеми. 
						*** 
						
						Сръбското правителство е подписало споразумение за заем от 650 млн. евро с Европейската инвестиционна банка, се казва в съобщение за пресата на банката от понеделник (16 май). Първият заем е в размер на 150 млн. евро и ще бъде използван за подпомагане на малките и средните предприятия. Останалите 500 млн. евро ще бъдат предоставени на “Фиат”, за да завърши инвестицията си в Сърбия. Около 200 млн. евро ще се гарантират от италианската агенция за кредитиране на износа САКЕ, а останалата част ще се гарантира от държавата. Средствата ще се използват за разширяване и модернизиране на завода на "Фиат" в Крагуевац. 
						
						(Различни източници – 13/05/11 – 20/05/11)

Решение за Бръчко разпали нов дебат за необходимостта от СВП
					31/05/2012
					СВП отново повтори, че няма да напусне БиХ, докато не бъдат изпълнени условията и целите на Съвета за прилагане на мира. 
					От Дражен Ремикович за Southeast European Times от Сараево -- 31/05/12
 
					 
						
Офисът на СВП в окръг Бръчко се затваря. [Дражен Ремикович/SETimes] 
						Мнозина виждат в закриването на 23 май на офиса на Службата на върховния представител (СВП) в окръг Бръчко стъпка към края на надзорната институция в Босна и Херцеговина (БиХ). 
						Официални представители обаче отново подчертаха, че надзорът няма да спре, докато не бъдат изпълнени петте цели и двете условия, поставени от Съвета за прилагане на мира (СВП) през 2008 г. 
						Напредъкът, постигнат в Бръчко, означаваше, че надзорът там повече не е необходим, заявиха от СВП. 
						"Закриваме надзора благодарение на местните институции и гражданите, които показаха голям напредък през последните 15 години. Те успяха да изградят многоетнически институции, имат висок процент на завърнали се бежанци [и поддържат] интегрирана образователна система. Международната общност е убедена, че местните власти и институции имат политическата воля и институционалния капацитет да работят в услуга на гражданите на Бръчко," се казва в изявление на Службата. 
						СПМ обаче предвижда възможност за повторно откриване на офиса при възникване на необходимост. 
						Международната общност сформира СВП след края на въоръжения конфликт от 90-те години на ХХ в., за да контролира прилагането на гражданските аспекти на Дейтънското мирно споразумение. 
						За да бъдат офисите затворени за постоянно, БиХ трябва да изпълни пет цели - уреждане на държавната собственост, уреждане на военната собственост, определяне коя от автономните области ще контролира окръг Бръчко, данъчна стабилност на държавата и утвърждаване на върховенството на закона. Освен това тя трябва да изпълни две условия - подписване на споразумението за стабилизация от юни 2008 г. и положителна оценка от съвета на СПМ. 
						Урош Гостич, депутат от Съюза на независимите социалдемократи в парламента на Република Сръбска (РС), каза, че краят на надзора в Бръчко е положителен ход, който е трябвало да се предприеме отдавна. 
						"Това е определено стъпка напред и очакваме в скоро време СВП да бъде напълно премахната. БиХ не може да влезе нито в ЕС, нито в НАТО като протекторат и следователно е необходимо СВП да си отиде," каза Гостич за SETimes. 
						Тази позиция се подкрепя от Хърватския демократичен съюз в БиХ, но представителите на бошнашките партии са против напускането на СВП.
						"Нито правните, нито политическите условия за закриване на надзора са изпълнени. Политическата ситуация в БиХ [не е достатъчно стабилна, за] да бъде премахната СВП или надзорът в Бръчко," каза Сюлейман Тихич, лидер на Партията на демократичното действие. 
						Асим Муйкич, преподавател във Факултета по политология в Сараево, каза за SETimes: "Това е определено крачка напред към окончателното напускането на БиХ от СВП, но не виждам как [премахването] на тази институция ще реши политическите проблеми в БиХ," 
						Мунир Джечевич, на 47 г., от Сараево, смята, че СВП трябва да остане в БиХ, защото местните политици имат нужда от надзор. 
						"Ако чужденците си отидат, местните политици ще правят, каквото си искат. Тяхната [неспособност] да ръководят страната е доказвана безброй пъти," каза Джечевич за SETimes. 
						Иван Бакич, на 30 г., от Мостар, обаче каза, че СВП е излишна институция. 
						"Ако сме неспособни да управляваме собствената си страна, не би трябвало изобщо да я имаме. Следователно чужденците трябва да напуснат страната, за да видим сами дали сме способни да живеем като останалата част от света," каза Бакич за SETimes. 
					
				
			
					 
					
 
 

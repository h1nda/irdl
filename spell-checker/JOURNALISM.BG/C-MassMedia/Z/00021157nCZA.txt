Гражданите на Черна гора, които живеят в Сърбия, все още не са сигурни за своя статут
					04/01/2007
					След разпадането на държавния съюз между Сърбия и Черна гора миналата година, много черногорци, живеещи в Сърбия изведнъж се оказаха туристи. Процедурите и изискванията предстои да се изясняват.
					От Давор Коникушич за Southeast European Times в Белград – 04/01/07
 
					 
						
Гражданите на Черна гора в Сърбия трябва да се регистрират в Министерството за чуждо гражданство. [Гети Имиджис]
						Краят на държавния съюз между Сърбия и Черна гора остави гражданите на Черна гора, живеещи в Сърбия с нерешен статут. Преди те просто живееха в друга част на своята страна. Сега обаче се оказва, че живеят в друга страна. 
						Засега почти нищо не се е променило. Технически, черногорците сега са туристи в Сърбия и като такива, трябва да се регистрират в Сръбското министерство за чуждо гражданство, за да получат разрешение да останат в страната. Практически обаче това правило не се прилага. 
						"Черногорските граждани могат да влязат в страната и да останат в Сърбия с личните си карти", обяснява ръководителят на Сръбското външно министерство Ненад Банович. "Не е нужно да се регистрират. Те имат разрешение за неограничено пребиваване." 
						Черногорците в Сърбия са съгласни с това. Те съобщават за незначителни проблеми с формалностите, с изключение на изолирани проблеми в обществения транспорт - обикновено инциденти, предизвикани от враждебно поведение на хора, все още разгневени от отделянето на Черна гора от държавния съюз. 
						Положението обаче трябва да се промени, когато отношенията между Сърбия и Черна гора се изяснят чрез закон. Когато Черна гора въведе черногорски паспорти и лични карти, тя ще бъде третирана като съседна страна, твърдят високопоставени лица. Сърбия вече гласува закон, според който черногорските граждани се смятат за чужденци. 
						"Когато се определят нови граници и се установят гранични пунктове за паспортен контрол, когато се издадат нови паспорти и се подпечатват, за да се удостовери кога едно лице влиза в страната, тогава ще бъде определен и крайният срок за регистрация на личните карти", обяснява Банович. 
						С оглед на бъдещето, някои черногорци са решили да подадат молби за сръбско гражданство. След разпадането на държавния съюз, броят на такива молби се е увеличил четири пъти. 
						Сръбските граждани, живеещи в Черна гора имат същия проблем. Черногорските власти обаче не са наложили досега никакви изисквания или ограничения. Сърбите понастоящем не са длъжни да се регистрират в определени за това центрове или служби по сигурността в Черна гора.

Търсеният хърватски генерал е в болница
15/11/2002
 
ЗАГРЕБ, Хърватска -- Бившият началник щаб на хърватската армия Янко Бобетко беше приет в болница в четвъртък (14 ноември), след като получи уверения лично от министър-председателя Ивица Рачан, че няма да му бъде връчен обвинителен акт от Трибунала на ООН за военни престъпления. 83-годишният генерал в оставка, който е търсен за престъпления срещу човечеството, е претърпял няколко инфаркта и страда от диабет. Правителството е представило медицинска експертиза за състоянието му пред местния съд, който трябва да реши дали генералът е в състояние да пътува до Хага. Бобетко отказа да се предаде на международния съд и не призна неговата юрисдикция. Властите в Загреб очакват трибунала да изпрати лекари, които да удостоверят здравословното състояние на генерала. Правителството беше подложено на нападки от Запада заради нежеланието си да го екстрадира. (AП, Ройтерс, АФП, ХИНА, ХРТ, ХТ Хинет, Hej.hr - 14/11/02)

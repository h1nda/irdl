Правозащитна организация: "Повечето страни изпитват сериозен проблем с корупцията"
					28/10/2010
					Гърция се разглежда като най-корумпираната държава в ЕС, според годишния индекс на "Трансперънси Интернешънъл". Заедно с България и Румъния тя е класирана по-ниско от трите кандидат-членки за ЕС на Балканите.
					(Си Ен Ен, Дойче Веле - 27/10/10; Трансперънси Интернешънъл, АФП, Ройтерс, ДПА, Би Би Си, Евронюз, Гласът на Америка, РСЕ/РС, Агенция София Нюз, Dnevnik.bg, МИА, Бета, Б92 - 26/10/10)
 
					 
						
"Трансперънси Интернешънъл" публикува във вторник (26 октомври) в Берлин своя годишен Индекс за възприятие на корупцията. [AФП]
						Доверието в почтеността на публичните институции в някои от най-засегнатите от глобалната икономическа криза страни е намаляло, съобщи във вторник (26 октомври) "Трансперънси Интернешънъл" (ТИ) при публикуването на годишния си Индекс за възприятие на корупцията (ИВК). 
						"Докато правителствата насочват огромни суми за справяне с най-належащите световни проблеми, от нестабилността на финансовите пазари до промените в климата и бедността, корупцията остава пречка за постигането на така необходимия напредък," отбеляза правозащитната организация със седалище в Берлин. 
						Групата измерва обхвата на корупцията сред държавните служители и политиците в 178 страни, въз основа на възприемането й според 13 различни експертни и бизнес проучвания между януари 2009 г. и септември 2010 г. 
						 Тя разглежда факта, че близо три четвърти от страните, обхванати от тазгодишния ИВК, са получили оценки, по-ниски от 5,0 по скала от 0 (възприемани като силно корумпирани) до 10 (възприемани като слабо корумпирани), като показател за сериозен проблем с корупцията. 
						 "Тези резултати сигнализират, че трябва да се положат значително по-големи усилия за подобряване на управлението в целия свят," каза председателят на ТИ Югет Лабел. 
						Освен Кипър, всички други страни от Югоизточна Европа (ЮИЕ), включително членките на ЕС Румъния, България и Гърция, са включени в тази група, независимо дали са получили добри, или лоши оценки миналата година. 
						Дори и Кипър обаче, който дели 28-о място с Обединените арабски емирства в световната класация за миналата година, изглежда е загубил позиции в борбата с корупцията и оценката му е паднала на 6,3 от 6,6 за миналата година. 
						Общественото доверие в почтеността на гръцкото правителство е продължило да намалява, достигайки най-ниската си стойност от три години насам, 3,5, сравнено с 4,7 през 2008 г. и 3,8 за миналата година. Новата оценка на Гърция - най-лошата за страна от ЕС - я поставя на 78-о място в света, наред с Китай, Колумбия, Лесото, Перу, Сърбия и Тайланд. 
						Други три членки на ЕС, получили оценка под 5,0 тази година - Унгария (4,7), Чехия (4,6) и Италия (3,9) - също са споменати сред страните, в които възприятието на корупцията се е влошило значително. 
						България и Румъния, които бяха посочени като най-корумпираните страни в Съюза за 2009 г. наред с Гърция въз основа на оценките им от по 3,8, също са продължили да губят позиции. 
						Новата оценка на Румъния от 3,7 я поставя на 69-о място в света, заедно с Бразилия, Куба и Черна гора, която миналата година бе оценена с 3,9. 
						След като загуби още 0,2 точки и получи 3,6 тази година, сега България дели 73-о място в глобалната таблица с Ел Салвадор, Панама, Тринидад и Тобаго и Вануату. 
						 "Индексът на България спада и това е показател за известно разочарование от страна на международния бизнес, както и на българската общественост, по отношение на потенциала на сегашното управление да осъществи последователни институционални реформи," каза във вторник пред репортери в София Огнян Минчев, ръководител на представителството на ТИ в балканската страна. Макар че заявената воля на правителството да се бори с корупцията се приветства, трябва да се направи повече, за да се справи страната с проблемите, които изпитва, подчерта българският политолог. 
						Всяка от трите страни от ЮИЕ, признати за официални кандидат-членки за ЕС - Турция, Хърватия и Македония - се е представила по-добре от останалите страни от региона, освен Кипър. Непроменената оценка на Турция от 4,4 я поставя на 56-о място в света, заедно с Малайзия и Намибия. Хърватия, която също запазва оценката си от 2009 г. от 4,1, споделя 62-ро място с Гана и Самоа. Македония, която миналата година бе наравно с България, Гърция и Румъния, оттогава е повишила оценката си с 0,3 точки. 
						Оценките, дадени на Албания (3,3) и Босна и Херцеговина (3,2), са малко по-високи от получените миналата година, докато новата оценка на Молдова от 2,9 е с 0,4 точки по-ниска от тази през 2009 г. Косово, което не бе включено в предишния ИВК, е оценено с 2,8 което го прави най-корумпираната страна в региона. 
						В световен мащаб Дания, Нова Зеландия и Сингапур заемат челното място с оценки от по 9,3. В другия край на глобалния спектър са Ирак, Афганистан, Мианмар и Сомалия с оценки от 1,5 или по-ниски.

Дел Понте ще издаде още тринадесет обвинителни акта срещу граждани на Сърбия-Черна Гора
12/11/2003
 
БЕЛГРАД, Сърбия-Черна Гора -- Главният прокурор на ООН за военни престъпления Карла дел Понте заяви във вторник (11 ноември), че ще бъдат предявени още тринадесет официални обвинения срещу граждани на Сърбия-Черна гора. Тя каза, че след като актовете бъдат издадени, местните съдилища ще могат да поемат някои от въпросните дела. Тя обаче добави, че сътрудничеството на Белград с Трибунала се е влошило от момента, в който неотдавна бяха повдигнати обвинения срещу четирима генерали от армията и полицията.
Други новини: ново допитване до общественото мнение прогнозира, че отново ниската избирателна активност може да обрече на провал президентските избори в Сърбия. Два пъти в рамките на една година изборите бяха обявявани за невалидни, тъй като по-малко от 50 % от избирателите се явяваха пред урните.
Също във вторник представители на ОССЕ и Съвета на Европа представиха пред председателството на ОССЕ доклад за състоянието на човешките права в Черна Гора. Миналата година бе даден ход на разследване, след като една млада молдовянка обвини представители на държавата в съучастие в нелегален трафик на хора. (Танюг, Би Би Си, АФП, Б92 - 11/11/03)

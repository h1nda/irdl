Делова хроника
					22/10/2004
					Преглед на деловите и икономическите новини от Балканите след 15 октомври.
					(Различни източници – 15/10/04 - 22/10/04)
 
					 
						
Три сделки бяха подписани по време на посещението на френския премиер Жан-Пиер Рафарен в Букурещ. [Архив]
						Три големи сделки бяха подписани по време на посещението на френския премиер Жан-Пиер Рафарен в Букурещ на 18 и 19 октомври. Френската фирма "Венси" сключи договор за 480 милиона евро за изграждане на 37-километрова отсечка от магистралата, свързваща Букурещ и Брашов. "Газ дьо Франс" подписа приватизационен договор за 311 милиона евро за 51-процентов дял от дистрибутора на газ "Дистригаз суд". И накрая, френската компания "Алкател" подписа договор за 60 милиона евро с румънската национална железопътна компания "КФР инфраструктура" за модернизация на телекомуникационното оборудване на мрежата й. 
						*** 
						
Хърватският филиал на "Дойче телеком", "T-Мобил Хърватска", плати 17 милиона евро за придобиване на един от двата лиценза на страната за трето поколение GSM. "Телеком Аустрия" закупи втория 20-годишен лиценз. 
						*** 
						Трима кандидати -- руско-британският консорциум "Бейсик елементс", австрийската "Вест алпина" и неназована южноафриканска фирма -- са подали оферти за закупуване на сръбския медодобивен завод в Бор. Властите казаха, че "Бейсик елементс" е предложила да плати 237,7 милиона евро за завода, при условие че дългът му се намали от 369,1 милиона евро на 47,5 милиона евро. 
						*** 
						Ръководителят на мисията на МВФ Франек Розвадовски пристигна в Скопие на 18 октомври за десетдневни разговори с македонското правителство. Преговорите ще се съсредоточат върху бюджета за 2005 г. и макроикономическите прогнози, както и върху възможността за ново споразумение между Македония и фонда. 
						*** 
						ЕБВР публикува съобщение за провеждане на търг за доставка и монтаж на оборудване в рамките на Проект II за реконструкция на енергийния сектор на Aлбания. Договорите, които обхващат подобряване на общинските разпределителни мрежи в Берат и Лушня, ще бъдат финансирани с част от предишен заем на ЕБВР, предоставен на албанската електрическа компания KEШ. Заинтересуваните кандидати трябва да представят офертите си до 1 декември. 
						*** 
						ЕБВР обяви на 18 октомври нов заем от 7,5 милиона евро в помощ на хърватската транспортна компания "Либертас Дубровник". Средствата ще бъдат използвани за закупуване на нови автобуси и други съоръжения с цел да се облекчат проблемите с пътното движение в Дубровник и да се задоволи търсенето, породено от големия приток на туристи. 
						*** 
						Британско-индийската фирма "ЛНМ холдинг" обяви, че е започнала преговори с хърватското правителство за възможното закупуване на затъналия в дългове стоманодобивен завод "Шишак". Предишният инвеститор в завода, руската компания "Мечел", наскоро се оттегли, като каза, че има проблеми с реализиране на продукцията на "Шишак". 
						*** 
						Американската агенция за международно развитие съобщи на 19 октомври, че около 4,4 милиона евро са предоставени досега в рамките на проекта на Бюрото за кредити за развитие (БКР) в Босна и Херцеговина (БиХ). Проектът, който стартира по-рано тази година, има за цел да подпомогне малките и средни предприятия в БиХ.

Делова хроника 
					05/11/2004
					Преглед на деловите и икономическите новини от Балканите след 29 октомври:
					(Различни източници – 29/10/04 - 05/11/04)
 
					 
						
Преглед на деловите и икономическите новини от Балканите след 29 октомври:
						Австрийската ОМВ ще закупи дял от 33,34 % от румънската национална петролна компания "Петром", след като държавната комисия за защита на конкуренцията официално одобри сделката на 2 ноември. ОМВ ще плати 669 млн. евро и ще инвестира още 860 млн. за придобиването на контролен пакет акции в бъдеще. Австрийската фирма се съгласи да продаде своя дял от 25,1 % в румънската частна нефтена групировка "Ромпетрол", за да не се допусне монопол. 
						*** 
						Рейтинговата агенция "Стандард и Пуърс" обяви на 1 ноември, че е определила за Сърбия дългосрочен кредитен рейтинг "B+", дългосрочен и краткосрочен рейтинг "B" за кредити, гарантирани от правителството, със стабилна перспектива. Агенцията обясни рейтинга с очакванията, че ще продължи благоразумната икономическа политика и с по-нататъшния напредък на структурните реформи, които се развиват в обстановка на значителни политически рискове и уязвима външна позиция. 
						*** 
						Европейската комисия (ЕК) заяви, че планира да засили търговията и деловите връзки между двете части на разделения Кипър. Представителят на ЕК Адриан ван дер Меер посочи, че ЕС ще разшири асортимента на продуктите, които могат да се търгуват през "Зелената линия", която разделя гръцката и турската общност на острова. 
						*** 
						Правителството на Сърбия прие на 2 ноември проектобюджета за 2005 г., като планира бюджетен дефицит от около 273 млн. евро или 1,4 % от БВП. Бюджетният дефицит съответства на изискванията на МВФ и ще бъде покрит от постъпления от приватизацията, външни заеми и безвъзмездни помощи, както и от заеми на местните финансови пазари. 
						*** 
						
Босна и Херцеговина (БиХ) и Световната банка подписаха споразумение за заем в размер на 20 млн. долара, за да се подпомогне развитието на градската инфраструктура. Заемът е с 20-годишен падеж и 10-годишен гратисен период. Междувременно банката обсъжда предоставянето на още 150 млн. долара за сходни проекти в БиХ през следващите три години. 
						*** 
						Американската компания "Трафалгар рисорсиз" закупи македонската минна компания "Злетово". Цената на сделката е 150 000 евро. Новият собственик трябва да инвестира допълнително 10,5 млн. евро за възстановяване на производството и модернизация на силно задлъжнелите мини на компанията през следващите десет години. 
						*** 
						
Сръбското правителство представи на парламента нов проектозакон за защита на конкуренцията, чиято цел е да се доближи националното законодателство до това на ЕС. Наред с другите мерки законът предвижда и създаване на комисия за защита на конкуренцията. 
						*** 
						
Босненската инженерингова фирма "Енергоинвест" подписа договор за 23 млн. евро в Либия, съобщи на 2 ноември директорът на компанията Джемаил Влаховляк. В рамките на тази сделка, чието начало е 1 декември, "Енергоинвест" ще предостави оборудване и инженерингови дейности за либийския проект "Великата изкуствена река".

Предложените промени в образователната система на Сърбия предизвикват спорове
20/05/2004
Новите промени в училищната система на Сърбия бяха остро критикувани от бившия министър на образованието.
От Давор Коникушич за Southeast European Times от Белград - 20/05/04
 
 
Бившият министър на образованието Гашо Кнежевич разкритикува образователните реформи в Сърбия. [АФП]
Бившият министър на образованието на Сърбия заяви, че планираните промени в училищната система на страната ще подкопаят предишните реформи и ще върнат централизацията. Правителството обаче каза, че мерките са необходими, защото не са спазени сроковете, определени от предишната администрация.
Според бившия министър, Гашо Кнежевич, промените включват спиране на реформите в първи, втори и седми клас и прекратяване на програмите за обучение на учители. Той каза, че сегашното правителство е направило изменения в закона за образованието, без да се консултира с такива институции, като Съвета за образование и Комитета по образование, както и без съответното обществено обсъждане.
"Отново министърът и изпълнителният комитет ще взимат решения по съдържанието на всички програми - от история, сръбски език и литература и математика до обучението на учителите", каза Кнежевич. Той разкритикува също неотдавнашното закриване на Центъра за деца със специални нужди.
Твърди се, че част от промените включват и съкращаване на чуждоезиковото обучение в първи клас на основното училище. Освен това, макар че учениците все пак ще могат да избират между факултативните предмети по религиозно и гражданско обучение, те няма да имат право да сменят предмета, след като веднъж са направили своя избор. Според критиците по този начин сръбската образователна система се отдалечава от европейските стандарти.
В отговор на обвиненията, отправени от Кнежевич и други лица, министърът на началното и средното образование Векеслав Яничиевич каза, че промените са необходими поради трудностите при осъществяване на реформите.
"Предишното министерство имаше точни срокове за приемане на конкретните програми по силата на Закона за системата на основното образование и възпитание, които не бяха спазени. Това ни доведе до ситуация, при която ние не можем да спазим всички срокове - т.е. при която учебните занятия няма да могат да започнат", каза Яничиевич.
"Това в никакъв случай не означава, че реформите спират - реформите продължават, но в реалистични срокове. Това означава, че основното образование ще се развива в два цикъла. То ще бъде с продължителност девет години - с изключение на това, че от 2006-2007 г. ще се въведе подготвителен курс, така нареченият 'нулев клас', чиято цел е да улесни социализацията на децата, докато останалите класове, от първи до пети и от пети до осми, ще се развиват в два цикъла", добави министърът.
Очаква се измененията да бъдат внесени в парламента в близко бъдеще.

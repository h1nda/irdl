Косовския главен прокурор: системата е претоварена
					06/04/2011
					Според главния прокурор Косово се нуждае от повече прокурори.
					От Линда Карадаку за Southeast European Times от Прищина – 06/04/11
 
					 
						
Главният прокурор на Косово Исмет Кабаши. [Лаура Хасани/SETimes]
						Косовската съдебна система е смятана за една от най-важните части от администрацията на новата държава. Прокуратурата обаче изпитва недостиг на персонал и трябва да бъде преструктурирана, заяви главният прокурор Исмет Кабаши в интервю за SETimes. 
						
						SETimes: Как функционира прокуратурата като институция и какви подобрения могат да се направят? 
						
						Исмет Кабаши: Структурата на системата на прокуратурата в Косово е относително нефункционална – прокуратурата е структурирана на три нива с различни правомощия, които не могат да се справят ефективно с обема на делата в общинските съдилища. 
						Има само седем общински прокуратури, като всяка от тях обхваща четири или повече общински съдилища. Одобрен бе новият Закон за прокуратурата, който предвижда от 1 януари 2013 г. да бъдат създадени девет прокуратури – седем първоинстационни, една апелативна и една държавна. 
						
						SETimes: До каква степен са защитени косовските прокурори и какво може да се направи, за да се подпомогне тяхната независима работа? 
						
						Кабаши: Косовските прокурори, които са назначени съгласно Конституцията на Косово, заемат постоянни длъжности след процес на назначаване и преназначаване. Упражняването на постоянна функция в прокуратурата е условие за независимост. 
						Финансовата независимост на прокурорите е осигурена, тъй като Прокурорският съвет на Косово предлага и управлява бюджета на службите. Всеки прокурор, който [смята, че е] в опасност, има право на защита. 
						
						SETimes: Кои дела имат приоритет в момента? 
						
						Кабаши: За организирана престъпност и корупция. Делата за изборни нарушения също са приоритет. 
						
						SETimes: Кои са най-чувствителните дела, разглеждани от прокуратурата на Косово, и как се водят те? 
						
						Кабаши: Засега организираната престъпност, корупцията, прането на пари и сивата икономика са най-чувствителните области. Създадена беше работна група за борба с корупцията и организираната престъпност, като във всяка служба беше назначен прокурор, работещ по дела за корупция. Към всяка регионална централа са назначени и полицейски служители, които оказват подкрепа на прокурорите и помагат за решаването на случаи. 
						
						SETimes: Как е защитена прокуратурата от политическо влияние? 
						
						Кабаши: Службата е напълно независима от политическо влияние. По закон всеки прокурор може да работи свободно в рамките на системата на прокуратурата. Прокурорът заема постоянна длъжност, има имунитет и се радва на икономическа независимост. 
						
						SETimes: Какво е вашето сътрудничество с ЮЛЕКС в тази област? 
						
						Кабаши: Поддържаме добро сътрудничество с ЮЛЕКС. По много случаи местните прокурори работят в смесени екипи и те са се доказали като успешни. 
						
						SETimes: Как си представяте прокуратурата в бъдеще? 
						
						Kabashi: Косово все още има малко на брой прокурори. Общият им брой е 78, докато според работното натоварване през 2009 г. трябва да имаме най-малко 148. 
						Липсата на прокурори води до негативни последици – от една страна, за качеството на работа, от друга страна, до липса на евентуална специализация на прокурорите. Въпреки това сега имаме Прокурорски съвет, който управлява системата и ще бъде ключов фактор за създаването на политики за укрепване на системата на прокуратурата.

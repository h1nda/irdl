Приеполе е домакин на вечеря по случай рамазан
					15/08/2011
					Дори и непрекъснатият силен дъжд не успя да спре около 2000 души да участват в ифтара в Приеполе, град в Западна Сърбия.
					От Игор Йованович за Southeast European Times от Белград – 15/08/11
 
					 
						
Със или без дъжд, много хора пристигнаха за ифтара на центъра на Приеполе. [Игор Йованович/SETimes]
						Сякаш непрекъснатият летен дъжд се опитваше да потопи голямата вечеря по случай рамазан (ифтар), която беше планирана за 4 август на центъра на Приеполе, град в сръбския регион Санджак, който е населен предимно от мюсюлмани. 
						Въпреки това дъждът не попречи на около 2 000 души да се съберат на центъра на Приеполе за общата вечеря, организирана от турската хуманитарна организация „Берекет”. 
						На градския площад бяха наредени десетки маси, които хората покриваха с чадъри, за да не позволят храната да потъне във вода. Мястото за хранене беше осветено от уличните лампи. Според ислямската традиция след цял ден пости първо се пие вода. След това може да се яде храна и най-добрата храна обикновено се приготвя за ифтара - различни баници, яхния от месо и бамя, салата, кадаиф и др.
						Сюлейман Санджак направи обръщение към присъстващите от името на организатора, като посочи, че целта на организацията „Берекет” е да обедини не само последователите на исляма, а също и последователите на други религии в опит да се укрепят добросъседските отношения. 
						„Идеята на хуманитарния конвой, който пътува из Балканите, е всички ние да бъдем заедно на тази трапеза по случай рамазан, за да общуваме и да засилим връзката между добрите човешки и съседски отношения. В духа на толерантността, разбирателството, уважението и приятелството ще продължим да пътуваме из градовете и да показваме хубавите неща, които можем да направим заедно”, заяви Санджак. 
						Около 41 000 души живеят в община Приеполе: около 57 % са сърби, а около 41 % са бошнаци (мюсюлмани). Турският хуманитарен конвой и вечерята по случай рамазан се провеждат за седма поредна години в различни държави на Балканите. 
						Тази година в събитието участва Добро Лазаревич, представител на община Приеполе, който помогна за подготовката на ифтара. Според него жителите на Приеполе се уважават от векове. „Споделяме доброто и лошото и очакваме с радост и щастие както нашите празници, така и тези на нашите съседи”, каза Лазаревич за SETimes. 
						Той добави, че общата вечеря потвърждава зачитането на свободата и човешките права на всички хора, които живеят в Сърбия, като допълни, че този повод трябва да допринесе за създаването на атмосфера на сътрудничество между религиозните общности и държавата, като и на взаимно сътрудничество. 
						Йован Чаркилович присъства на ифтара и заяви, че е дошъл от уважение към своите съседи мюсюлмани. „Те идват в доми ми за нашата "слава" (сръбска религиозна и семейна традиция). Мисля, че така най-добре поддържаме нашето приятелство. Нашата община не е богата; ако не поддържахме нашите приятелства, щяхме да обеднеем още повече”, каза Чаркилович за SETimes. 
						Амела Байрич, която също присъства на вечерята по случай рамазан в Приеполе, посочва, че на тези събития може да се усети истинският дух на общността. „За нас през рамазана животът придобива изцяло нов ритъм. През нощта, след молитвите, хората се посвещават един на друг много повече; те общуват и се хранят заедно. Особено важно е нашите православни съседи да бъдат с нас, защото трябва да се уважаваме и да се грижим един за друг”, заяви тя за SETimes.

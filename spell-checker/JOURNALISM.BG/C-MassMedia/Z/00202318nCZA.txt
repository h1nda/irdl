Косово и Сърбия спорят за името
					03/02/2012
					Косово и Сърбия се върнаха на масата за преговори, за да обсъдят технически въпроси, включително името, което Косово иска да използва при участие в регионални събития.
					От Линда Карадаку за Southeast European Times от Прищина – 03/02/12
 
					 
						
Спорът е за текста на табелките с имена. [Ройтерс]
						На пръв поглед този въпрос изглежда маловажен, капка в морето от разногласия между Сърбия и Косово. Преговарящите възобновиха преговорите с посредничеството на ЕС в Брюксел, този път обръщайки специално внимание на начина на изписване на името на Косово върху неизменните табелки, които показват коя страна представлява всеки участник в конференция. 
						Прищина иска името за представяне на регионални събития да бъде „Република Косово“. Белград настоява за „Косово съгласно [Резолюция на ООН] 1244“. 
						„Ние сме на съвсем различни позиции. Тепърва ще видим какво ще се случи в близките дни,“ заяви пред репортери главният преговарящ на Косово Едита Тахири късно във вторник (31 януари) след срещата си с Робърт Купър, посредникът на ЕС в диалога между Косово и Сърбия. 
						Тахири настоява, че Косово трябва да бъде представяно като независима и суверенна държава, с институции, които подписват регионални споразумения за сътрудничество, за разлика от периода, когато те се подписваха от ЮНМИК въз основа на Резолюция 1244 на ООН. „Ето защо не приемаме позоваване на резолюция 1244“, заяви тя, като подчерта, че Сърбия няма право да се позовава на резолюцията, „защото тя беше одобрена през 1999 г., когато Сърбия не съществуваше като държава.“ 
						Сръбският външен министър Вук Йеремич каза пред сръбските медии, че „позоваването на Резолюция 1244 е от жизнено важно значение за продължаване на преговорите, които трябва да решат въпроса за Косово. Сърбия няма намерение да задушава Прищина и никога не е поставяла под въпрос участието й в регионални форуми. Другата страна обаче настоява това да предполага членство, а не участие, което ние не можем да приемем“, заяви Йеремич за „Танюг“. 
						Политологът и философ Богдана Колевич, която участва в подготовката на изданието „Нова сръбска политическа мисъл“, каза за SETimes, че придържането към позоваването на Резолюция 1244 е „червена линия, която не трябва да се прекрачва“. 
						Според косовския анализатор Илир Ибрахими, заместник-председател и главен оперативен директор на Американския университет в Косово, въпреки че постигането на споразумение относно начина на представяне в региона би било постижение, въпросът е на каква цена може да стане това“. 
						„Ако за тази цел страната трябва да се откаже от името, което определя нейния юридически статут, името „Република“, мисля, че това би било много голям компромис за Косово, и той не е първият“, каза Ибрахими за SETimes, като добави, че правителството на Косово е под силен натиск да прави компромиси в отношенията със Сърбия. 
						Сръбският анализатор Драган Попович, директор на Центъра за политиката в Белград, смята, че всяко евентуално споразумение по този въпрос може да донесе на Сърбия отдавна очакваната кандидатура за членство в ЕС, „така че ползата за Сърбия е съвсем очевидна". 
						„От друга страна, въпреки че от това не губят нито сръбската държава, нито гражданите, правителството може да бъде обвинено, че се отказва от Резолюция 1244.“ 
						Предвид започналата вече неофициална предизборна кампания, той коментира, че „това ще се използва от националистическата опозиция. Така че държавата не губи, но загуби със сигурност ще има за управляващите партии“, заяви Попович за SETimes. 
						Разногласията предизвикват сравнения с дългогодишния спор между Гърция и Македония. Македония иска да бъде известна под името "Република Македония", но Гърция настоява тя да бъде наричана "Бивша югославска република Македония" и дори блокира присъединяването на Македония към ЕС. 
						Косовският анализатор и университетски преподавател Белул Бечай не смята, че ще има конкретен победител, ако бъде постигнато споразумение за представянето в региона. „В действителност всички ние сме губещи, защото съзнателно отлагаме времето, когато поведението на всички нас ще трябва да бъде в съответствие с реалната ситуация, както и нашето съвместно бъдеще", заяви Бечай за SETimes. 
						
						(Ивана Йованович от Белград участва в написването на този репортаж.)

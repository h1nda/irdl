Единството по въпроса за Косово е все още далече
					01/09/2011
					Сесията на Съвета за сигурност на ООН във вторник бе илюстрация на трудностите в постигането на международен консенсус по ситуацията в Косово.
					От Биляна Пекушич за Southeast European Times от Белград -- 01/09/11 
 
					 
						
Военнослужещи от КФОР наблюдават сръбска пътна барикада край Митровица в началото на август. [Ройтерс]
						Дълбоките различия около Косово проличаха по време на заседанието на Съвета за сигурност на ООН във вторник (30 август), казват анализатори от Белград и Прищина. 
						"Имаше огромно разделение между западните държави, които са признали Косово, и другите, които не са," каза журналистът Агон Беришай за SETimes. Той добави, че макар Северно Косово да е силно застъпено в дневния ред на ООН за идния месец, е слабо вероятно да бъдат постигнати конкретни резултати. 
						Същевременно, добави той, всяко предложение за отделяне на доминираната от сърби северна част ще се натъкне на опозиция. 
						"Съединените щати, Великобритания, Германия и Франция са основните държави, които работят с Косово и подкрепиха Косово при интервенцията на север," каза той. "Те отново ясно посочиха, че няма да подкрепят разделение." 
						В коментар от Белград Йелена Милич от Центъра за евро-атлантически изследвания е съгласна, че ситуацията е в сляпа улица. 
						"Съветът за сигурност показа, че страните, които не признават независимостта на Косово и легитимното функциониране на косовските институции, са в конфликт с ЮЛЕКС и КФОР," каза тя. 
						Намесата на Сърбия в северната част, добави Милич, "пречи на гражданите в Северно Косово да приемат косовските институции, които често са техни работодатели. Тази ситуация не може да продължава." 
						На заседанието във вторник Белград и Прищина бяха призовани да се въздържат от едностранни ходове и да продължат преговорите. 
						Съветът добави, че тъй като Косово се смята за суверенна държава от много страните, членуващи в органа - включително САЩ и Великобритания - то има правото да налага върховенството на закона в северната си част. 
						Властите в Белград изразиха недоволството си, че заседанието не е довело до изявление на председателя, което да порицае решението на косовското правителство да изпрати полиция в граничните пунктове на север - ход, който предизвика конфликт и впоследствие намесата на КФОР. 
						"Защо бе невъзможно да се приеме декларация (от Съвета) за това, което повече или по-малко бе казано по време на тази сесия? Тези, които я блокираха, носят отговорността за повторение на едностранните актове, предприети от Прищина," каза Йеремич пред журналисти след срещата във вторник. 
						Същевременно обаче Белград се съгласи с необходимостта от преговори. "Съветът за сигурност е дълбоко разединен по въпроса за Косово и Метохия, но диалогът е единственият изход от кризата. Ясно е, че без справедливо и честно решение няма да има траен мир и стабилност не само в южната провинция, но също и в региона," каза директорът на сръбската държавна медийна служба Миливое Михайлович за SETimes. 
						На сесията Косово се представляваше от външния министър Енвер Ходжай, който каза, че Сърбия финансира паралелните структури и военизирани групи в Северно Косово. 
						"Това трябва да престане - защото е в нарушение на Резолюция 1244, предложението на Ахтисаари и международното право," каза Ходжай по време на сесията. "Когато тези сили се използват за нападение срещу полицията в Косово, полицията на ЮЛЕКС и военнослужещите на КФОР, това е яростна атака срещу цялата установена архитектура на сигурността на Балканите от 1999 г. насам."

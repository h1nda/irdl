Кредитите в Албания подължават да растат
					18/04/2007
					В две последователни години броят на заемите в Албания се е увеличавал с над 50 %, а страната привлича все повече вниманието на известни европейски банки.
					От Йонилда Кочи за Southeast European Times от Тирана – 18/04/07
 
					 
						
Управителят на централната банка Ардиан Фулани заяви, че очаква повече чуждестранни банки да инвестират в Албания. [Гети Имиджис]
						Увеличаването на кредитите в Албания остава стабилно, като те са нараснали с 55 % през 2006 г., според албанската централна банка. Албанската икономика бе стимулирана с кредити за около 1,5 млрд. евро, особено за малкия и среден бизнес. 
						"Банковата система в Албания бе превърната в стимулатор на икономическата стабилност на страната чрез отпускане на средства за икономиката," заяви управителят на централната банка Ардиан Фулани. 
						За втора поредна година Албания преживява кредитен бум. През 2005 г. заемите са се увеличили със 75 %, а кредитите са възлизали на 14,6 % от БВП. Въпреки това страната продължава да бъде под регионалния стандарт - 25 % от БВП. 
						Около 70 % от заемите се отпускат в чужда валута -- евро или долари -- поради по-добрите лихвени проценти. Независимо от това процентът на заемите, отпускани в националната валута, албански лек, се повишава. Повечето заеми се предоставят за целите на бизнеса - търговия, строителство и промишленост. Напоследък обаче банките са в жестока конкуренция за оставащия дял от пазара. 
						Макар че бумът на заемите може да стимулира икономическия растеж, представителите на централната банка се опасяват от съответното нарастване на лошите кредити. За справяне с този проблем банката открива кредитно бюро, което ще проучва данните за кредиторите с цел избягване на измами и събиране на кредитни досиета за клиeнтите. 
						Известни европейски банки проявяват все по-голям интерес към Албания. Една от най-големите банки в Италия - "Сан Паоло Ими" - закупи мажоритарен дял в "Америкън Банк ъф Албания" миналата есен. Преди три години австрийската "Райфайзен Банк" започна дейността си в страната с приватизацията на държавната "Спестовна банка на Албания". В Албания сега функционират общо 17 банки, като в повечето от тях участва чуждестранен капитал. 
						"Навлизането на пазара на известни европейски банки е постижение за миналата година, което се очаква да продължи и през тази година," казва Фулани. Всъщност френската "Сосиете Женерал" сега приключва придобиването на мажоритарен дял в "Популярна банка" - млада албанска банка, собственост на група албански бизнесмени. 
						Според албанското списание за бизнес "Монитор" редица престижни германски и австрийски банки се готвят да навлязат в албанския банков сектор. Германската "Дойче Банк", австрийската "Ерсте Банк", австро-италианската банка "Уникредито", гръцката "Евробанк" и унгарската ОТП са сред проявилите интерес банки.

Букурещ бе домакин на среща на високо равнище на главните прокурори
					30/03/2009
					Букурещ бе домакин на среща на високо равнище на главните прокурори на 112 държави и 16 международни организации, на която бе обсъдена тяхната роля в наказателното правосъдие.
					От Паул Чокою за Southeast European Times от Букурещ - 30/03/09
 
					 
						
Целта на срещата на върха е да се отговори на нуждата на гражданите от климат на доверие в правосъдието, заяви в своето встъпително изказване румънският главен прокурор Лаура Кодруца Кьовеси. [АФП]
						Главните прокурори на 112 страни и 16 международни организации, работещи в областта на наказателното правораздаване, се събраха на среща на високо равнище в Букурещ миналата седмица, за да обсъдят ролята на главния прокурор като стълб на съдебната система. 
						Третата световна среща на високо равнище на главните прокурори, която се проведе от вторник (24 март) до четвъртък, послужи като форум, на който делегатите обсъдиха независимостта на прокурорите при провеждане на разследвания и ефективното управление на предизвикателствата, които тенденциите в престъпността поставят. 
						В своето встъпително изказване румънският главен прокурор Лаура Кодруца Кьовеси заяви, че целта на срещата на върха е да се отговори на нуждата на гражданите от климат на доверие в правосъдието. 
						Тя добави, че според скорошно проучване 30 % от румънците смятат, че политическата среда прави прокурорите много податливи на натиск. Освен това 63 % са на мнение, че прокурорите правят грешки, които трябва да се наказват с цел да се повиши общественото доверие в съдебната система. 
						На пленарно заседание прокурорите решиха седалището на Постоянния технически секретариат на прокурорите да бъде в Букурещ – решение, което Кьовеси приветства публично. 
						Секретариатът ще администрира база данни, съдържаща информация за всяка страна с данните за контакт на прокурорите, както и вида на изпълняваната от тях работа. Той ще помага за съгласуването на организирането на бъдещите срещи. Домакин на следващата среща на върха през ноември 2011 г. ще бъде Чили. 
						Румънският президент Траян Бъсеску, министърът на външните работи Кристиан Дяконеску и премиерът Емил Бок отправиха приветствие към главните прокурори. Бъсеску подчерта значението на обмена на опит и задълбочаването на сътрудничеството в областта на борбата с престъпността в световен мащаб. 
						"Днес глобалните заплахи [ни принуждават] да приемем обща позиция," заяви той. Националните усилия не са достатъчни, за да се преборим с тези предизвикателства, допълни Бъсеску. 
						Бок подчерта, че общественото доверие в независимостта и безпристрастността на съдебните разследвания е по-важно от политическия и медийния натиск и водещите до корупция изкушения. 
						При закриването на срещата на върха Дяконеску съобщи пред участниците, че Румъния е предложена за председател на 18-ото заседание на Комисията на ООН по предотвратяване на престъпността и наказателно правосъдие във Виена, което ще се проведе от 16 до 24 април. Членството на Румъния в комисията е със срок от три години и започва тази година. 
						"Тази номинация е признание на особената важност, която моята страна отдава на укрепването на наказателното правосъдие," заяви Дяконеску. Той изрази надежда, че резултатите от срещата на върха в Букурещ ще бъдат полезни на комисията на ООН.

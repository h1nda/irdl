Чуждестранни предприемачи желаят да строят македонски магистрали
					10/09/2008
					Македония предлага концесии за построяването на седем участъка от магистрали, главно към съседни страни.
					От Зоран Николовски за Southeast European Times от Скопие – 10/09/08
 
					 
						
Предприемачи са готови да построят 560 км пътища в Македония. [Архив]
						Четиридесет и осем компании и консорциуми изразиха интерес да участват в предварителен търг за концесии за седем магистрали в Македония. Министерството на транспорта и съобщенията заяви, че до крайния срок 15 август писма за намерения са били подадени от компании в Европа, Китай, Индия и Северна Америка. 
						Министерството ще обяви конкурс за проектирането, изграждането и финансирането на магистрали, които ще подобрят основно връзките със съседните страни. Следните пътни участъци са включени в общо 560 км нови пътища: от Романовце до Деве Баир в посока България (70 км); от околовръстната магистрала Скопие до граничния контролен пункт Блаце към Косово (13 км); от Гостивар до Международно летище Охрид (93 км); от Битоля до границата с Албания (8 км); от Меджитлия на границата с Гърция до Велес (130 км); от Велес до границата с България (120 км); както и от Щип до Миладиновци край Скопие (49 км). 
						Плановете на министерството са да избере във втората фаза на конкурса кога пътищата да се оставят под управлението на концесионерите. Концесионерите ще имат и краен срок за осъществяване на инвестициите си. 
						Министерството казва, че потенциалните инвеститори трябва да изготвят генерален план с анализ на екологичните последствия и структурата на финансиране на проектите. Печелившите концесионери ще трябва да поддържат своите участъци. 
						Целта на правителството според министерството е да подобри инфраструктурата на пътния транспорт като част от усилията за постигане на членство в ЕС. 
						Експертите приветстват конкурса като навременно решение и шанс за развиване на транспортната мрежа и очакват това да окаже полезен вторичен ефект върху икономиката. Бавният транспорт на стоки до европейските пазари по съществуващите пътища в Македония досега отблъскваше преките чужди инвестиции. Проектът ще увеличи също атрактивността и стойността на крайпътните имоти. 
						Според експертите Скопие ще може да даде тласък и на вторично развитие на инфраструктурата под формата на мотели, паркинги, бензиностанции, пътища за достъп до исторически обекти и т.н. по протежение на пътищата. 
						Независимо от това все още са налице опасения относно приложимостта на проекта като цяло, които бяха изразени от бившия министър на транспорта и комуникациите Люпчо Балковски. Той смята, че концесиите ще бъдат по-печеливши и привлекателни, ако Македония синхронизира изграждането на своите магистрали с това в България и Албания, нейните съседки в коридора Изток-Запад. 
						Иначе липсата на трафик би могла да принуди чуждите инвеститори да експлоатират пътищата и да таксуват пътуващите в продължение на десетилетия, за да възстановят инвестициите си. Притиснати от времето концесионери може да наложат по-високи такси за по-кратък период и така да утежнят положението на пътуващите в страна, където годишния БВП на глава от населението за 2007 г. бе едва 5 760 евро. „ Държавата трябва да помисли за алтернативни пътища за фирмите и лицата, които не искат или не могат да си плащат за ползване на магистралите,” каза Балковски.

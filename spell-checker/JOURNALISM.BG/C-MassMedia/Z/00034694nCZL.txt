Албанският вътрешен министър Баша посети рая на наркотиците 
					25/05/2010
					 
						ТИРАНА, Албания -- В понеделник (24 май) вътрешният министър Лулзим Баша посети южното село Лазарат, което се превърна в синоним на незаконното производство на наркотици. Баша отиде там, за да подчертае ангажимента на правителството в борбата с този феномен. „Ние изпращаме силен сигнал от Лазарат, че нещата се променят и че оттук ще се чуват само добри новини”, каза Баша. През последните две десетилетия селото бе едно от най-изолираните места в Албания и успяваше да държи настрана властите. Сега обаче вътрешният министър постави началото на кампания за повишаване на осведомеността и спиране на отглеждането на марихуана, културата, която е източник на доходи за населението. Баша подчерта, че контролът над производството на незаконни наркотични вещества ще ускори процеса на либерализация на визовия режим с ЕС. (Ора Нюз, Топ Ченъл, Нюз 24 - 24/05/10)

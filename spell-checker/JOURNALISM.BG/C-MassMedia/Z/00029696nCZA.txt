Македония издържа изборния изпит, казват наблюдателите 
					24/03/2009
					Чуждестранни и местни наблюдатели определиха първия тур на изборите в Македония като „демократични и мирни”. Посланикът на САЩ и еврокомисарят по разширяването се съгласиха с това.
					От Марина Стояновска за Southeast European Times от Скопие -- 24/03/09
 
					 
						
Ръководителят на наблюдателите от ОССЕ/СДИЧП на изборите Петер Айхер (вляво) и представителката на ОССЕ/ПА Пиа Крисмас-Мьолер дадоха пресконференция за изборите в неделя (22 март). [Томислав Георгиев]
						Мисията на ОССЕ в Македония, Службата за демократични и човешки права (ОССЕ/СДИЧП), Парламентарната асамблея на ОССЕ (ОССЕ/ПА) и Парламентарната асамблея на Съвета за Европа (ПАСЕ) заявиха на пресконференция в понеделник (23 март), че първият кръг от президентските и общински избори в Македония „е бил в съответствие с повечето международни стандарти". 
						Изборният ден бе мирен, а изборите бяха „добре администрирани”, казаха те. Процесът на гласуване, независимо от някои „процедурни нередности”, бе „като цяло добре ръководен”. 
						Конгресът на местните и регионални власти към Съвета на Европа, който наблюдаваше местните избори, изрази същото мнение. То бе подкрепено и от гражданското сдружение МОСТ, което по традиция наблюдава изборите и бе изпратило най-големия брой наблюдатели в историята на македонските избори - 3 750 човека. 
						Петер Айхер, ръководител на мисията за дългосрочно наблюдаване на избори към ОССЕ/СДИЧП, изрази задоволство, че Македония е направила „много крачки по пътя на демокрацията”. Макар това да е важна първа стъпка, ОССЕ/СДИЧП ще следят за постоянство в напредъка и на втория кръг, каза той. 
						Македония трябва да обърне внимание на „нередностите и липсата на доверие”, каза заместник-председателят на ОССЕ/ПА Пиа Крисмас–Мьолер, специален координатор, назначена да води краткосрочната наблюдателска мисия на ОССЕ. 
						Например някои експерти смятат, че страната трябва да преработи избирателните списъци, като се аргументират, че е нереалистично за страна с малко повече от 2 милиона население да има 1,8 милиона избиратели. 
						Въпреки това Македония отбеляза „напредък в провеждането на избори съгласно международните стандарти”, продължи Крисмас-Мьолер. 
						Посланикът на САЩ в Македония Филип Рийкър похвали правителството и избирателната комисия за усилията им да организират честни и демократични избори. Той даде също висока оценка на избирателите за тяхната активност. Така македонците „показаха своите очаквания като граждани на тази демокрация”, каза Рийкър.
						От Брюксел еврокомисарят по разширяването Оли Рен подкрепи Рийкър. 
						Използвайки спортна метафора, Рен сравни първия тур на изборите с полуфинали, като финалът се очаква след две седмици. Той добави, че на 5 април очаква феърплей и спазване на международните стандарти.

Делова хроника 
					15/07/2005
					Преглед на деловите и икономическите новини от Балканите след 8 юли.
					(Различни източници – 08/07/05 – 15/07/05)
 
					 
						
Държавната компания "ПлоВю" поде инициатива за отваряне на хърватските морски фарове за посещения на туристи. Сред обектите е и фарът в Сестрице на архипелага Корнати (на снимката горе). Фирмата отговаря за морската безопасност и поддръжката на 50 фара, пръснати по дългото 1,770 км адриатическо крайбрежие. Хърватия посрещна осем милиона туристи през 2004 г. -- почти два пъти повече от собственото й население -- и получи постъпления на стойност почти 7 млрд. евро.
						"Телеком Аустрия" приключи сделката по закупуване на българския мобилен оператор "Мобилтел". Фирмата заплати 1,6 млрд. евро за 100 % от акциите на "Мобилтел", което е най-високата сума, заплащана някога за българска компания. "Мобилтел" има 3 милиона абонати и държи 67 % от българския пазар на мобилни телефони. През 2004 г. продажбите й възлязоха на 455 млн. евро.
						 *** 
						
Румъния ще получи 100 млн. евро от ЕБВР за голям инфраструктурен проект в Констанца. Предложеният проект ще подпомогне изграждането на обходния път Север-Юг до Констанца и възстановяването на 10 големи моста. Общата стойност на проекта се изчислява на 152 млн. евро. Румънското правителство също ще предостави средства. 
						*** 
						
Македония привлече едва около 150 млн. долара преки чужди инвестиции (ПЧИ) през 2004 г., според данни, публикувани по време на конференция по ПЧИ в Скопие. Страната е на последно място в региона по приток на ПЧИ.
						*** 
						Испанската хотелска верига "Барсело" обяви, че ще инвестира 75 млн. евро в Tурция през следващите две години. Фирмата ще се насочи към Истанбул, Анкара и Измир за техните градски хотели, както и към курортните хотели във Фетие, Бодрум, Мармарис, Чешме, Кемер и Белек. Тя предвижда да създаде около 1,200 нови работни места в Турция.
						*** 
						Много от макроикономическите показатели на Босна и Херцеговина (БиХ) са положителни през втората половина на 2005 г., според икономическия бюлетин на СВП, публикуван на 12 юли. Ръстът на БВП е над 5 %, инвестициите нарастват, а ръстът на износа изпреварва вноса, се казва с публикацията.
						*** 
						Световната банка одобри заем от 40 млн. долара за научно-технологичен проект в Хърватия. Кредитът е с 15-годишен срок на погасяване и гратисен период от 5 години. Хърватският министър на околната среда Марина Матулович-Дропулич каза, че правителството възнамерява да инвестира около 3,4 млрд. евро в управлението на отпадъци през 2005 г.
						*** 
						Италианското правителство заяви, че ще предостави кредит от 25 млн. за албанските малки и средни предприятия. Финансирането ще бъде под формата на нисколихвени заеми и ще има за цел да насърчи развитието на частното предприемачество.
						*** 
						Световната банка отпусна помощ от 8,9 млн. долара за финансиране на програма за запазване на качеството на водата в Босна и Херцеговина. Целта е да се намали замърсяването от общините и да се увеличи капацитетът на местните компании за комунални услуги. Прoектът засяга реките Неретва и Босна.

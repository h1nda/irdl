Демографската дилема на Сърбия
					14/02/2011
					В Сърбия има почти толкова възрастни хора, колкото и млади, и ограничени ресурси
					От Биляна Пекушич за Southeast European Times в Белград - 14/02/11
 
					 
						
Сътрудник на "Помощ у дома" мери кръвното налягане на Икония Стаменкович. [Биляна Пекушич/SETimes]
						В Белград е петък сутрин. По заледения тротоар 71-годишната Икония Стаменкович, върви бавно, стъпка по стъпка към дома си, след като е напазарувала от магазина наблизо. Тя е вдовица и живее сама. Съпругът й е починал преди седем години, а синът й живее във Франция. Той я посещава през лятото. 
						 "Когато човек остарее, за никого не е добър, нито за себе си, нито за другите", казва тя с тъга в гласа. 
						Преди три години Стаменкович претърпя операция и бе прикована на легло в продължение на шест месеца. От тогава за нея се грижи Центърът за социална работа. 
					
						За 30 евро на месец сътрудник или "домакиня" я посещава всекидневно, без уикендите. Тя прекарва два часа вседи ден там - носи обяд на Икония, чисти, помага й да плати сметките си, урежда посещения на лекар и осигурява лични грижи. 
						
Сърбия е четвъртата страна в света по брой на населението над 65-годишна възраст. [Никола Барбутов/SETimes]
						Стаменкович е една от 87 възрастни хора в централната белградска община Стария град, които използват услугите на тази програма, "Помощ у дома". Още толкова възрастни хора са в списъка на чакащите. Ограниченото финансиране не позволява наемането на допълнителни сътрудници. 
						Стаменкович казва, че синът й редовно изпраща пари и й се обажда през няколко дни. 
						 "Синът ми ме кара да отида при него и да живея там в Тулон. Но аз не мога. Тук е минал целият ми живот, добри и лоши дни, а и не искам да им бъда в тежест", каза тя за SETimes. 
					
						Центрове по геронтология съществуват и в по-малките градове, но техните услуги са недостатъчни за многобройното възрастно население. 
						Сърбия е на четвърто място в света по брой на населението над 65-годишна възраст - около 1,2 милиона души, което е една шеста от населението на страната. 
						
Възможностите за грижи за възрастните хора са ограничени. [Никола Барбутов/SETimes]
						Сега 2000 души в Белград използват някаква форма на помощ, която им осигурява Центърът по геронтология в Белград, а 862 души чакат тази помощ, казва управителят на центъра Симо Пешин. 
						Ситуацията се усложнява от факта, че мнозинството стари хора са сред най-бедните в страната и живеят с много ниски пенсии. Средната пенсия е около 200 евро на месец, а най-ниската е само 80 евро. Тези пенсионери не могат дори да си позволят основни храни. А е невъзможно да платят на частни агенции за грижи у дома. 
						През 2006 г. правителството прие национална стратегия за стареенето и определи, че тя трябва да се осъществи до 2015 г. Стратегията набеляза подобрения в социалната, икономическата, политическата и културната сфери, но в действителност е постигнато много малко на фона на продължаващите икономически трудности. 
						Благодарение на дарения от британското и норвежкото правителства, 33 общини в Сърбия увеличиха броя на сътрудниците, осигуряващи помощ у дома, казва Лиляна Лучич, държавен секретар за социалните въпроси в Министерството на труда и социалната политика. 
					
						Проучванията показват, че броят на възрастните хора без доход е тревожен. 
						
 Сърбия не е единствената страна със застаряващото население в света. [Никола Барбутов/SETimes]
						Около 400 000 души над 65-годишна възраст без пенсия. Те живеят от щедростта на другите - роднини, съседи, приятели. 
						Около 100 000 възрастни хора живеят в голяма бедност и без източник на средства. 
						Интервюиращи и доброволци, които са посещавали такива домакинства описват тъжна и плашеща картина. Те са се срещали с много стари хора, повечето от тях болни, живеещи в изоставени села, хранещи се само с онова, което отглеждат в градината си или което им дават съседи. 
						Те нямат достъп до финансова помощ от държавата, защото за да получат някаква финансова помощ, трябва да осигурят най-малко 20 различни документа. Нещо повече, държавата отхвърля всяка молба, чиито приносител притежава половин хектар земя. Тези изоставени възрастни хора никога не ходят на лекар, защото нямат здравна осигуровка. Умират в самота и често ги намират дълго след смъртта им. 
					
						"Не мога да забравя възрастната семейна двойка от село Яловик извор в Източна Сърбия", казва Младен Янкович, работник от Центъра по геронтология в Князевац за SETimes. 
						 "Те са над 80-годишни, живеят сами в къща без електричество. Имат две овци и малка градина, където отглеждат картофи, и берат гъби в гората." 
						Това село е само на 35 км от Центъра по геронтология, но семейството няма пари да плати за помощ и ще продължи да се справя както може. 
						Положението в Сърбия може да става все по-обичайно и за света. Експерти на ООН предсказват, че до 2050 г. - за пръв път в човешката история - броят на възрастните хора в света ще надвиши броя на младите. Според анализаторите правителствата ще трябва да предвидят нуждите и според тях да осигурят необходимите средства.

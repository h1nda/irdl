Засилва се борбата срещу пиратството в Македония
					09/05/2007
					Над 44 000 фалшиви маркови стоки са унищожени миналата година в Македония, а властите заявиха, че смятат да засилят мерките.
					От Зоран Николовски за Southeast European Times от Скопие – 09/05/07
 
					 
						
Самосвал изсипва хиляди пиратски CD и DVD дискове на сметището Дрисла близо до Скопие. [Гети Имиджис]
						В Македония е лесно да намерите последния холивудски хит - може да си го купите на DVD от улични търговци в повечето големи градове, обикновено за около 1,5 евро. На тази цена определено става въпрос за пиратско копие. Законно произвежданите CD-та и DVD-та, с платени данъци и такси, струват най-малко 12 евро. 
						Македония има наредби за борба срещу нарушения на законите за защита на авторското право и интелектуалната собственост. Но както личи от положението на улицата, спазването им е проблем. Контролните агенции казват, че просто не разполагат с нужния брой служители. 
						В края на април полицаи, митнически служители и инспектори на министерството на културата конфискуваха 3 000 CD и DVD диска във Велес. Те са намерили пиратски копия на известни филми, както и незаконни CD-та и нелицензиран софтуер на "Майкрософт". Четири магазина бяха затворени и бяха повдигнати обвинения в нарушения. Иззетите материали ще бъдат унищожени след приключване на съдебното производство. 
						Това е третата акция от началото на годината. Другите две бяха проведени в Скопие и Битоля. 
						Министерството на културата заяви, че от следващия месец смята да засили борбата в цялата страна. Засилените действия ще започнат веднага след влизането в сила на изменения вариант на македонския закон за авторското право, който предвижда по-строги наказания и по-широки правомощия на инспекторите. 
						Освен музика, филми и софтуер, широко разпространени са и други видове пиратски стоки. Митническите власти съобщават, че са конфискували около 44 500 фалшиви облекла и парфюми, които използват такива марки, като "Найк", "Адидас", "Пума" и "Лакост". Фалшивите продукти навлизат в Македония по нелегални маршрути от Китай и Турция през България, съобщиха официални лица. 
						Тази ситуация причинява щети на законната индустрия. Броят на посетителите на кинозалите рязко е спаднал заради пиратските филми и на пазара се пускат все по-малко CD-та. Освен това този проблем може да попречи на кандидатурата на Македония за членство в ЕС. В момента блокът предоставя сътрудничество чрез програмата КАРДС с цел да се намали пиратството.

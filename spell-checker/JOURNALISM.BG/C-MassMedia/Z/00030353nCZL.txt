Хърватия ще поиска екстрадирането на Главаш от БиХ
					22/05/2009
					 
						ЗАГРЕБ, Хърватия -- Властите в Босна и Херцеговина (БиХ) информираха в четвъртък (21 май) Хърватия, че тя трябва да представи всички необходими документи, отнасящи се до екстрадирането на депутата Бранимир Главаш, в рамките на следващите 40 дни. Хърватският министър на правосъдието Иван Симонович каза, че повечето от тях са в наличност и сега, което ускорява процеса. Той добави, че юридическите експерти работят по конституционна промяна, която ще позволи на Хърватия да екстрадира свои граждани, ако те са заподозрени в извършване на престъпление. Главаш, който има двойно гражданство, избяга в БиХ по-рано този месец, след като получи присъда от десет години затвор от Загреб за военни престъпления, извършени срещу сръбски цивилни по време на войната за независимост на Хърватия в началото на 90-те години на 20-и век. Миналата седмица босненската полиция го задържа за кратко по силата на международна заповед за арест, издадена от Хърватия. Той беше освободен, след като Държавният съд реши, че няма основания за задържането му, защото той има валидни документи за босненско гражданство. (Вечерни Лист, ХИНА, ХРТ, Явно, БТА, Танюг, Б92, АП - 21/05/09)

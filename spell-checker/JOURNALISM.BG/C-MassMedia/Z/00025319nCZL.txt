Германия и Франция заявиха, че Турция трябва да получи статут на привилегирован партньор на ЕС
					31/01/2008
					 
						ПАРИЖ, Франция -- На Турция трябва да й бъде предложен статут на привилегирован партньор вместо пълноправно членство в ЕС, каза германският канцлер Ангела Меркел в сряда (30 януари) на конференция под надслов "Да изградим нашето бъдеще заедно", организирана от френската управляваща партия "Съюз за народно движение". Френският президент Никола Саркози също присъства и отново подчерта своята позиция срещу присъединяването на Турция. "Аз бих искал да бъда смятан за приятел на Турция, но независимо от това трябва да заявя, че Турция не може да има място в ЕС, защото тя се намира в Мала Азия", каза Саркози.
						Междувременно в сряда външният министър на Турция и главен преговарящ с ЕС Али Бабаджан каза, че неговата страна има за цел да стане първокласна демокрация, която съблюдава критериите от Копенхаген за правата на човека и гражданските свободи. Той повтори, че целта на Турция е да стане пълноправен член на ЕС. (Тренд, Файненшъл Таймс, ИТАР-ТАСС, Заман - 30/01/08)

Регионът удвоява общите усилия срещу незаконния трафик
					21/02/2011
					Продажбата на новородени е най-новото в организираната престъпна дейност "балкански стил"
					От Линда Карадаку за Southeast European Times в Прищина - 21/02/11
 
					 
						
Значителни суми бяха конфискувани по време на различни съвместни операции. [Aлбанска държавна полиция]
						Незаконният трафик прие ново измерение в края на миналия месец, когато гръцките и българските власти, действайки по сигнал, разбиха пристъпна група, която купува и продава новородени. Бебетата момчета се продават по-скъпо от момичетата. Допълнителен фактор е и цветът на кожата. 
						 Майките на бебетата, обикновено бедни жени, получават дребна част от онова, което печели бандата, както и безкрайни угризения на съвестта. 
						Властите оповестиха съвместния характер на разследването, което бе проведено в продължение на няколко месеца, както и координираните арести на 11 заподозрени както в Гърция, така и в България. Това е последната от серия сензационни трансгранични операции срещу организираната престъпност. 
						С последвателни полицейски операции, властите в региона, изглежда, че постигат напредък срещу бандите за контрабанда и незаконен трафик. Дали засиленото върховенство на закона най-накрая става реалност? 
						ЕС използва обещанието за присъединяване като стимул за убеждаване на правителствата да обединят усилията си. Престъпниците не признават граници, единодушни са властите, така че и усилията в борбата срещу тях не трябва да спират пред границите й. 
						Доклад на Интерпол от декември осветли двата главни световни маршрута за контрабанда на хероин. Единият, наречен Копринен път, пресича Централна Азия. Другият известен като Балкански маршрут, минава през Югоизточна Европа. 
						Северно Косово с преимуществено сръбско население остава гореща точка. През миналата година генералният директор на косовската полиция Решат Малики заяви, че неговите служители са заловили почти 365 кг хероин, марихуана и кокаин. 
						
Пет тона наркотици бяха конфискувани от албанската полиция миналата година. [Aлбанска държавна полиция]
						Съседна Албания твърди, че е конфискувала 5 тона наркотици през 2010 г. 
						Арбен Ханели, шеф на Службата за анализ на риска и трансграничната престъпност в структурите на албанското правоохранителни структури твърди, че значителен брой съвместни полицейски операции са били проведени в страните в региона понякога с помощта на ФРОНТЕКС, европейската агенция за граничен контрол. 
						 "Ефектът на превенцията на престъпленията е изключително голям," каза Ханели за SETimes. 
						Ефективни са също и двустранните споразумения, които Албания сключи с Македония, Косово и Черна гора за съвместни полицейски потрули - смесени полицейски части, които заедно патрулират на територията на всяка една от тези страни. 
						Сърбия настоява за удвоени усилия в Черна гора, чиито дългогодишен премиер Мило Джуканович, подаде оставка през декември. Слободан Хомен, държавен секретар в сръбското Министерство на правосъдието, заяви, че новото правителство в Подгорица трябва да демонстрира готовността си да бъде "един от ключовите фактори в борбата срещу организираната престъпност в региона". 
						Главна мишена на всички обединени усилия е престъпната групировка, ръководена от укриващия се Дарко Сарич, обвинен в контрабанда на 2,6 тона кокаин от Южна Америка през 2009 г. Повече от 20 души - някои сърби, други черногорци - бяха обвинени, но самият Сарич все още се укрива. 
						Контрабандата на оръжие е друг пример за трансгранична престъпност. На 30 декември товарен влак, пътуващ от Сърбия до компания за скрап в Албания, бе спрян в Байза в Малесия-е-Мади на албанско-черногорската граница. Единият от 16-те вагона бе пълен с всякакъв вид военни муниции, включително артилерийски ракети, смесени със скрапа. Петимата от екипажа бяха обвинени в контрабанда на оръжие и муниции. 
						
Контрабандата на оръжие е друг пример за трансграничната престъпност. [Албанска държавна полиция]
						Според ФБР организираната престъпност на Балканите е смятана за нова заплаха в Съединените щати 
						В едно нашумяло дело, Алмир Рапо, бивш служител в албанското Външно министерство, бе екстрадиран в края на миналата година в Съединените щати. Според ФБР той е част от "престъпно начинание, свързано с убийства, отвличания, трафик на наркотици, изнудване, обири, палежи, възпрепятстване на правосъдието и междудържавно транспортиране на крадени стоки". Рапо избяга в Тирана, където бе арестуван през юли по искане на Съединените щати. 
						Помощник-директорът на ФБР Джанис Федарчик каза, че сътрудничеството при екстрадирането на Рапо "би трябвало да изпрати недвусмислено послание до убийците, похитителите и наркодилърите, които се опитват да избягат от съдебно преследване: можете да бягате, но не можете да се скриете". 
						Много страни в региона са, както дестинации, така и източници на организирана престъпност. Съседните страни съзнават необходимостта от засилено сътрудничество. 
						В БиХ прокурорите обвиниха 18 души за трафик на албанци в Западна Европа. Радио "Свободна Европа" съобщи през декември, че заподозрените включват 15 бошняци, двама сърби и един словенец. Етническите различия според експертите нямат никакво значение. 
						В края на септември полицията във Вльора, Албания, арестува Албино Прудентино, когото италианските власти издирват за "престъпнo cъдействие в мафиотски стил", трафик на наркотици и отвличания. Той бе екстрадиран в Италия, където ще бъде съден. 
						
С последователните полицейски операции, които не слизат от страниците на вестниците, ще настъпи ли най-накрая някаква промяна? [Aлбанска държавна полиция]
						Цялата операция бе резултат от сътрудничество между правоохранителните агенции в двете страни. "Виенската конвенция [регулираща договорите между държавите] би трябвало да се прилага за създаване на съвместни разследващи групи", каза за SETimes Арджан Чипа, началник на отдела за борба срещу незаконния трафик в Държавната полиция на Албания. 
						Чипа цитира продължаващата трансгранична операция срещу наркотрафика, която включва Албания, Черна гора, Македония и Косово. Операцията, инициирана от Интерпол, е част от регионален проект за съвместна борба срещу организираната престъпност. 
						Директорът на сръбската полиция Милорад Вельович твърди, че неговите служители и Интерпол са постигнали споразумение да проведат за пръв път съвместни операции срещу организираната престъпност, особено срещу наркотрафика. 
						Същевременно Косово се намира под международен натиск да покаже повече резултати, макар че продължаващите политически разногласия със Сърбия пречат на усилията на север. 
						Мисията ЮЛЕКС на ЕС за налагане на върховенството на закона в момента разглежда по-голямата част от важните дела, свързани с организираната престъпност. 
						В края на 2010 т. ЮЛЕКС заяви, че неговите съдии са решили 13 дела за корупция и четири дела за организирана престъпност. Прокурорите на ЮЛЕКС разследват 91 дела за корупция и 55 дела за организирана престъпност. Мисията похвали създаването на специално звено за борба с корупцията за разследване на сензационни дела, но подчерта, че "е необходимо време, за да се разследват както трябва всички случаи".

Румънското правителство прие мерки за защита на експатрираните в Италия
					06/11/2007
					 
						БУКУРЕЩ, Румъния -- Правителството прие пакет от мерки в понеделник (5 ноември) с цел подобряване на сътрудничеството с италианските власти и защита на румънците, които работят и живеят легално в Италия. Това бе направено вследствие убийството миналата седмица на италианка от румънски гражданин, което от своя страна доведе до насилие срещу румънци и решението на Италия да започне да депортира румънци с криминално минало. Новите мерки на правителството ще укрепят сътрудничеството между полицейските сили на двете страни и ще увеличат броя на румънски полицейски служители в Италия. Те също целят да помогнат на румънците да се интегрират по-добре в италианското общество. 
						От своя страна италианският премиер Романо Проди защити в понеделник изгонването на румънски емигранти, сметнати за опасни от властите, но предупреди срещу "ксенофобски" прояви и "криминализиране" на всички румънци. Той отхвърли призивите на десницата за масово депортиране на имигранти с твърдението, че икономиката на Италия се нуждае от труда на чужденци. Проди ще се срещне със своя румънски колега Калин Търичану в Рим във вторник. (Найн o'клок - 06/11/07; Hotnews.ro, Ромпрес, Actualno.com, AФП, Скотсман, Би Би Си, Найн o'клок - 05/11/07)

Косовската съдебна власт устоява на заплахите
					07/02/2012
					Международни и вътрешни наблюдатели докладват, че широко разпространеният политически натиск и заплахи срещу представители на съдебната власт замъгляват разделението на властите в Косово.
					От Сафет Кабашай за Southeast European Times от Прищина -- 07/02/12
 
					 
						
Представители на съдебната власт и правозащитни организации докладват за широко разпространено влияние и заплахи срещу съдии, прокурори и техните семейства. [пример на SETimes]
						Политическото влияние и заплахите срещу съдии, прокурори и техните семейства продължават да тормозят косовската съдебна власт, поставяйки под въпрос независимостта на съдебната система. 
						"Необходими са подобрения, особено в осигуряването на безопасна работна среда за съдиите и прокурорите, в която няма нечиста и незаконна [административна] намеса, особено в политически чувствителните дела и в тези срещу известни в обществото личности", заяви Вернер Алмхофер, председател на службата на ОССЕ в Косово. 
						Миналия месец ОССЕ публикува доклад за състоянието на съдебната система, посочвайки неограничения достъп до кабинетите на съдиите, както и слабата инфраструктура, лишена от подходяща охрана, като допълнителни значителни проблеми. 
						Прокурорите казват, че са подложени на натиск или директни заплахи, докато се занимават със стотици хиляди нерешени дела и често слабо координирани действия срещу организираната престъпност. 
						На неотдавнашна кръгла маса относно заплахите към представители на съдебната власт почти всеки съдия е разказал лична история за това, как е бил заплашван или нападан, се съобщава в доклада на ОССЕ. 
						"Очевидно е, че съдиите и прокурорите в Косово не са защитавани правилно. Те могат да бъдат заплашени във всеки един момент. Все още не сме свободни да упражняваме независимо задълженията си", заяви за SETimes Стюле Ходжа, изпълняващ длъжността началник на окръжната прокуратура в Призрен. 
						За да се справи с проблема, Ходжа е наел лични телохранители на работа и в дома си за няколко месеца, но неотдавна е спрял тази практика. 
						"Трудно е да се работи в сложна среда, но е още по-трудно с охрана наоколо", заяви Ходжа за SETimes, признавайки, че безпокойството относно личната сигурност влияе на работата. 
						Липсата на разделение на властите, водеща до политическо влияние, в съчетание с липсата на сигурност и слаба инфраструктура, остава главен проблем за съдебната власт", заяви за SETimes Бетим Муслиу, представител на Косовския правен институт. 
						"Най-голямата зависимост на съдилищата е свързана с [държавния] бюджет, защото правителството решава за него, проява на стария манталитет, при който правителството решава всичко", заяви Муслиу. 
						Заместник министър-председателят и министър на правосъдието Хайредин Кучи призна, че е недоволен от състоянието на съдебната независимост, и категорично пое вината върху себе си. 
						Кучи обясни, че решението е в нарастването на професионализма на съдиите, което ще доведе до по-голяма независимост във функционирането на съдебната система. 
						Учредяването на съдебна академия като постоянно място, където да се обучават и ръководят съдиите и прокурорите, би било стъпка в правилната посока, заяви той. 
						Муслиу е съгласен с това, твърдейки, че от съдиите и прокурорите зависи да увеличат професионалните стандарти на поведение. 
						"По никакъв начин политическият натиск и заплахите не могат да бъдат извинение за служителите за предоставяне на недобро правосъдие", заяви той. 
						Муслиу заяви освен това, че съдебната власт трябва да установи свой собствен бюджет, за да бъде независима. 
						"Съдиите и прокурорите обаче носят отговорността да превърнат независимостта си в реалност, равноправен клон на властта, който да не бъде на ничие подчинение."

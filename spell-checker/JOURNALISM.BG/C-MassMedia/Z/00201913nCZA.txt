Смъртта на Аулаки е голяма победа за антитерористичната коалиция
					30/09/2011
					Смъртта на Ануар Аулаки, който бе убит в петък, се смята за "голям удар" срещу Ал Кайда.
					(Би Би Си, Ройтерс, Си Ен Ен, Гласът на Америка, Уошингтън Поуст - 30/09/11)
 
					 
						
Ануар Ал Аулаки, роден в САЩ радикален духовник, свързан с Ал Кайда, бе убит, съобщиха от Министерството на отбраната на Йемен в петък (30 септември). [Ройтерс]
						Роденият в САЩ духовник Ануар Ал Аулаки бе убит в петък сутринта (30 септември) при въздушен удар в Северен Йемен, организиран от Централното разузнавателно управление на САЩ, според съобщение на Министерството на отбраната на Йемен. Американският президент Барак Обама е оторизирал атаката срещу Аулаки през април 2010 г. 
						Aулаки, за когото се съобщава, че е лидер на Ал Кайда на Арабския полуостров (АКАП), бе издирван от САЩ и Йемен заради предполагаемата му роля в терористични нападения, включително в опита за бомбен атентат на Коледа през 2009 г. срещу американски самолет в Детройт и в убийството на 13 души във Форт Худ, Тексас, месец по-рано. 
						При американския въздушен удар бе убит също Самир Хан, американски гражданин от пакистански произход, който е специализирал компютърно програмиране, съобщават от Министерството. Самоличността на още двама души, убити при въздушния удар, не е потвърдена. 
						 Смъртта на Аулаки е резултат на "голяма разузнавателна операция и на сътрудничеството между приятели и братя", каза пред репортери говорителят на йеменското правителство Абдо Ал Джунди. 
						Правителството на САЩ определи Аулаки за "глобален терорист" миналата година, съобщава Ройтерс. Той е бил мишена на повече от един опити за убийство поради ролята му за радикализиране на говорещи английски мюсюлмани и предполагаемата му роля в заговори за атентати срещу американски мишени. 
						Аулаки, който е роден в Ню Мексико, е бил имам в джамии в Калифорния и предградията на Вашингтон, преди да се отправи към Йемен през 2002 г. Той е един от инициаторите на появата на терористичните групи в социалните мрежи. 
						Със собствен блог, фейсбук страница и многобройни видеоматериали в YouTube той все повече е бил смятан от Съвета за национална сигурност на САЩ за един от най-опасните лидери на Ал Кайда. 
						Онлайн списанието "Инспайър", за което се смята, че се издава от членове на Ал Кайда в АКАП, обеща в последния си брой, че скоро ще излезе статия, очевидно написана от Аулаки, озаглавена "Прицелване в населението на страни, които са във война с мюсюлманите". 
						Обама нарече смъртта на Аулаки "толям удар" срещу един от най-активните сподвижници на Ал Кайда. 
						"Смъртта на Аулаки е още едно важно събитие в усилията да се унищожи Ал Кайда и нейните сподвижници. ... Това е още едно доказателство, че Ал Кайда и нейните сподвижници няма да намерят убежище никъде по света", каза Обама на церемония в петък по случай оттеглянето на председателя на Обединените началник-щабове. 
						Операцията обаче повдигна въпроси за ролята на йеменския президент Али Абдула Салех, който отказа да се оттегли от властта въпреки протестите срещу неговия режим. Някои лидери на протестите твърдят, че приоритетът на САЩ и Саудитска Арабия да се борят срещу Ал Кайда е пренасочил дипломатическия натиск, който е необходим, за да бъде свален от власт президентът.

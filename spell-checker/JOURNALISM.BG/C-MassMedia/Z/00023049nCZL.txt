ЮФОР награди Шварц-Шилинг с медала "За заслуги" на ЕС 
					27/06/2007
					 
						САРАЕВО, Босна и Херцеговина (БиХ) -- По време на прощална церемония в главния щаб на ЮФОР край Сараево във вторник (26 юни) командващият на ЮФОР Ханс-Йохен Витхауер награди напускащия поста върховен представител Кристиан Шварц-Щилинг с медала "За заслуги" на ЕС. Витхауер каза, че това е признание за приноса на Шварц-Шилинг към БиХ и региона. Словашкият дипломат Мирослав Лайчак ще го наследи на поста в понеделник. 
						В отделно изявление във вторник Шварц-Шилинг обясни своето решение за прилагане на Закона за Центъра за мемориал и гробище Сребреница-Поточари, с който ръководството на центъра се прехвърля на правителството на държавно ниво. Шварц-Шилинг отхвърли обвиненията на политическите лидери от Република Сръбска (РС), които твърдят, че законът нарушава Дейтънското мирно споразумение. Специалният координатор на правителството на РС за Сребреница Миладин Драгичевич подаде оставка във вторник заради решението. (Независне Новине, Дневни Аваз - 27/06/07; Уебсайт на СВП, Фена, НТВ Хаят, РТРС, ДПА - 26/06/07)

Стотици наркопласьори в Сърбия получиха обвинения
					27/04/2012
					Полицията разкри осем домашни лаборатории за производство на марихуана.
					От Биляна Пекушич за Southeast European Times от Белград – 27/04/12
 
					 
						
Сръбската полиция откри 3,2 кг различни наркотици, готови за продажба на улицата. [Ройтерс]
						200 заподозрени наркопласьори бяха арестувани при мащабна операция на сръбските органи срещу продажбата на марихуана, хероин, кокаин и амфетамини в рамките на неотдавнашна акция срещу разпространението на незаконни наркотици в Югоизточна Европа. 
						Акцията се проведе на 19 април в 180 обекта в цяла Сърбия, като полицията иззе оръжие, пари и незаконни наркотици. 
						„Целта на операцията е да се спрат продажбите на наркотици в близост до основни и средни училища“, заяви за SETimes министърът на вътрешните работи на Сърбия Ивица Дачич. 
						Силите за сигурност са претърсили къщи, апартаменти и около 30 кафенета в близост до училища. Те са открили 3,2 кг различни наркотици, готови за продажба на улицата, както и осем нерегистрирани огнестрелни оръжия и голямо количество боеприпаси. Отнети са шестнадесет автомобила, включително два, които са обявени за откраднати. 
						Полицията в Сопот арестува Желко Вуич, на 35 г., и намери 2,7 кг хероин. 
						Петима предполагаеми наркодилъри бяха арестувани в Нови Белград. Според полицията групата е била част от по-голяма организация, за която се смята, че е имала собствена лаборатория за производство на метамфетамини. Властите съобщиха, че са били открити и химически продукти и оборудване за производство на наркотици. 
						Акцията в Сърбия е последната от поредицата полицейски мерки, които имат за цел да спрат разпространението на незаконни наркотични вещества. Полицията в региона често си сътрудничи и планира съвместно подобни операции. 
						„Извършваме ежедневен обмен на информация и наркопрестъпниците са под съвместно полицейско наблюдение в региона“, посочи за SETimes директорът на сръбската полиция Милорад Вельович. 
						По-рано тази година Босна и Херцеговина (БиХ), Сърбия и Хърватия проведоха съвместно разследване срещу най-големите наркогрупи в региона. Операцията под кодовото име „Козара“ се проведе по искане на прокуратурата на БиХ, а разследването и арестите бяха осъществени от сръбската и хърватската полиция. 
						В рамките на операцията от януари до март полицията претърси няколко обекта и арестува петима души в Сърбия, а хърватската специална полиция, УСКОК, задържа още петима души в Хърватия. Гойко Васич, директор на полицията на Република Сръбска, съобщи, че са били иззети общо 55 г кокаин, 660 г хероин и 600 г материали за смесване. 
						Полицията в двете държави също така е задържала оръжия и боеприпаси, открити в скривалища. Заподозрените са арестувани и предадени на прокуратурата на БиХ в Сараево. 
						В Черна гора 11 души бяха арестувани през януари и срещу тях в съда бяха повдигнати обвинения за участие в организирана престъпна група за контрабанда на наркотици, действаща в Албания, Черна гора, Хърватия и БиХ. Полицията конфискува оръжия и около 110 кг наркотици. 
						„Борбата срещу наркопрестъпниците е изключително важна в този регион, защото освен че се занимават с продажба на наркотици, те притежават също много оръжия и създават заплаха за безопасността на всички граждани“, каза за SETimes Зоран Драгишич, преподавател във Факултета по сигурност в Белград. 
					
				
			
					 
					
 
 

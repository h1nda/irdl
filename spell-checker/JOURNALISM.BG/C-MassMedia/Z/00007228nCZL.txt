Поповски: Сегашното статукво е най-доброто за Косово
09/06/2003
&lt;FONT size="1" color="gray" face="verdana"&gt;[снимка: Томислав Георгиев]&lt;/font&gt;&lt;br&gt;&lt;br&gt;
Председателят на македонския парламент Никола Поповски за Охридското споразумение, използването на албански език в държавните учреждения, работата на македонския парламент и статута на Косово - интервю за кореспондентката на Southeast European Times Слободанка Джовановска.
Слободанка Джовановска за кореспондентското бюро на Southeast European Times в Скопие - 09/06/03
 
 
Southeast European Times: Първите лични карти на албански език са издадени в Македония наскоро и парламентаристите албанци започнаха до говорят в парламента на родния си език. Реализира ли се Охридското споразумение в Македония и трябва ли да се направи още нещо?
Председателят на македонския парламент Никола Поповски: От гледна точка на парламента, за пълната реализация на Охридското споразумение трябва да се направят три неща: конституционните промени, които вече са завършени, ново законодателство като следствие на тези промени, което ще бъде одобрено до септември и децентрализацията. Този процес ще продължи по-дълго и се планира да бъде приключен до следващото лято. Ще се спазва съгласуваното темпо. Аз не се съмнявам в това, тъй като не очакваме политически проблеми. Най-сложните спорни въпроси като новите паспорти, използването на албански език в парламента и в други учреждения са зад гърба ни. Остана само един закон, който може да предизвика някои проблеми. Това е закона за националната и държавна символика. Въпреки това, аз разчитам и съм почти сигурен, че по този въпрос също ще постигнем съгласие.
SE Times: По ваша преценка, до колко са реализирани клаузите на Охридското споразумение, третиращи използването на албански език?
Поповски: Охридското споразумение е много конкретно и ясно. То включва всички конституционни промени и поправки, а също така дава насоки за промени в законодателството. Ние ги осъществяваме. Изискването на Споразумението за албанския език като втори официален език в Македония се реализира. Не става дума за неограничено и повсеместно използване на албански, защото законът предвижда, че албанците като граждани имат право да комуникират на езика си с институциите, но той не е език на самите институции. Именно така е записано в Конституцията и в Охридското споразумение, и в този вид е подписано от политическите партии и представителите на международната общност.
SE Times: Активизирането на опозиционните партии и по-специално решението за бойкот на парламента и идеята за разделяне по етнически признаци отрази ли се върху реализирането на Охридското споразумение и политическата стабилност в Македония?
Поповски: В момента, когато тези идеи бяха лансирани, обществото ги осъди и именно затова те не заслужават никакво внимание. Що се отнася до бойкота на парламента, тази ситуация съществува от няколко седмици. Демократическата партия на албанците се кани да организира продължителен бойкот, но, мисля, че те много скоро ще осъзнаят грешката си и ще се откажат. Това не е пътя за постигането на каквото и да е.
SE Times: Вие сте започнали да наказвате корумпираните парламентаристи. Постигате ли целта си?
Поповски: Този парламент не разполага с изпълнителна власт, за да бъде корумпиран. Предишният бе дълбоко корумпиран, защото много от парламентаристите бяха свързани с държавни учреждения и фирми като членове на управителни съвети или заемаха други длъжности от този род. Новото законодателство сложи край на тази практика в Македония и от тази гледна точка не съществува възможност обществените финансови средства да се използват за лично обогатяване, или обществените длъжности за персонално облагодетелстване. За да бъде ясно, думата "корупция" няма отношение към този парламент. Ако питате мен, мисля, че правителството демонстрира сериозни амбиции за борба с корупцията. При сегашните обстоятелства никой не мисли да използва обществените пари за лична изгода, защото всеки знае, че ще бъде наказан. Тези мерки действат.
SE Times: Какво е вашето мнение за окончателния статут на Косово и как той може да се отрази върху съседните държави?
Поповски: Бъдещият политически статут на Косово ще бъде решен от ООН, член на която се явява Македония. Ако Съветът за сигурност реши, че протектората трябва да стане независим и да получи международен статут, ние ще уважим такова решение, тъй като ние сме част от семейството на ООН. Това не значи, че тази ситуация няма да се отрази на Македония. Независимостта на Косово няма да се отрази на Съединените Щати, Великобритания или Русия, но тя ще има определени последици за съседните страни, включително и нашата. Имайки предвид това, би било логично международната общност да се съобрази с позициите на съседните страни.
Лично аз мисля, че в перспектива статутът на Косово трябва да остане такъв, какъвто е - статукво. Международната общност има огромни възможности да намали нивото на престъпността и напрежението, и принципно да спре дестабилизирането на региона отвън. Ако силите на международната общност останат за пет-десет години, това напълно ще стабилизира Косово, а всички стремежи за раздялата му, било за да се върне под сръбско управление или да бъде независима държава, ще разпалят ново огнище за несигурност на Балканите. Ние вече минахме през подобни изпитания.
SE Times: Македония сериозно обмисля въпроса за подписване на съвместно споразумение със Съединените Щати за Международния наказателен съд (МНС). Вие виждате ли тук някакво противоречие и трябва ли парламента да каже последната си дума, имайки пред вид, че Македония е ратифицирала Римския статут на МНС?
Поповски: Въпросът касае двустранното споразумение между Съединените щати и Македония. В настоящия момент парламентът нито предлага, нито инициира такова споразумение. Ако македонското правителство реши да приеме искането на Съединените Щати, няма начин споразумението да бъде подписано без ратификация от парламента. Още е твърде рано въпросът да се дискутира. Дали е добре или лошо да подпишем споразумението очакваме да обсъдим в министерството на външните работи. Не съществува противоречие между предишната ратификация на Римския статут и двустранното споразумение със Съединените Щати. Проблемът е в това, че разногласията по-скоро са от политическо, отколкото от правно естество.

Един сърбин е бил убит при инцидент в Северно Косово, напрежението по границите остава
					10/11/2011
					В резултат на стрелбата в квартал Бърджани в северната част на Косово един човек беше убит, а други двама бяха ранени.
					От Линда Карадаку за Southeast European Times от Прищина -- 10/11/11 
 
					 
						
Войници на КФОР са застанали до барикадите, издигнати на главния мост в Митровица. [Ройтерс]
						Един сърбин беше убит, а други двама бяха ранени след сблъсък между албански и сръбски групи в сряда (9 ноември) в квартал Бърджани в северната част на Косово. 
						Силите за сигурност пристигнаха на мястото на сблъсъка и претърсиха къщите в квартала, но няма данни за арестувани лица. Вътрешният министър на Косово Байрам Реджепи заяви, че инцидентът е бил междуетнически, но по-скоро става въпрос за обир. 
						"[Започваме] съвместно разследване с ЮЛЕКС", заяви Реджепи за SETimes. "Важното е да заловим извършителя(ите) и да [ги] изправим пред съда." 
						Бърджани е смесен район, където напрежението остана високо, след като албанците започнаха да строят наново къщите си, охранявани от КФОР. 
						Кметът на Митровица Кръстомир Пантич осъди тази ситуация и изрази недоволството си от КФОР. "За съжаление, когато показваме добра воля и позволяваме свободно преминаване на членове на КФОР, ето какво се случва със сърбите в Косово и Митровица", заяви той за SETimes. 
						Говорителят на КФОР Уве Новицки каза за SETimes, че инцидентът е станал, когато група хора са се опитали да ограбят строителен обект в квартала. 
						"Внезапно е започнала стрелба, трима души са били ранени, единият е починал. КФОР не се е намесила изобщо", каза Новицки за SETimes. 
						Той потвърди, че засега ситуацията е спокойна. "Надяваме се да остане така. Кметът трябва да допринася за мирна обстановка, вместо да провокира напрежение", заяви Новицки за SETimes. 
						Сръбският министър за Косово Горан Богданович поиска с разследването да се заеме ЮЛЕКС вместо косовската полиция. Богданович определи инцидента като "терористичен акт", който "трябва да бъде разкрит възможно най-скоро". 
						Инцидентът става след няколкомесечно напрежение относно бъдещето на оспорвания северен район на Косово, където сърбите са мнозинство, но косовските власти управляват. 
						В ранните часове на сряда водените от НАТО войски в Косово използваха сълзотворен газ, за да спрат два камиона, които се опитаха да се блъснат в новия контролно-пропускателен пункт на юг от ГКПП 1, близо до северния ГКПП "Ярине". 
						От КФОР заявиха, че употребата на газа е била "кратка, изолирана и оправдана". 
						Новинарската агенция "Танюг" цитира председателя на община Лепосавич Бранко Нинич, който е заявил, че сърбите на север ще продължат да се противопоставят "мирно" на т.нар. от тях установяване на косовските институции на северните гранични пунктове. 
						Нинич е добавил, че КФОР е използвала сълзотворен газ "без причина" и че "гражданите не се съпротивляват на КФОР или други международни организации, а само на косовските институции". 
						Бесим Хоти, говорител на косовската полиция, каза за SETimes, че няма промяна в ситуацията със сигурността. Косовската полиция не се е месила в действията на КФОР на север. 
						"Нямало е междуетнически инциденти. Проблемът е [със сърбите], които се съпротивляват на международните и местните институции", каза Хоти за SETimes. 
						Ситуацията в Северно Косово привлече вниманието на генералния секретар на ООН Бан Ки Мун, се съобщава в последния доклад на ООН. 
						"Основните нерешени проблеми представляват заплаха за мира и стабилността в региона. Загрижен съм... от влошаването на междуетническите отношения в Косово", е заявил Бан. 
						Той призова Прищина и Белград да действат със сдържаност и търпение и да продължават да показват увереност в преговорите, които все още не са подновени.

Бизнес: ИКЕА ще открие първия си магазин в Румъния
					16/03/2007
					Типичните за шведската компания плоскокорпусни мебели в модернистичен стил може скоро да се появят в Букурещ. Още от седмицата: хърватската компания "Плодине" смята да открие десет нови супермаркета през 2007 г.
					
 
					 
						
[Гети Имиджис] 
						Известната шведска фирма за продажба на мебели ИКЕА ще открие нов магазин в Букурещ на 21 март, посочва компанията в съобщение за пресата. Магазинът ще е разположен на 26 000 квадратни метра и в началото ще предлага 7 000 вида мебели и аксесоари. Общата инвестиция възлиза на 25 млн. евро. ИКЕА съобщи, че очаква около 2,5 млн. посетители през първата година след откриването на магазина. 
						*** 
						Световният производител на стомана "Арселор Митал" заяви във вторник (13 март), че ще започне инвестиционна програма за 98 млн. евро, за да съживи интегрираното производство на стомана в босненския завод "Митал Стийл Зеница". Очаква се модернизирането на производствените мощности да отнеме 16 месеца. Производственият капацитет ще нарасне четирикратно и ще достигне около 2 млн. тона. 
						*** 
						Стрителните работи по нефтопровода Бургас-Вльора ще започнат в края на април или началото на май, смята Едуард Фъргюсън, президент на АМБО, компанията, която ръководи проекта. Деветстотинкилометровият тръбопровод ще свързва българското черноморско крайбрежие с албанското адриатическо крайбрежие и ще преминава през Македония. Проектът ще струва около 1,4 млрд. евро. Очаква се тръбопроводът да бъде завършен до края на 2010 г. или началото на 2011 г. 
						*** 
						Четири македонски металообработващи компании, "Макстил", "Факом", "Искра" и "11-и октомври", съобщиха, че ще се слеят в една група, за да могат съвместно да проучат възможностите за износ за далекоизточните пазари. Компаниите заявиха, че основната цел ще бъде китайският пазар, където те ще предлагат материали за инфраструктурни проекти, както и за строителството и корабостроенето. *** 
						Една от най-големите вериги от магазини за продажби на дребно в Хърватия, "Плодине", смята да инвестира 55 млн. евро, за да открие десет нови супермаркета тази година, съобщи в сряда (14 март) главният изпълнителен директор Миле Чуркович. Общият брой на супермаркетите и търговските центрове на "Плодине" ще стане 37, като ще се създадат нови 500 работни места, а броят на служителите на компанията ще достигне почти 2 000 души. 
						*** 
						На съвместния хърватско-косовски бизнесфорум в Прищина в понеделник (12 март) косовският премиер Агим Чеку призова хърватските компании да инвестират в Косово. Чеку и държавният секретар на хърватското министерство на икономиката, Владимир Вранкович, посочиха енергетиката, телекомуникациите и транспорта като особено обещаващи области за сътрудничество. 
						*** 
						Еврокомисарят по околната среда Ставрос Димас предупреди миналата седмица, че Гърция ще се сблъска със "сериозни проблеми", ако не намали използването на изкопаеми горива, като лигнитни въглища, които силно замърсяват околната среда, и не премине към използване на по-чисти енергийни ресурси. Той цитира статистически данни, които посочват, че Гърция произвежда 9,2 тона въглероден диоксид (CO2) на глава от населението годишно. Средната стойност за Европа е 8,5 тона. Това прави Гърция вторият най-голям нарушител на нормите за емисии на CO2 след Португалия. 
						
(Различни източници – 09/03/07-16/03/07)

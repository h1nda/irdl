Албания се стреми да развива местен въздушен транспорт 
					22/02/2005
					Изграждането на система за вътрешен въздушен транспорт в Албания ще помогне за привличане на чуждестранни инвестиции и ще стимулира развитието, заявиха официални представители. Вече се изгражда ново летище в Кукеш, като са в ход преговори по споразумение за изграждане на съоръжения във Вльора и Саранда. 
					От Арди Пулай за Southeast European Times в Тирана -- 22/02/05
 
					 
						
Понастоящем летището "Майка Тереза" е единственото в Албания. [AФП]
						Властите в Албания работят за възстановяването на вътрешната въздушно-транспортна мрежа като част от цялостната стратегия за насърчаване на бизнеса и туризма. В северо-източния град Кукеш е в ход изграждане на местно летище със средства на стойност 13,6 млн. евро от Обединените арабски емиратства. Проектът ще приключи до юни. 
						Летището в Кукеш ще се използва преди всичко за транспортиране на стоки. Властите обаче преговарят с няколко международни компании по възможно концесионно споразумение за изграждане на две летища в южната част на страната, в крайморските градове Вльора и Саранда, които да се използват главно за туризъм. 
						"Ние сериозно обмисляме развитието на вътрешния въздушен транспорт, виждайки в това възможност за стимулиране на икономиката в тези конкретни райони на страната не само с бизнес дейности, но и с културен туризъм," заявява албанският транспортен министър Спартак Почи. 
						Понастоящем "Майка Тереза" в Тирана е единственото летище в страната. През следващите двадесет години то се очаква да бъде разширено и модернизирано. През ноември 2004 г. Албания подписа концесионно споразумение на стойност 82 млн. евро с американо-германския консорциум Tirana Airport Partners, който да поеме изпълнението на проекта. 
						Според Почи настоящият проект за летището "Майка Тереза" е добър пример за усилията за развитие на въздушния транспорт. Предвид прословуто лошата пътна мрежа в страната вътрешният въздушен транспорт се възприема като решаващ фактор за привличане на по-големи чужди инвестиции. 
						Според някои официални представители изграждането на летища във Вльора и Саранда ще открие пътя към построяването и развитието на съоръжения, които се планират за Гярокоста, Корча и Шкодра.
						Въздушният трафик в Албания започна съществуването си през 30-те години на миналия век. Към 1944 г. бяха изградени летища в Тирана, Вльора и Кучова, а се реализираше строителството в Корча, Кукеш, Гярокастра и Шкодра. В същото време местният въздушен трафик се осъществяваше от около три леки самолета, притежавани и управлявани от чужденци, които имаха капацитет да транспортират до десет пасажери, както и поща. По време на комунизма местните полети бяха прекратени, с изключение на военните. 
						Днес Албания е свързана с няколко европейски дестинации - Рим, Милано, Атина, Франкфурт, Виена, Будапеща, Белград, София, Истанбул- които предлагат връзки с останалия свят. 
						По данни на Транспортното министерство броят на пасажерите през миналата година е нараснал с 13 % в сравнеие с 2003 г., а броят на полетите се увеличи с 18 %.

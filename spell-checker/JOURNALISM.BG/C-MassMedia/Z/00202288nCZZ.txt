Гърция сваля наемите за историческите си обекти
					25/01/2012
					Гръцките власти публикуваха "черен списък" на лица, укриващи данъци в страната. Други бизнес новини: очаква се присъединяването на Хърватия към ЕС да ѝ донесе финансови ползи.
					 
						
Партенонът може да бъде нает за фотосесия само срещу 1000 евро. [Reuters]
						Миналата седмица гръцките културни власти обявиха план да предложат на филмовата и модната индустрия исторически обекти под наем в опит да компенсират орязаното публичното финансиране. Макар и досега да беше възможно повечето от обектите да бъдат наемани, новият план намалява таксата с повече от 60%. Преди да получат разрешение за ползване обаче, всички проекти ще трябва да бъдат одобрени от Гръцкия археологически съвет. 
						*** 
						Европейската банка за възстановяване и развитие (ЕБВР) съобщи, че регионът ще бъде по-тежко засегнат от дълговата криза в еврозоната, отколкото се очакваше досега. В най-новата си оценка на икономиките от Централна и Източна Европа, която беше публикувана във вторник (24 януари), банката предвижда, че седемте балкански държави ще регистрират икономически растеж от едва 1% тази година, като за сравнение прогнозата от месец октомври бе за растеж от 1,6%. 
						*** 
						Рейтинговата агенция "Фич" обяви в понеделник (23 януари), че хърватската икономика ще има значителни ползи от предстоящото присъединяване на страната към ЕС. Становището дойде, след като на референдум в неделя гражданите на Хърватия покрепиха влизането си в ЕС. 
						*** 
						В неделя (22 януари) гръцките власти публикуваха "черен списък" на местни лица, укриващи данъци, в пореден опит да съберат дължимите суми, за да облекчат отчасти финансите на страната. Така нареченият "списък на срама" включва имената на повече от 4000 лица, които не са платили данъци на стойност над 14 милиарда евро. 
						*** 
						Рейтинговата агенция "Мудис" предупреди в понеделник (23 януари), че продължаващите протести в Румъния срещу ограничителните финансови мерки и здравната реформа могат да имат негативен ефект върху рейтинга на страната, тъй като ще бъде по-трудно за правителството да приложи реформите. В момента Румъния е с рейтинг Baa3, който е инвестиционен клас със стабилна прогноза. 
						*** 
						Три турски града попаднаха в списъка на най-бързо развиващите се градски икономики в света. Докладът "Глобален метро монитор 2011: променливост, растеж и възстановяване" на Института Брукингс включва западната провинция Измир на четвърто място, Анкара на шесто и Истанбул на седмо. Списъкът оценява 200 градски икономики по фактори като доход на глава на населението и трудова заетост. 
						*** 
						
						Българският парламент реши в сряда (18 януари) да забрани хидравличното разбиване в страната, като наложи глоба от 50 милиона евро за всички нарушители. Решението, което спря плановете на "Шеврон Корпорейшън" да проучва залежите на шистов газ в североизточната част на страната, беше взето под натиска на обществени протести. 
						*** 
						МВФ отложи първия преглед на своето предпазно споразумение със Сърбия на стойност 1 милиард евро поради бюджетните планове на страната за 2012 година. По-конкретно МВФ се опасява, че някои големи инвестиционни проекти могат да доведат до превишение на настоящите ограничния за държавния дълг и фискалния дефицит. Юрий Байеч, икономически съветник на премиера Мирко Цветкович, каза, че разговорите ще се проведат след две седмици. 
						*** 
						
						Албанското Министерство на икономиката и техни колеги от Обединените арабски емирства подписаха споразумение в Дубай в неделя (22 януари), което цели да засили икономическото, търговското и техническото сътрудничество между двете страни. Сделката включва проучване на възможни области на сътрудничество в сферата на промишлеността, селското стопанство, транспорта, телекомуникациите, туризма, търговията и инвестициите. 
						
						(Различни източници -- 18/01/12-26/01/12)

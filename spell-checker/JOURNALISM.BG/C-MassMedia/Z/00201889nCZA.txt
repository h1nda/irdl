Балкански наемници в Либия рискуват живота си за пари
					22/09/2011
					Паричният стимул, а не идеологията или политиката, се считат за основна мотивация.
					От Биляна Пекушич за Southeast European Times от Белград -- 22/09/11 
 
					 
						
Предполагаеми наемници, работещи за Муамар Кадафи, са задържани в затвор в Триполи. [Reuters]
						Той не е избрал да се бие за Моамар Кадафи, нито за либийските бунтовници. Но Зоран Г., жител на северно Косово и бивш наемен войник, казва, че разбира защо други може да са го направили. 
						"Бих отишъл в Либия или която и да е друга страна, за да се бия срещу добра заплата", сподели той пред SETimes. 
						Откакто започнаха безредиците през февруари, има информации за балкански наемници в северноафриканската страна. Миналата седмица в медийни репортажи се твърдеше, че бунтовниците са екзекутирали голяма група наемни бойци в град Мизрата, влючително деветима хървати, 12 сърби и неизвестен брой бошняци. 
						Тази история остава непотвърдена, а подробности за общия брой балкански наемници, действащи в страната, е трудно да се намерят. Но въпреки това експерти по военните операции твърдят, че разполагат с достатъчно информация, за да посочат приблизителния им брой. 
						"Според моята информация около 250 човека от Сърбия се намират в Либия", каза за SETimes военният анализатор Любодраг Стоядинович. Той отбеляза, че няколкостотин добре обучени войника са резултатът от войните на Балканите и тези хора имат желание да използват опита си. 
						Наемниците са ръководени от обещанията за парични печалби, а не от идеологични или политически подбуди, допълни Стоядинович. 
						"Тези "кучета на войната" печелят между 2 000 и 5 000 долара или евро [на месец], в зависимост от това кой прави офертата и как са структурирани подробностите по нея", казва той.
						Според 45-годишния Зоран, който споделя, че се е бил в три международни военни конфликта след края на балканските, не е трудно да намериш пътя към бойното поле. Различни "агенции за сигурност" наемат квалифицирани хора и организират трансфера им, обяснява той. 
						Миле Милошевич, президент на сръбската Асоциация на ветераните от войната, описва наемниците като професионални войници, които са приели оферти от режима на Кадафи за своите услуги. 
						"Ако бяха привикани от либийските бунтовници, щяха да се включат на тяхна страна", каза Милошевич за SETimes. 
						Членове на асоциацията, които разговаряха със SETimes, споделиха, че съществува регионална мрежа от лица за контакт, които участват в уреждането на работа за наемниците. Някои от тях, добавиха те, са свързани с държавните служби за сигурност. 
						Психологът Филип Глишич е съгласен, че парите са основен фактор, но казва, че не са единственият. Това да станат наемници дава на опреледен тип хора усещането за себеосъществяване, обяснява той. 
						"Това е много специален личностен профил. Тези хора биха се били дори не и заради парите, а за да докажат себе си или да постигнат отмъщение", каза Глишич за SETimes. "Онези, които го правят единствено за да избегнат бедността, често стават лесна жертва на бойното поле." 
						Бащата на Милорад Дунич, 27-годишен мъж от Лозница, казва, че се страхува за сина си и се дразни, че правителството не помага. 
						"Милорад просто ни каза, че ще печели добри пари", споделя той и настоява, че синът му е заминал за Либия като строителен работник, а не като наемен войник. Казал е, че не знае името на компанията, която го е наела, нито за какъв строителен проект става въпрос.

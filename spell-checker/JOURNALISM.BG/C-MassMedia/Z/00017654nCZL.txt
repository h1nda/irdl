Кипър приема по-твърда позиция по кандидатурата на Турция за ЕС
					20/02/2006
					 
						НИКОЗИЯ, Кипър -- Кипър възприе в неделя (19 февруари) по-твърда позиция по кандидатурата на Турция за членство в ЕС, предупреждавайки, че може да наложи вето на присъединяването на Анкара. Кипърският президент Тасос Пападопулос заяви в интервю, че ветото е една от възможностите за неговото правителство, която може да бъде използвана в краен случай, ако Турция не отвори своите пристанища и летища за кипърски кораби и самолети. Това е един от ангажиментите, които Анкара пое при започването на присъединителните преговори с ЕС през октомври. Следващата седмица Пападопулос ще се срещне с генералния секретар на ООН Кофи Анан, за да обсъди процеса на обединяване на Кипър, който е блокиран вече от няколко месеца. (Катимерини, НТВ - 20/02/06; Ройтерс - 19/02/06)

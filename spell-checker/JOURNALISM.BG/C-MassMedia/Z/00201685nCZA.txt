Преброяване: някои черногорци отказват да декларират националността си
					26/07/2011
					Преброяването показва изненадваща тенденция, определяна от някои като граждански бунт.
					от Миряна Бошкович за Southeast European Times от Подгорица – 26/07/11
 
					 
						
Президентът на Европейското движение в Черна гора Момчило Радулович. [Миряна Бошкович/SETimes]
						Повече от 30 000 граждани избраха да не декларират националността си по време на преброяването на населението през април, резултатите от които бяха оповестени неотдавна. Фактът предизвика разнопосочни реакции в Черна гора и региона. 
						Броят им е 5% от общото население на Черна гора и е равен по размер на сравнително голям град като Херцег Нови.
						"Сред недеклариралите националостта си е налице страх и бунт. Върху гражданите бе оказан натиск [да декларират национална принадлежност] от страна на опозицията, отделно от постоянния натиск на управляващите партии. Дори и да не бъде сметнат за "опозиционен натиск, той със сигурност е натежал", заяви пред SETimes президентът на Европейското движение в Черна гора Момчило Радулович.
						Някои граждани твърдят, че се боят да не загубят работата си или интересите им да не бъдат накърнени по някакъв друг начин.
						Според обявените неотдавна резултати от преброяването черногорците и сърбите са най-многобройни, като представляват съответно 44,98% и 28,73% от населението. 
						В сравнение с 2003 г. броят на черногорците се е увеличил с 2%, а сърбите са намалели с повече от 3%.
						Резултатите показват също пренебрежим спад на броя на бошняците, албанците и хърватите, както и намаление с 0,5% на мюсюлманите. В същото време броят на ромите се е удвоил. 
						Експертите са обезпокоени от факта, че толкова много хора не искат да декларират националността си. 
						"Немалък брой хора са уморени от разделенията, които продължават вече повече от две десетилетия", каза пред SETimes професор Светозар Йовичевич.
						При преброяването през 1981 г. едва 0,05% от гражданите не са пожелали да обявят националността си. 
						Професор Филип Ковачевич пък твърди, че страхът не може да е причина, тъй като всички хора, които се боят от отрицателни последици, вече са се декларирали като черногорци.
						"Заражда се бунт или съпротива срещу ограничаването на хората в тесни етническо-национални рамки. Черногорската политика е толкова обременена - а оттам и деградирала - от въпроса за "самосъзнанието", че може би това е един от най-разумните отговори", заяви Ковачевич пред SETimes.
						Редица анализатори твърдят, че въпросът за самосъзнанието в Черна гора е далеч от решаване, но Радулович смята, че бунтът говори много за манталитета, политическата култура и смелостта на гражданите.
						"Настоящата техническа част от процеса на присъединяване към ЕС върви много по-бързо от социалната", отбелязва той.
						Радулович обвинява правителството и опозицията в създаване на напрежение преди преброяването и обвързването му със злободневната политика. Според него и двете страни трябва да престанат да оказват натиск върху гражданите. 
						Докато повечето политически партии приеха резултатите от преброяването като реалистична картина на Черна гора, партията Нова сръбска демокрация (НСД) е на противоположно мнение. Лидерът на НСД Андрия Мандич настоява, че данните, свързани със сръбското население и език, са некоректни, а реалният им дял е 33% или с 4% над обявения. 
						Резултатите предизвикаха реакции сред националистически настроените кръгове в Сърбия. Демократическата партия на Сърбия (ДПС) излезе с изявление, определящо резултатите като "тревожни поради очевидните нередности". 
						"Тъй като годините на натиск върху сърбите и постоянните опити на правителството да омаловажи правото на обществото да използва сръбски език се оказаха безплодни, те избраха последното налично средство - фалшификация на резултатите от преброяването. Подобна стъпка на открито потъпкване на основни човешки права е характерна единствено за недемократичните режими", допълни ДПС.

Лондон отписва част от дълга на Сърбия-Черна Гора
10/08/2004
Споразумението между Сърбия-Черна Гора и Лондонския клуб на кредиторите предвижда отписване на значителна част от дълга на държавния съюз. Това може да стимулира чуждестранните инвестиции и да даде тласък на икономиката, твърдят анализатори.
От Давор Коникушич за Southeast European Times в Белград -- 10/08/04
 
 
Според икономисти споразумението между Лондонския клуб и Сърбия-Черна Гора открива пътя към завръщането на страната на световните капиталови пазари. [АФП]
Лондонският клуб на кредиторите реши в началото на юли да отпише 62 % от дълга на държавния съюз, решение, което бе приветствано като добра новина за икономиките на Сърбия и Черна Гора.
"Нормализацията на нашите финансови отношения с външните кредитори завърши," заяви икономистът Бранислав Пелевич пред репортери след съобщението за отписване на част от дълга. Сред най-важните положителни въздействия, произтичащи от решението на Лондонския клуб, най-важното е това, че лихвата ще спре да нараства и външните инвеститори ще бъдат насърчени, каза той.
Според Пелевич търговските банки сега могат да предложат кредити с по-ниски лихвени проценти. "Ще разберем това много скоро, когато теглим търговски кредити, но не виждам причина това да не стане в рамките на следващите два-три месеца, ако не и по-рано. Дали това е 1 % или 0.5 %, за един млрд. щ. д., това означава 10 до 15 млн. щ.д. за всеки пункт, определено една значителна сума, която ще облекчи платежния баланс. "
Мнозина разглеждат отписването на част от дълга като добра новина, тъй като чуждестранните търговски банки рядко се решават на такива стъпки, понеже става въпрос за частен капитал. "Това ще позволи на сръбската икономика да получи достъп до международните финансови пазари," казва икономистът Мият Лакичевич. "С други думи, сръбските компании ще могат да вземат кредити от банки."
Лакичевич обаче, заедно с някои други икономисти, счита освен това, че преговарящите са можели да отвоюват по-ниски лихвени проценти за остатъка от дълга, който трябва да се плати на чуждестранните търговски банки.
"Вярно е, че сумата на отписания дълг е голяма, но ми се струва, че и лихвените проценти са твърде високи. Те са 3.75 % за първите пет години на гратисния период, когато се плащат единствено лихвите, а не главницата. След това те нарастват до 6.75%. Считам, че при някои от предишните преговори съществуваха възможности за издействане на по-благоприятни условия - споменавани бяха лихвени нива от 2.5 и 4.5 %," отбеляза Лакичевич.
Подписаното споразумение с Лондонския клуб сега ще бъде внесено за ратификация от сръбския парламент.

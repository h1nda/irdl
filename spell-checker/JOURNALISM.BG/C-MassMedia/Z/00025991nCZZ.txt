Дипломатически дневник: Пратеникът на ООН е "оптимистично настроен" след разговорите в Кипър
					01/04/2008
					Заместник генералният секретар на ООН по политическите въпроси Лин Паскоу се срещна с кипърския гръцки президент Деметрис Христофиас и с лидера на кипърските турци Мехмет Али Талят. Още от седмицата: председателят на EК Барозу призова за повече антикорупционни усилия в България.
					 
						
Заместник генералният секретар на ООН по политическите въпроси Лин Паскоу говори пред репортери на излизане от президентския дворец в Никозия, Кипър, в понеделник (31 март). [Гети Имиджис]
						Заместник генералният секретар на ООН по политическите въпроси Лин Паскоу посети Кипър в понеделник (31 март) за разговори с лидерите на кипърските гърци и турци. След като разговаря поотделно с президента на кипърските гърци Деметрис Христофиас и с лидера на кипърските турци Мехмет Али Талят, Паскоу каза, че той “остава оптимистично настроен” относно прекратяването на продължаващото от десетилетия разделение на острова. Той отказа други коментари. 
						 *** 
						Великобритания подкрепя присъединяването на Босна и Херцеговина към ЕС и призовава законодателната власт в страната да предприеме всички необходими действия, каза лидерът на британската парламентарна делегация по време на посещение в БиХ в понеделник (31 март). ЕС е установил ясни правила за присъединяване и БиХ трябва да се съсредоточи върху тяхното изпълнение, добави Джон Остин. По време на своето четиридневно посещение членовете на британския парламент се срещнаха с лидери на държавно и регионално равнище. 
						*** 
						Мерките за борба с корупцията в България трябва да бъдат засилени, предупреди в петък (28 март) председателят на Европейската комисия Жозе Мануел Барозу. Той бе на четиридневно официално посещение в страната. Въпреки че одобри направените реформи в съдебната власт и приемането на нови закони, Барозу каза, че делата за корупция често се бавят дълго. EO ще очаква повече присъди, а не само арести и продължителни разследвания, каза той.
						*** 
						Швейцарският външен министър Мишлин Калми-Рей каза, че нейната държава ще продължи да подкрепя процеса на стабилизация и възстановяване в Босна и Херцеговина (БиХ). Тя посети Сараево в четвъртък (27 март), за да разговаря със своя колега от БиХ Свен Алкалай. 
						*** 
						
Турският премиер Реджеп Тайип Ердоган и неговият български колега Сергей Станишев обещаха да засилят двустранното сътрудничество. На среща в четвъртък (27 март) в София премиерите разгледаха някои по-големи съвместни икономически проекти и откриха българо-турски бизнесфорум.
						 *** 
						
Турция ще подкрепи решително усилията на Албания за присъединяване към НАТО на срещата на високо равнище на Алианса в Букурещ, каза турският премиер Реджеп Тайип Ердоган в сряда (26 март), по време на посещение в Тирана. Той се срещна със своя албански колега Сали Бериша. 
						*** 
						
Македонският президент Бранко Цървенковски посрещна гостуващия в страната естонския премиер Андрус Ансип в сряда (26 март). Двамата се съгласиха, че отношенията между Вилнюс и Скопие са добри и че двете страни имат общ интерес от по-нататъшното развитие на икономическото сътрудничество. Ансип изрази силен интерес към евро-атлантическата интеграция на Македония и каза, че неговата държава, като член на ЕС, е готова да предостави помощ. 
						
(Различни източници – 26/03/08 - 01/04/08)

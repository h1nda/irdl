ПРООН: "Шест страни от ЮИЕ са с високи нива на човешко развитие"
					13/11/2006
					Гърция, Кипър, Хърватия, България, Румъния и Босна и Херцеговина са държавите от региона, заели най-високи места в нов доклад на ПРООН. 
					(Сайпръс Мейл - 11/11/06; MРT - 10/11/06; ПРООН, Агенция София Нюз - 09/11/06)
 
					 
						
Докладът от 440 страници подрежда 177 страни според нивата им на човешко развитие. [ПРООН]
						Шест страни от Югоизточна Европа (ЮИЕ) са сред 63-те държави в света с високи нива на човешко развитие, според годишния Доклад за човешко развитие на ПРООН, публикуван в четвъртък (9 ноември). 
						Докладът от 440 страници подрежда 177 страни според нивата им на човешко развитие, като ги разделя на три групи: високо, средно и ниско ниво на човешко развитие. С изключение на Черна гора и Сърбия, включително Косово, всички държави от региона са включени в Индекса за човешко развитие (ИЧР), който предлага обща представа за напредъка по основните въпроси на развитието. 
						ИЧР е обобщен индекс, който измерва средните постижения на страните в три основни измерения на човешкото развитие: очаквана продължителност на живота, грамотност сред възрастните и процент на посещаващите училище деца, както и доходите, измервани чрез БВП на глава от населението в сравнителна покупателна сила (СПС) в щатски долари. Повечето от използваните в оценката данни са за 2004 г. 
						Както и при ИЧР за 2005 г., групата на страните с високо човешко развитие се води от Норвегия с оценка в индекса от 0,965. Тя отново е следвана от Исландия и Австралия със съответни оценки 0,960 и 0,957. 
						Шестте страни от ЮИЕ, поставени в тази група от 63 държави, в низходящ ред са Гърция, Кипър, Хърватия, България, Румъния и Босна и Херцеговина (БиХ). Македония, Албания и Турция остават сред страните със средно ниво на човешко развитие. 
						Гърция е на най-високо място сред страните от ЮИЕ - тя е 24-а в света с оценка от 0,921, която е с 0,009 точки по-висока от стойността в ИЧР, дадена на страната в проучването през 2005 г. Очакваната продължителност на живота в страната е 78,3 години, а БВП на глава от населението е 22 205 долара, сравнено с 19 954 долара при проучването миналата година. 
						Що се отнася до образованието, общият индекс е 0,97, което също прави Гърция водеща държава в региона, макар нивото на грамотност сред възрастното население да е по-ниско от това в повечето останали страни в ЮИЕ, включително Албания, където 98,7 % от хората над 15-годишна възраст са грамотни. 
						Въпреки по-високите си индекси за очаквана продължителност на живота и БВП Кипър е с пет места след Гърция. Както и при ИЧР за 2005 г., той отново е на 29-о място с оценка 0,903, която е с 0,012 точки по-висока от оценката за миналата година. БВП на глава от населението се е повишил с над 4 000 долара за една година и е достигнал 22 805 щатски долара - с 600 долара повече от този на Гърция. 
						От бившите югославски републики Хърватия е на най-високо място с оценка 0,841. Лекото подобрение в стойността на ИЧР на страната й даде възможност да се придвижи с едно място нагоре. Тя сега е 44-а от 177 проучвани страни. Що се отнася до грамотността сред възрастното население, която е 98,1 %, Хърватия е втора в региона след Албания. 
						В сравнение с миналогодишното проучване на ПРООН БВП на страната на глава от населението се е повишил с малко повече от 1 000 долара, като е достигнал почти 12 000 долара. С изключение на Гърция и Кипър, Хърватия бе единствената държава от ЮИЕ сред страните с високо ниво на човешко развитие според ИЧР за 2004 г. 
						България, която за първи път бе включена в тази група миналата година, се е преместила с едно място нагоре и сега е 54-а. Оценката й е увеличена с 0,008 точки и е 0,816 в ИЧР за 2006 г., което се дължи на увеличение от 3 % на комбинирания коефициент за посещаемост на начални и средни училища и учебни заведения в трета образователна степен, както и на увеличение с 300 долара на БВП на страната на глава от населението, който сега е 8 078 долара. 
						Подобрения в Румъния и БиХ позволиха на двете страни за първи път да се присъединят към групата на държавите с високо ниво на човешко развитие. Румъния, която бе на 64-о място в ИЧР за 2005 г., сега заема 60-о място с оценка от 0,805. Нейният БВП на глава от населението се е увеличил с 1 200 долара за една година, достигайки 8 480 долара. Макар увеличението да е четири пъти по-високо от това на южната й съседка, по-ниските индекси за очаквана продължителност на живота и образование я оставят шест места след България. 
						Увеличение с 0,014 точки на оценката на БиХ, която сега е 0,800, позволи на страната да се изкачи с шест места и да достигне 62-о място, което е резултат от по-високите индекси за образование и БВП в тазгодишното проучване. 
						Макар БВП на Турция да е по-висок от този на БиХ, тя заема най-ниска позиция от страните от ЮИЕ. Оценката й от 0,757 я поставя на 92-о място в света, с две места по-нагоре в сравнение с миналата година. С оценка от 0,796 Македония е на 66-о място, със седем места по-надолу в сравнение с мястото й в ИЧР през 2005 г. С БВП под 5 000 долара - най-ниския в региона - Албания е 73-а в света с оценка 0,784.

Хиляди гърци все още са изложени на въздействието на азбест
					01/11/2005
					Азбестът - материал, за който се знае, че причинява респираторни проблеми и белодробен рак - е широко използван в Гърция. Правителството едва сега започва да проучва възможните му негативни въздействия.
					От Василис Василиу за Southeast European Times от Атина – 01/11/05
 
					 
						
Много сгради в Гърция съдържат азбест. [Архив]
						Азбестът е много траен изолационен материал, който се използваше широко в строителството, за тръбопроводи и отоплителни инсталации, в производството на паважни плочки, във вътрешността на фурни и дори в автомобилните спирачки. Той обаче има потенциално разрушителен ефект върху човешката дихателна система и е причина номер едно за белодробния рак сред непушачите. 
						Макар че отдавна се счита за опасно, използването на азбест бе забранено в ЕС едва от тази година. Гърция, където се използват хиляди тонове азбест -- често в болници и училища -- сега е изправена пред скъпоструващо почистване. 
						Многото работници, които са работили с азбест, рискуват с голяма доза вероятност да се разболеят, дори и ако са били в контакт с материала преди повече от 30 години. Докато шансовете им да се разболеят са значителни, възможностите им да получат лечение са несигурни. Застрахователните компании отказват да застраховат работещи с азбест, а правителството все още изостава от европейските страни по отношение на узаконяването на компенсаторно застраховане. 
						С цел да информира обществото министерството на труда и социалните грижи започна нова кампания за популяризиране на чиста от азбест работна среда. Учени от Великобритания се присъединяват към гръцките си колеги, за да привлекат общественото внимание към дългосрочните здравни последици. Междувременно министерството сформира национална комисия, която ще състави списък на работните места, където присъства азбест. 
						"Целта ни е да намерим начини за защита на онези, които са били изложени на риск, като приемем законова мярка, съгласно която например мезотелиомата -- форма на рак, който покрива белодробните мембрани -- да бъде включена в групата на професионалните заболявания," каза министърът на труда Панос Панайотопулос. 
						Това са първи стъпки. Много повече обаче трябва да се направи, за да се нареди Гърция рамо до рамо с ЕС по отношение на този сериозен здравен проблем. 
						Основните съставки на азбеста са силиций и магнезий. Той има влакнеста структура, устойчива на високи температури. Молекулите на азбеста се пренасят по въздуха и материалът може да стане причина за тежки увреждания на органите на онези, които го вдишват. Излагането на влиянието на азбеста може също така да остане източник на белодробни инфекции за цял живот. 
						Материалът може да причини и амиантиаза, дегенеративно заболяване, което бавно разрушава белите дробове на хората, като причинява загрубяване на белодробната тъкан и убива клетките. Азбестът също така се смята за вероятна причина за Синдрома на внезапната бебешка смърт (СВБС). 
						Хората, които работят в азбестови мини и в производството на азбестов цимент или други азбестови продукти, са изложени на сериозна опасност, смятат експертите. Строителите на жилищни сгради, работниците в кореборемонтни заводи и техните семейства са сред най-рисковите групи.

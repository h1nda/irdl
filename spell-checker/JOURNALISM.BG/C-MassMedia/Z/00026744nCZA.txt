Интервю: ССА ще тласне БиХ към нов етап на интеграция в ЕС
					12/06/2008
					Подписването на Споразумението за стабилизация и асоцииране между Босна и Херцеговина и ЕС е насрочено за понеделник. Кореспондентът на Southeast European Times Юсуф Рамаданович разговаря за процеса с директора на Дирекция „Европейска интеграция” на БиХ Осман Топчагич.
					От Юсуф Рамаданович за Southeast European Times от Сараево -- 12/06/08
 
					 
						
Осман Топчагич, директор на Дирекция „Европейска интеграция” на БиХ. [ESI] 
						
						Southeast European Times: Датата на подписване на Споразумението за стабилизация и асоцииране (ССА) за Босна и Херцеговина (БиХ) е понеделник (16 юни). Може ли да кажем, че след дълъг период на нестабилност сега БиХ навлиза бавно, но сигурно в по-тихи води, имайки предвид, че това е първата голяма стъпка към окончателното сключване на договор за членство с ЕС? 
						
						 Осман Топчагич: Подписването на Споразумението за стабилизация и асоцииране несъмнено означава нов етап в напредъка на БиХ в процеса на интеграция в ЕС. Това ще бъде първото договорно отношение между БиХ и Съюза, а следователно и първата конкретна стъпка към просперитет, стабилност, демокрация и други ценности, които семейството на нациите от ЕС символизира и тачи. Церемонията по подписването, която ще се проведе [в понеделник] в Люксембург, ще отбележи признаването и оценяването на всички предишни реформи в рамките на процеса на интеграция в ЕС и същевременно ще означава задължение на БиХ да продължи с по-ефективното прилагане на реформи по този път. 
						
						SETimes: Наскоро бяхте цитиран в медийни репортажи, че веднъж влязло в сила, ССА, наред с други неща, ще допринесе за намаляване на цените на някои стоки за широко потребление. Можете ли да ни кажете по-конкретно какви придобивки по ваше мнение ще донесе ССА за обикновените хора в БиХ, в икономически и друг аспект? 
						
						Топчагич: Често се казва, че [ССА] е търговско споразумение. То е много повече от това. То трябва да допринесе за политическата и икономическа стабилизация на БиХ и за изграждането на тесни и постоянни връзки между нашата страна и ЕС. Това означава, че придобивките са от политическо естество, но за гражданите тези от икономическо естество ще бъдат най-забележими. Временното споразумение, което влезе в сила на 1 юли и ще бъде в сила до ратифицирането на ССА, съдържа елементи, отнасящи се до търговията и транспорта, и в тях се урежда намаляване и отмяна на митническите налози за определени продукти с произход от ЕС. 
						Това ще бъде от пряка полза за гражданите, тъй като те ще имат по-голям избор на продукти на по-ниски цени. Това ще облагодетелства и хората от бизнеса, тъй като те ще могат да закупуват оборудване, суровини и машини за производство на по-ниски цени. 
						Отмяната на митническите налози обаче ще означава по-голяма конкуренция за местните производители. Вместо да поражда тревоги от евентуални отрицателни последици, тази засилена конкуренция би трябвало да насърчи местните производители да подобрят деловите си операции и да засилят собствената си конкурентоспособност на един още по-отворен пазар, след като вече са преживели отварянето на пазарите към страни от региона посредством двустранните споразумения за свободна търговия и ЦЕФТА. Като цяло реалистично е да се очаква, че подписването на ССА ще доведе и до повишен кредитен рейтинг на БиХ, предвид факта, че някои положителни събития в тази насока настъпиха още след самото парафиране на Споразумението миналия декември. 
						
						SETimes: Каква по-точно е ролята на вашата Дирекция за европейската интеграция в процеса на ССА? Как си сътрудничи тя с Делегацията на Европейската комисия в БиХ? Как си сътрудничи с местните власти в БиХ? 
						
						Топчагич: Дирекция „Европейска интеграция” е постоянен орган на Министерския съвет на БиХ, чиято роля е определена в Закона за министерския съвет и Закона за министерствата и другите административни власти в БиХ. По силата на тези закони и други нормативни документи Дирекция „Европейска интеграция” е водещ координационен орган в процеса на интеграция на БиХ в ЕС. Това значи, че тя си сътрудничи с местните институции в този процес. Същевременно Дирекцията е главният оперативен партньор на Европейската комисия в Процеса на стабилизация и асоцииране. Спектърът от дейности на Дирекцията е много широк: хармонизиране на законодателството, координация на помощите от ЕС, превод на европейското законодателство, както и координация и популяризиране на процеса на европейска интеграция. 
						
						SETimes: Неотдавна присъствахте на церемонията по откриването на процеса за отмяна на визовия режим между ЕС и БиХ в Брюксел. Можете ли да ни кажете какви са очакваните придобивки от този процес за гражданите на БиХ? 
						
						Топчагич: Много скоро след официалното начало на диалога за либерализация на визовия режим БиХ получи пътна карта, съдържаща нормативите, които, веднъж покрити, трябва да дадат възможност за безвизово пътуване на гражданите на БиХ в страните от ЕС. Пътната карта е много сложен пакет от реформи, който съдържа нормативи, отнасящи се до сигурността на документите, ефективния граничен контрол, борбата срещу незаконната миграция, корупцията и организираната престъпност и налагането като цяло на върховенството на закона. В допълнение Европейската комисия ще измерва също така общия напредък в процеса на европейска интеграция и ситуацията в страната с цел изпълнение на крайната цел – отмяна на визовия режим за гражданите на БиХ. 
						
						SETimes: Съгласен ли сте с неотдавнашните изказвания на върховния представител в БиХ Мирослав Лайчак, че процесът на интеграция в ЕС е решението за проблемите, свързани с държавността на БиХ? 
						
						Топчагич: Процесът на европейска интеграция в БиХ в същността си е процес, включващ изграждането на институции и развиване на техния капацитет за изпълнение на задълженията по този път. Първоначално, след като бе публикувано Предварителното проучване преди няколко години, бе ясно, че БиХ няма институционален или законодателен капацитет да прилага ССА. Оттогава напредъкът в 16 приоритетни области, установени в Предварителното проучване, направи възможно приемането на 46 нови закона и на конституцията, както и укрепването на 27 нови институции, като Съвета за защита на конкуренцията, ветеринарните институции, фитосанитарните инспекции и много други. 
						
						SETimes: И накрая, има ли нещо, което бихте желали да кажете? 
						
						Топчагич: Това, което трябва да се изтъкне тук, е важността на изпълнението на задълженията, произтичащи от ССА. Ефективното прилагане на тези ангажименти и продължаването на реформите са необходими, за да се осъществи напредък към следващите етапи на процеса за европейска интеграция и особено с цел страната да получи кандидат-членски статут. Министерският съвет на БиХ планира да получи кандидатски статут на страната през 2010 г. и ако всички институции в страната положат необходимите усилия, постигането на тази цел ще бъде възможно.

Сърбия иска ООН да разследва незаконния трафик на органи
					17/02/2011
					Белград иска специален международен механизъм да разследва обвиненията срещу бившите косовски албански бунтовници. 
					(Гласът на Америка, Канейдиън Прес, РСЕ/РС, Дойче Веле, Б92, София ехо, Синхуа - 17/02/11; Информационен център на ООН, Бета, Б92 - 16/02/11) 
 
					 
						
Сърбия поиска от Съвета за сигурност на ООН независимо разследване на обвиненията за трафик на органи в Косово. [Ройтерс]
						Сръбският външен министър Вук Йеремич призова в сряда (16 февруари) Съвета за сигурност на ООН да разследва обвиненията, свързващи висши членове на бившата "Армия за освобождение на Косово" (АОК) с трафик на органи и други престъпления в края на 90-те години на миналия век. 
						"Становището на Република Сърбия е, че решението е да се основе специален разследващ механизъм, създаден и ръководен от Съвета за сигурност," заяви първият дипломат на Сърбия пред 15-членния орган. 
						 В доклад, представен през декември от докладчика на Съвета за Европа (СЕ) Дик Марти, се посочва, че косовският премиер Хашим Тачи е оглавявал престъпна група, включваща близки до него бунтовници от АОК, за която се твърди, че между 1998 г. и 2000 г. е извършила многобройни престъпления. Между тях са отвличания, убийства и контрабанда на наркотици, както и "насилствено отстраняване на човешки органи с цел трафик". 
						Парламентарната асамблея на СЕ прие миналия месец доклад, с който призовава ЕС да изясни с резолюция компетенциите на ЮЛЕКС "и/или други международни съдебни органи с мандат да провеждат допълнителни разследвания". 
						Тачи, чиято Демократическа партия на Косово (ДПК) спечели най-големия брой гласове на парламентарните избори през декември, първите, откакто Косово обяви независимостта си от Сърбия на 17 февруари 2008 г., отрича обвиненията и заплашва да заведе съдебно дело. Окачествявайки доклада на Марти като "злонамерена пропаганда", той каза миналия месец, че е готов да отговаря при разследване на обвиненията на швейцарския сенатор срещу него. 
						Йеремич настоя в сряда, че ЮЛЕКС може само да допринесе за разследването, но не и да има водеща роля в процеса, тъй като няма мандат да действа извън Косово. 
						"Не виждам как ЮЛЕКС може да води разследване във всички тези близкоизточни държави или в Турция, Албания или някои други европейски страни," е казал сръбският министър пред Съвета за сигурност. 
						 Повтаряйки твърдият отказ на Прищина да приеме обвиненията в доклада на Марти, изпълняващата длъжността външен министър на Косово Вльора Читаку отбеляза, че те вече са били предмет на разследване от Международния трибунал за бивша Югославия и ЮНМИК. 
						Но като се има предвид тежестта на обвиненията, каза тя, правителството иска да се проведе щателно разследване. 
						"Правителството на Косово ясно и твърдо отхвърли тези обвинения в доклада на г-н Марти. Освен че дълбоко оскърби чувствата на всеки косовар, докладът за съжаление навреди и на нашата международна репутация," каза тя пред Съвета за сигурност. 
						"Заявявайки това, правителството на Косово желае отново да потвърди официалното си становище, че в светлината на тежестта на обвиненията то ще настоява за своевременно започване на щателно разследване от прокурорите на ЮЛЕКС на място. ЮЛЕКС, натоварена от ООН и ЕС да подпомага местната съдебна система, има експертния опит, ресурсите, прокурорите и съдиите, с които щателно да разследва отправените обвинения. Ние ще добавим към това нашето пълно сътрудничество," каза тя.

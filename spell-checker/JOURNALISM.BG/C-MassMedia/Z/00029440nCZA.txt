САЩ приветстваха косовските официални представители, които са на посещение в страната
		27/02/2009
		Вицепрезидентът Джоузеф Байдън и държавният секретар на САЩ Хилъри Клинтън приветстваха президента и министър-председателя на Косово, които са на посещение в страната, и потвърдиха подкрепата си за независимостта на младата държава.
		От Блерта Фоничи-Кабаши за Southeast European Times от Прищина - 27/02/09
 
		 
			
Косовският премиер Хашим Тачи (вляво) се ръкува с американския вицепрезидент Джоузеф Байдън в четвъртък (26 февруари) във Вашингтон. [Гети Имиджис]
			Държавният секретар на САЩ Хилъри Клинтън обеща в четвъртък (26 февруари) подкрепата на администрацията на Обама за Косово. По време на среща във Вашингтон с президента на Косово Фатмир Сейдиу и с премиера Хашим Тачи Клинтън похвали решимостта на младата страна да изгради демократична и многоетническа държава. 
			"САЩ подкрепят Косово и ще продължат да работят за него," каза тя след срещата. Тя обеща, че Вашингтон ще продължи да лобира за признаването на независимостта на Косово от още страни и поздрави лидерите на страната за техния "мотивиран, внимателен подход" към "оставащите предизвикателства във връзка с териториалната цялост по границите на страната ... и по-специално със Сърбия." 
			Клинтън подчерта подкрепата на Вашингтон за Прищина, която може да бъде проследена през “три администрации, като се започне с моя съпруг, президента Клинтън, президента Буш, а сега президента Обама". 
			Сейдиу и Тачи изразиха благодарност за подкрепата и доверието на САЩ в перспективите на тяхната страна. "Без ролята на Съединените американски щати Косово и неговият народ нямаше да постигнат тази цел ... Косово се доказа като добър съсед", заяви Сейдиу. Той потвърди заинтересоваността на своята страна да стане "част от Европейския съюз и НАТО". 
			Народът на Косово "ще остане благодарен завинаги за помощта [на Америка]", заяви Тачи. "В най-близко бъдеще очакваме Косово да стане член на Международния валутен фонд, както и на Световната банка." 
			След срещата с Клинтън Сейдиу и Тачи се срещнаха с американския вицепрезидент Джоузеф Байдън. Наблюдателите очакват Байдън да изрази и подкрепата на администрацията на Обама за Косово. 
			В петък косовската делегация ще посети ООН в Ню Йорк в опит да убеди повече страни да признаят Прищина по дипломатически път. 
			Сърбия, която смята Косово за отцепила се провинция, се бори срещу дипломатическите усилия на Прищина. В момента тя има висящо дело в Международния съд за законността на обявяването на независимост от Косово. До момента 55 държави са признали новата държава, която обяви независимост на 17 февруари 2008 г.

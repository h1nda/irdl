Турската полиция организира още акции във връзка с разследването срещу „Ергенекон”
					13/04/2009
					 
						АНКАРА, Турция -- Полицията проведе в понеделник (13 април) серия от едновременни акции в 18 провинции из Турция като част от спорното разследване срещу „Ергенекон”, предадоха медиите. Сред целите бяха домът и офисът на ректора на Университета "Башкент", професор Мехмет Хаберал, както и централата на „Канал Б ТВ” в Анкара. Освен това полицията претърси няколко клона на Асоциацията за подкрепа на съвременния начин на живот в Истанбул, Измир и Адана, както и домовете на професор Мустафа Юрткуран, заместник-председателят на Асоциацията на кемалистката мисъл и бивш ректор на Университета „Улудаг” в Западната провинция Бурса, и на професор Ферит Бернай, бивш ректор на Университета "Ондокуз Майъс" в черноморската провинция Самсун. Сенчестата секуларистка групировка „Ергенекон” се обвинява в заговор за подтикване към хаос и безредици с цел сваляне на правителството на Партията на справедливостта и развитието. Общо 86 заподозрени членове на „Ергенокон” са вече подсъдими. (Анадолска информационна агенция, Хюриет, Си Ен Ен Търк, НТВ, ТРТ - 13/04/09)

Петима израелски туристи бяха убити при терористична атака в България
					19/07/2012
					Израелските власти обвиняват Техеран за терористичното нападение на летището на българското черноморско пристанище Бургас, при което бяха убити петима израелски туристи и шофьор на автобус.
					От Светла Димитрова за Southeast European Times от София – 19/07/12
 
					 
						
Дим се издига след експлозията на българското Летище Бургас в сряда (18 юли). [Ройтерс]
						Израел обеща бързо възмездие за смъртоносната терористична атака срещу туристически автобус, превозващ израелци, пристигнали на почивка в български курортен град, като заяви, че „всички следи водят към Иран“, който стои зад експлозията, при която загинаха шестима души, а други 32-ма бяха ранени. 
						Автобусът бе взривен в сряда (18 юли) на летище Бургас, на около 400 км източно от София, докато пътниците са се качвали на автобуса след чартърен полет от Тел Авив. Властите съобщиха, че групата е трябвало до продължи към курорта „Слънчев бряг“, на 30 км северно от Бургас. 
						Даниел Стефанов от Дирекция „Информация и ситуационен център“ на българското Министерство на външните работи потвърди за SETimes в четвъртък (19 юли), че са убити шофьорът на автобуса, който е български гражданин, както и петима израелски туристи. Атентаторът, чиято самоличност не е известна, също е загинал. 
						Израелските власти обещаха да предприемат ответни мерки. „Всички следи водят към Иран“, заяви в съобщение израелският премиер Бенямин Нетаняху. „Израел ще отговори на иранския терор с цялата си мощ.“ 
						
Експлозията стана на Летище Бургас, на 400 км източно от София. [Ройтерс]
						Иранската държавна телевизия нарече твърденията на Нетаняху „абсурдни“ и „сензационни“. 
						Ранените - 32-ма, сред които и една българка, бяха отведени в болница в Бургас. Всички с изключение на трима души в критично състояние, които бяха преместени със самолет в болница в София, бяха транспортирани обратно в Израел в четвъртък сутринта. 
						
						В четвъртък сутринта министърът на вътрешните работи Цветан Цветанов съобщи пред репортери, че извършителят е притежавал фалшива шофьорска книжка от американския щат Мичиган, като добави, че българските органи по сигурността работят съвместно по случая с колегите си от САЩ и Интерпол. Те са успели да вземат пръстови отпечатъци от атентатора и се надяват самоличността му скоро да бъде установена. 
						Терористичният удар в сряда съвпадна с 18-годишнината от смъртоносната експлозия в Еврейския център в Буенос Айрес, Аржентина, зад който се смята, че стои Иран и ислямистката групировка „Хизбула“. При инцидента бяха убити 85 души, а стотици бяха ранени. 
						Безпрецедентното терористично нападение в България шокира хората в балканската държава. 
						
Министерството на вътрешните работи разпространи снимки от камери за видеонаблюдение на заподозрения атентатор. Той обаче все още не е идентифициран. [Министерство на вътрешните работи на България]
						„Навсякъде имаше плът и кръв“, каза за софийска телевизия свидетел на атентата. „Видях как още един автобус се запали от взривения. Беше пълен хаос.“ 
						Летището беше затворено незабавно и целият въздушен трафик беше пренасочен към Варна на северното българско черноморско крайбрежие. 
						Николина Христова, служителка в хотел „Морско конче“, на около 500 м източно от мястото на инцидента, каза, че по това време е пътувала към „Слънчев бряг“ и не е чула нищо. Тя обаче заяви за SETimes в телефонен разговор в четвъртък, че нейни колеги, които са били в хотела, са й разказали, че „взривът е бил много силен и са го усетили като слабо земетресение“. „Те, разбира се, бяха изплашени; мислеха, че може би е избухнала цистерна с гориво. Още по-шокирани бяха обаче, когато разбраха какво всъщност се е случило.“ 
						
						Хора, работещи в друг хотел, на по-малко от километър западно от летището в Сарафово, не са чули нищо. 
						„Чухме за това от медиите и от служители на летището“, каза за SETimes в четвъртък Елена Димитрова от хотел „Лагуна“. „Иначе, да, разбира се, че сме разтревожени. Кой не би бил?“ 
						Български лидери, както и много техни колеги от чужбина, сред които генералният секретар на ООН Бан Ки Мун, президентът на САЩ Барак Обама и върховният представител на ЕС по външната политика Катрин Аштън, заявиха, че са потресени, и осъдиха „по най-категоричен начин“ терористичното нападение. 
						„Този ужасен инцидент е шок за всички нас. Нищо не може да оправдае смъртта и болката на невинни хора“, заяви премиерът Бойко Борисов в изявление, разпространено от Министерството на външните работи. „Твърдо заявявам, че ще разследваме този инцидент, за да накажем виновните за него с цялата строгост на закона. България ще продължи да се бори срещу всички форми на тероризъм, които по никакъв начин не могат да бъдат оправдани. Ще работим, за да гарантираме сигурността на всеки български и чужд гражданин в тази страна.“ 
						
					
				
			
					 
					
 
 

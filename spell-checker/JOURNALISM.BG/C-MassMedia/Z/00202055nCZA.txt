Китайските търговци напускат Сърбия
					16/11/2011
					Хиляди китайци масово напускат Белград и други сръбски градове, като обясняват това с намаляването на покупателната способност на населението.
					От Игор Йованович за Southeast European Times от Белград – 16/11/11
 
					 
						
Много фирми, притежавани от китайци, напускат страната. [Никола Барбутов/SETimes]
						Китайският търговски център "Блок 70" в Белград беше известен като многолюдно място с оживена търговия. 
						До средата на 2010 г. много от шестте хиляди китайски търговци в столицата продаваха своите стоки на хиляди сърби. 
						В сградата се влизаше трудно, а купищата пръснати кашони и движението около търговския център дразнеха много от живеещите в района. 
						Днес търговският център е почти празен и на много от затворените магазини стоят надписи „Дава се под наем“ или „Продава се“. Търговците, които все още работят, твърдят, че продажбите са намалели и хората купуват само най-евтините стоки. 
						„Хората просто нямат повече пари и това драстично намалява нашите приходи. Ето защо си тръгваме от Сърбия, където бяхме приети добре. Тези, които могат, отиват в държави от ЕС, а които не могат - дори още по-далеч“, заяви за SETimes Сун Йей, собственик на магазин. 
						Йей разказва, че неговите сънародници са били приети добре след пристигането си в средата на 90-те години на ХХ в., но сега си тръгват заради резкия спад в покупателната способност. 
						По данни на местна китайска асоциация около 3 000 китайски граждани са напуснали Белград от 2010 г. насам. 
						Икономическият анализатор Марица Вукович твърди, че заминаването на китайските търговци няма да има осезаеми последици на макроикономическо ниво. Това обаче ще се отрази сериозно на хората от най-бедния сегмент на населението, които купуват евтини китайски стоки, за да преживяват. 
						Вукович добавя, че отрицателен ефект ще усетят и онези, които отдават под наем магазини и апартаменти на китайци, както и на работниците и транспортния сектор, които имат отношения с китайски фирми. 
						„Безработицата в Сърбия е около 19 % и загубата на което и да е работно място не е добра новина“, каза тя. 
						По официални данни средната месечна работна заплата през септември е 380 евро. 
						Трудната икономическа ситуация се усложнява допълнително от още един фактор, който президентът Борис Тадич миналата седмица определи като втора вълна на световната икономическа криза. Той призова всички държавни институции да се подготвят, но много от тях не са сигурни какво трябва да направят. Кризата има потенциала да предизвика сериозен трус в Сърбия, особено като се има предвид, че традиционните икономически партньори на страната – Гърция и Италия – също са в тежко икономическо състояние. 
						Като оставим настрана макроикономическата картина, жителите на Белград реагират по убедителен и най-различен начин на отпътуването на китайските търговци. 
						Някои, като Душан Маркович, който живее в "Блок 70", казват, че са отдавали под наем апартаменти на китайци. „Изнесоха се преди няколко месеца. Оттогава не съм успял да дам апартамента под наем, а трябва да плащам и сметките за него. Заплатата ми е ниска и не ми беше лесно, когато наемателите ми си тръгнаха.“ 
						Мирослав Радженович, който е работел за китайци, също казва, че е усетил промяната. 
						„Работата беше трудна, а работното време - продължително, но по нашите стандарти всъщност печелех добри пари. Сега, когато шефовете ми си тръгнаха, отново съм без работа и нямам големи надежди, че лесно ще си намеря нова работа“, каза Радженович. 
						Снежана Митрович е на друго мнение. „Не съжалявам, че китайските търговци заминават. Не можехме да минем край блока заради кашоните и другите неща около търговския център. Сега купувачите са далеч по-малко е много по-тихо.“

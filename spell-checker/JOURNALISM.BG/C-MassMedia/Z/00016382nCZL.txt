Хърватия съобщи за нов случай на птичи грип
					25/10/2005
					 
						ЗАГРЕБ, Хърватия -- В понеделник (24 октомври) властите съобщиха за нов случай на открит вирус на птичия грип в страната. Тестовете са били положителни за два лебеда в рибарник до Нашице, на около 200 км източно от Загреб. Лебедите са от същото ято, което по-рано бе посетило рибарника Грудняк в Зденци, където бе регистриран първият случай на птичи грип. Досега в района на Зденци са били унищожени около 13 000 птици и подобни мерки трябва да се предприемат и в района на Нашице.
						Други новини от понеделник -- Правителството съобщи, че до края на годината около 40 млн. евро ще бъдат похарчени за операции по разчистване на мини. Повечето пари ще се използват в Осечко-Барански окръг, където се смята, че има най-много мини. (Нови лист - 25/10/05; ХИНА - 24/10/05)

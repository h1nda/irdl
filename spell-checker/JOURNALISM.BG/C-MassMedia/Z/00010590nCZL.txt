ЕС ще се стреми да подпомага кипърските турци
26/04/2004
Изразявайки дълбоко съжаление по повод отрицателния вот на кипърските гърци по време на референдума от събота по плана на ООН за обединение на Кипър, ЕС обмисля мерки, чрез които да се възнаградят кипърските турци за подкрепата на този план.
(Различни източници -- 24/04/04 - 26/04/04)
 
 
Президентът на кипърските гърци Тасос Пападопулос подава гласа си в събота (24 април). При едновременни референдуми кипърските турци подкрепиха плана на Генералния секретар на ООН Кофи Анан, докато кипърските гърци го отхвърлиха. [АФП]
По време на свое заседание в Люксембург в понеделник (26 април) външните министри на ЕС се очаква да обсъдят начини за облекчаване на икономическата изолация на кипърските турци, които гласуваха в събота в полза на плана на ООН за обединение на острова.
На отделни референдуми, проведени в двете части на разделения остров, 65 % от кипърските турци подкрепиха плана на Генералния секретар на ООН Кофи Анан. 76 % от кипърските гърци обаче го отхвърлиха.
Планът трябваше да бъде одобрен от двете общности на острова, за да може Кипър да влезе на 1 май в ЕС като единна нация. Сега само доминираната от гърците южна част на острова ще се присъедини към Съюза заедно с девет други държави от ЦИЕ.
Кипър е разделен от 1974 г. насам, когато турските войски окупираха северен Кипър в отговор на кипърско-гръцкия преврат, чрез който се целеше обединение на острова с Гърция. Само гръцката част на Кипър е международно призната. Отцепилата се кипърско-турска част се признава единствено от Турция.
В резултат на вота т.нар. "Зелена линия", разделяща средиземноморския остров, ще се превърна всъщност във външна граница на ЕС.
ЕС, ООН и САЩ изразиха разочарованието си от вота на кипърските гърци.
"Съжаляваме, че към ЕС на 1 май няма да се присъедини един обединен Кипър, за което са надявахме," заяви ирландският премиер Бърти Ахърн, чиято страна е ротационен председател на Съюза.
"Политическите щети са значителни," посочи в интервю за германската телевизия А Ер Де в неделя комисарят на ЕС по разширяването Гюнтер Ферхойген. Няколко дни по-рано, в отговор на прогнозите той каза, че лидерите на кипърските гърци са достигнали "с измама" до членството в ЕС, заявявайки, че са привърженици на уреждането на спора, а след това водейки кампания за отхвърляне на плана с наближаване на датата за гласуване.
Чрез пратеника си за Кипър Алваро де Сото Анан изрази съжаление, че кипърските турци ще останат извън ЕС в резултат от вота. Той изрази надежда, че "ще се намерят начини за облекчаване на неблагоприятното положение, в което се намират тези хора не по тяхна вина."
Представители на ЕС оцениха високо кипърските турци за техния "кураж".
"Кипърските турци предприеха смела и важна стъпка и престанаха да казват "не" след 30 години," цитира Гардиън думите на дипломат в Брюксел.
В навечерието на двудневната среща на външните министри на ЕС в Люксембург представители в Брюксел казаха в неделя, че Съюзът е готов да предприеме мерки за облекчаване на икономическото положение на кипърските турци, изключвайки обаче официално политическо признаване на доминираната от турците северна част.
"Това, което сериозно ще обмислим, е как да намерим начин за прекратяване на икономическата изолация на кипърските турци," посочи Ферхойген в неделя.
Според съобщения в медиите мерките биха могли да включват вдигане на ембаргото срещу северен Кипър, отпускане на пакет с помощи на стойност 260 млн. евро, както и разрешаване на безмитен внос на плодове и зеленчуци в ЕС.
Според наблюдатели всяка такава стъпка обаче ще трябва да се одобри бързо. След влизането си в Съюза на 1 май кипърските гърци ще бъдат в състояние да налагат вето върху всяко решение за оказване на помощ.
"Кипърските гърци не обръщат гръб на своите кипърско - турски сънародници," каза президентът на кипърските гърци Тасос Пападопулос, който водеше кампания за отрицателен вот на референдума. "Напротив, ще работим за решение, което ще пресрещне надеждите и стремежите на двете общности."
Той допълни обаче, че би се противопоставил на всеки ход за признаване на кипърско-турска държава.
Междувременно премиерът на кипърските турци Мехмет Али Талат изрази задоволство в неделя от решението на своя народ да подкрепи плана на ООН. Той призова президента Рауф Денкташ, известен със силните си възражения срещу предложенията за обединение, да подаде оставка. Талат определи позицията на Денкташ като "анахронична".

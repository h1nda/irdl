Делова хроника
					01/10/2004
					Преглед на деловите и икономическите новини от Балканите след 24 септември.
					(Различни източници – 24/09/04 - 01/10/04)
 
					 
						
Румънски работник в новата фабрика на "Логан" в Миовени. "Логан" се произвежда от френския производител на автомобили "Дачия" и ще се продава за 5 000 евро. Колата, пусната на пазара този месец, бе създадена като достъпен автомобил за хората от страни със силен потенциал за растеж. [АФП]
						Търговският дефицит на Турция се е увеличил с 69,3 % и е станал 22,6 милиарда долара през първите осем месеца на 2004 г., в сравнение с 13,3 милиарда долара по време на същия период миналата година. Вносът се е увеличил с 43,4 %, докато износът е нараснал с 31,8 %, съобщи турската статистическа служба на 30 септември. Някои експерти смятат, че увеличаващата се разлика е в резултат на стабилизирането на турската лира, поради което изнасяните стоки са станали по-скъпи. 
						*** 
						Горната камара на Босна и Херцеговина (БиХ) прие на 28 септември хармонизираната версия на проектозакона за обществените поръчки, с което завърши процеса на парламентарно приемане на този основен законодателен акт. Законът, изготвен в съответствие със стандартите на ЕС, цели да направи процедурите по обществените поръчки прозрачни, конкурентоспособни и ефикасни. 
						 *** 
						Чуждите преки инвестиции (ЧПИ) в Румъния достигнаха 1,26 милиарда евро от януари до юли, като това представлява увеличение от 37 % спрямо миналата година, според съобщение на Румънската агенция за чуждестранни инвестиции от 29 септември. ЧПИ са се концентрирали главно в такива сектори, като телекомуникации, строителство, автомобилна индустрия, търговия и фармацевтична промишленост. 
						*** 
						Последните събития на международните нефтени пазари няма да доведат до промени в предвидената от правителството на Румъния инфлация за 2004 г., каза финансовият министър Михай Танасеску на 29 септември. Той каза, че кабинетът е взел под внимание възможните увеличения на цените, когато е определил прогнозната инфлация за края на 2004 г. на 9 %. 
						*** 
						Индексът "Дау Джоунс" пусна на 30 септември ислямски индекс за Tурция. Индексът ще следи 17 фирми, включително "Ерегли демир челик", "Арчелик", "Юлкер", "Форд отосан" и "Тофас", но няма да включва компании, търгуващи с алкохол, тютюн и свински продукти или компании от отбранителния и развлекателния сектор. 
						*** 
						На 29 септември приватизационната агенция на Сърбия откри търг за продажба на 71,87 % от водещата компания за бутилиране на минерална вода в страната "Княз Милош". Държавата очаква цената за този дял да достигне около 74 млн. евро. Крайният срок за подаване на офертите изтича след един месец. 
						*** 
						На 28 септември международната рейтингова агенция "Фич" постави дъргосрочния рейтинг "А+" на Гърция в чужда и местна валута под наблюдение с възможни отрицателни изводи. "Фич" каза, че това е предизвикано от неотдавнашния преглед от правителството на размерите на бюджетния дефицит и дълга за 2000 - 2003 г., както и от ясни индикации, че финансовото положение допълнително се е влошило през 2004 г.

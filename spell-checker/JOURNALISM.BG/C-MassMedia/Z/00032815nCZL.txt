Словения отрича, че блокира кандидатурата на Хърватия за ЕС
					21/12/2009
					 
						ЛЮБЛЯНА, Словения -- Външният министър Самуел Збогар отрече в неделя (20 декември) обвиненията в медиите, че Словения отново блокира преговорите на Хърватия за членство с ЕС. Изявлението бе направено, след като седмичникът "Юръпиън Войс" предаде, че Загреб няма да има възможност да отвори три преговорни глави поради резервите на Любляна. Главите са за околната среда, рибните стопанства и външната политика, политиката на сигурност и отбрана. Збогар подчерта в неделя, че ходът на Словения не е блокада, а по-скоро произтича от резерви по принцип към някои части на текста. По време на конференцията по присъединяването в понеделник в Брюксел Хърватия ще затвори две други преговорни глави, с което общият брой на затворените глави ще стане 17 от всичко 33. Две други глави не изискват преговори, защото вътрешните закони са вече хармонизирани с тези на ЕС. (СТА, ХРТ, ХИНА - 20/12/09)

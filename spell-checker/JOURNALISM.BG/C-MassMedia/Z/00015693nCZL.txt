Командващият на ЕУФОР каза, че не разполага с информация за тренировъчни лагери за терористи в БиХ
					24/08/2005
					 
						САРАЕВО, Босна и Херцеговина (БиХ) -- Във вторник (23 август) командващият на ЕУФОР генерал-майор Дейвид Лийки каза, че ЕУФОР не разполага с информация за съществуването на тренировъчни лагери за терористи в БиХ. Пред репортери в Сараево Лийки подчерта, че ако те имат някакви сведения за подобна дейност, служителите на ЕУФОР, заедно с местната полиция и силите на НАТО, незабавно ще предприемат необходимите мерки. Неотдавна информационната агенция "Сайбъркаст нюз" публикува статия, в която се твърди, че ислямски терористи, свързани с атентатите в Съединените щати, сега се намират в тренировъчни лагери в БиХ. (Независне новине, Дневни аваз, РТРС - 24/08/05; ПБС БиХ, РТРС, НТВ хаят - 23/08/05)

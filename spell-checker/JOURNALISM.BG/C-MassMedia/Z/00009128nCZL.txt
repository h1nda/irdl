Нови взривове разтърсват Истанбул
20/11/2003
Серия от нови експлозии разтърсиха Истанбул в четвъртък сутринта. Загинали са най-малко 25 души, включително генералният консул на Великобритания Роджър Шорт, а ранените са повече от 400.
(Си Ен Ен, Би Би Си, Ройтерс - 20/11/03)
 
 
Истанбул беше разтърсен от две експлозии в четвъртък (20 ноември), по-малко от седмица след смъртоносните атентати в двете синагоги.
Според съобщенията най-малко 25 души са убити, а повече от 400 са ранени при последните атентати, които бяха насочени срещу централата на лондонската банка "Ейч Eс Би Си" и британското консулство. Съобщава се за 14 убити в консулството, като сред тях е и генералният консул на Великобритания Роджър Шорт.
"Това е много, много оживен район ... Наоколо е хаос. Никой не знае какво става", каза Крис Китриност, учител по английски, който работи близо до британското консулство. "Разрушенията са огромни."
Той каза също пред Си Ен Ен, че е видял голям бял автомобил да преминава много бързо минути преди експлозията.
Двата взрива избухнаха две минути един след друг, малко след 11 ч сутринта местно време.
15-етажната сграда на световната банкова групировка "Ейч Eс Би Си", разположена в търговски район в северната част на Истанбул, бе поразена първа. Кореспондентите съобщиха, че обикновено по това време на деня това място е пълно с хора.
Телевизионните кадри показваха сградите, които бяха силно засегнати от взривовете, и линейките, които караха ранените към болниците. Отвън се олюляваха жертви, облени в кръв и покрити с прах от разрушенията.
Британският министър на външните работи Джак Стро нарече днешните атентати "ужасяващ терористичен акт" и каза, че те носят "всички белези" на "Ал Кайда" и свързани с нея групировки.
Според турски официални лица "Ал Кайда" и една по-малка групировка, свързана с нея, са поели отговорност за взривовете. Министърът на външните работи Абдула Гюл заяви, че страната му "няма да отстъпи пред тероризма". Съботните атаки срещу синагогите "Неве Шалом" и "Бет Израел" също бяха свързани с терористичната мрежа на Осама бен Ладен.
"Има сходства с атентатите на "Ал Кайда", каза кметът на Истанбул Муамер Гюлер пред репортери, след като съобщи самоличността - потвърдена от ДНК-тестове - на двамата извършители на самоубийствените атентати в събота.
Единият от атентаторите, Месут Чабук, е бил известно време в Иран, Пакистан и вероятно Афганистан през последните няколко години, според турските медии. Двама други мъже купили колите, използвани в атентатите. Според съобщенията те също са били известно време в Пакистан през последните години.
Шестима души, включително роднини на двамата заподозрени за атентатите, бяха арестувани в четвъртък от турската полиция.
Междувременно българското министерство на вътрешните работи обяви допълнително затягане на мерките за сигурност след последните атентати. След взривовете в синагогите турските медии съобщиха, че България и Румъния могат да се превърнат в цели на терористични атаки от "Ал Кайда" през следващите 20 дни, което накара двете страни да излязат с изявления, в които посочват, че няма конкретни разузнавателни данни за предстоящ терористичен акт. Румънската разузнавателна служба излезе в сряда със съобщение за пресата, в което се казва, че властите продължават да прилагат "конкретни мерки, насочени към предотвратяване на терористични заплахи", а България съобщи, че засилва мерките за сигурност.

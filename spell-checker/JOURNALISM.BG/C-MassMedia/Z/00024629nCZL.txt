Турски и американски генерали се срещнаха, за да обсъдят мерки срещу ПКК
					21/11/2007
					 
						АНКАРА, Турция -- Двама високопоставени генерали от САЩ, включително командващият на въоръжените сили на САЩ в Ирак, се срещнаха във вторник (20 ноември) със заместник-командващия на турските въоръжени сили, за да обсъдят мерки срещу терористичната Кюрдска работническа партия (ПКК) в Северен Ирак. Срещата между заместник-началника на турския генерален щаб Ергин Сайгун, заместник-председателя на Съвета на началник-щабовете генерал Джеймс Картрайт и командващия на силите на САЩ в Ирак генерал Дейвид Петреъс бе определена като продължение на разговорите между турския министър-председател Реджеп Тайип Ердоган и президента на САЩ Джордж Буш по-рано този месец. 
						Други новини -- Турският външен министър Али Бабаджан, който е в Брюксел за срещата между Турция и "министерската тройка" на ЕС, разкритикува някои европейски страни за това, че са позволили "краткосрочни политически интереси" да станат спънка за процеса на интеграция между Турция и ЕС - очевидно визирайки настояването на френския президент Никола Саркози, че Турция няма място в ЕС. "Преговорните глави, които технически са готови да бъдат отворени, не трябва да бъдат подлагани на дискриминация", добави Бабаджан. Еврокомисарят по разширяването Рен каза след срещата, че най-малко две глави трябва да бъдат отворени до декември. (Сабах, Заман, Хюриет - 21/11/07; Джихан, Заман, Анадолска информационна агенция, Гласът на Америка, АФП, АП, Ройтерс, Си Ен Ен Търк - 20/11/07)

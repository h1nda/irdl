Турският вътрешен министър Аталай се срещна със семейства на войници
					17/08/2009
					 
						АНКАРА, Турция -- В неделя (16 август) турският вътрешен министър Бешир Аталай се срещна със семейства на турски войници, загинали по време на дългогодишния конфликт с кюрдското малцинство, докато правителството полага усилия за прекратяване на военните действия. "Тези, които дойдоха днес, са майки, бащи, съпруги, братя и сестри. Трябва да уважавате чувствата им," каза Аталай на пресконференция след срещата с представители на семейства от 12 провинции. "Ние чухме техните очаквания, молби и чувства. Уважаваме ги," добави той. Представителите на семействата обаче са против всякакви отстъпки по отношение на терористическата Кюрдска работническа партия (ПКК), която години наред организира нападения срещу Турция от бази в Северен Ирак. Семействата искат членовете на ПКК да бъдат изпратени в затвора.
						Междувременно млад полицай, който бе наръган с нож по време на кюрдска демонстрация в събота, почина от раните си по-късно същия ден. Това стана по време на демонстрация, организирана по случай 25-ата годишнина от началото на кюрдските бунтове. Полицаят е действал по време на бунт на кюрдски младежи в Адана. (Анадолска информационна агенция, AП, CP - 16/08/09)

Трима задържани в Гуантанамо се завърнаха в БиХ
					17/12/2008
					Трима задържани в Гуантанамо, родом от Алжир, бяха прехвърлени в приетата от тях нова родина Босна и Херцеговина и освободени във вторник след близо седем години, прекарани в американския център за задържане в Куба.
					(Лос Анджелис Таймс - 17/12/08; AП, Ройтерс, АФП, Би Би Си, НПР, Министерство на отбраната на САЩ - 16/12/08; НПР - 20/11/08)
 
					 
						
Босненски граничен полицай стои на пост, докато Надя Диждаревич очаква съпруга си, един от тримата алжирци, изпратени обратно в БиХ след близо седем години престой в Гуантанамо. [Гети Имиджис]
						Трима граждани на Босна и Херцеговина (БиХ) бяха изпратени у дома със самолет във вторник (16 декември), близо четири седмици, след като съдия от Вашингтон нареди тяхното освобождаване от центъра за задържане на САЩ в залива Гуантанамо в Куба. 
						Тримата -- Мустафа Аит Идир, Мохамед Нешла и Хаджи Будела – бяха между шестима родени в Алжир граждани на БиХ, които бяха арестувани през октомври 2001 г. по подозрения в участие в заговор за взривяване на американското посолство в Сараево. Останалите трима бяха Лакдар Бумедиен, Сабер Лахмар и Балкасем Бенсая. 
						Властите в БиХ предадоха групата на американските власти през януари 2002 г. и заподозрените бяха прехвърлени в залива Гуантанамо. 
						По-рано тази година алжирците и други затворници от центъра за задържане в Куба спечелиха решение на Върховния съд на САЩ, което даде възможност на затворниците от Гуантанамо да обжалват задържането си пред граждански съдилища. 
						Миналия месец американският окръжен съдия Ричард Дж. Леон постанови, че Идир, Нешла, Будела, Лахмар и Бумедиен трябва да бъдат освободени поради липса на достатъчно доказателства за участието им в терористични дейности. 
						"Макар и да признава, че доказателствата са били подходящи за използване с разузнавателна цел ... (съдията) заключи, че правителството не е изпълнило задължението си да докаже в процедура с явяване на задържаните пред съда, че те са били вражески бойци по закона за въоръжените конфликти,” заяви във вторник Министерството на отбраната на САЩ. 
						В изявлението се съобщава за прехвърлянето на трима задържани в тяхната „страна на гражданство”, БиХ, без да ги посочва поименно. Лахмар и Бумедиен, които също трябва да бъдат освободени съгласно разпореждането на Леон, не бяха предадени на БиХ във вторник заедно с Идир, Нешла и Будела. Макар и да имат босненско гражданство, според съобщенията то им е било отнето.
						"В Гунатанамо остават още близо 60 задържани, за които американското правителство е определило, че имат право на прехвърляне или освобождаване,” съобщи Министерството на отбраната. „Заминаването на тези затворници е предмет на текущи дискусии между Съединените щати и други държави." 
						Що се отнася до Бенсая, съдия Леон постанови миналия месец, че са налице достатъчно доказателства в подкрепа на обвиненията, че той е планирал да замине за Афганистан, „за да улесни пътуването на други, готови да направят същото,” което е достатъчно той да бъде определен като вражески боец. Следователно той остава под стража.
						По време на арестите в БиХ Бенсая бе описан като основна фигура в групата и, според твърденията, първи заместник на Осма бин Ладен в Европа. Той бе арестуван въз основа на сведения на чужди разузнавания, сочещи, че е имал поне един телефонен разговор с високопоставен активист на „Ал Кайда”. 
						Останалите петима алжирци са работели към арабски благотворителни агенции, действащи в БиХ. По време на тяхното арестуване някои хуманитарни агенции в БиХ изглежда са играли роля в укрепването на международната терористична мрежа. „Свързана с въпроса статия: Humanitarian Agencies Under Scrutiny in Bosnia and Herzegovina (Разследват хуманитарни агенции в Босна и Херцеговина"
						Идир, Нешла и Будела пристигнаха на летището в Сараево във вторник вечерта с извънреден полет. Те бяха предадени на полицейските власти в БиХ и освободени два часа по-късно след процес на идентифициране. 
						В залива Гунатанамо продължават да бъдат задържани около 250 лица, се казва в изявлението на Министерството на отбраната. От 2002 г. приблизително 520 затворници са напуснали центъра и са заминали за други страни, между които Албания и Турция.

НАТО призова за решаване на спора за името между Македония и Гърция 
					16/10/2008
					 
						БРЮКСЕЛ, Белгия -- НАТО иска бързо решаване на спора за името между Скопие и Атина, каза генералният секретар на НАТО Яп де Хоп Схефер пред македонския министър-председател Никола Груевски на среща в сряда (15 октомври). "Ние искаме взаимно приемливо решение колкото може по-скоро, за да ... приветстваме Македония като членка", каза по-късно пред журналисти говорителят на НАТО Джеймс Апатурай. Македония желае намирането на компромис, каза Груевски, но настоя за запазване на "идентичността и достойнството" на Македония. Той призна, че спорът остава основната пречка пред членството в НАТО и ЕС.
						Груевски се срещна и с върховния представител на ЕС по въпросите на сигурността Хавиер Солана и подчерта, че Македония е изпълнила всички технически предварителни условия и очаква решението на ЕС за прилагането на безвизов режим от следващата година. Груевски се срещна и с американския посланик в НАТО Кърт Волкър, който отново подчерта подкрепата на своята страна за евро-атлантическата интеграция на Македония.
						Междувременно в Скопие президентът Бранко Цървенковски каза, че замяната на името "Бивша югославска република Македония" с "Република Македония-Скопие" би било "справедливо решение". Това бе предложение, което специалният пратеник на ООН Матю Нимиц направи преди срещата на върха на НАТО през април в Букурещ, където Гърция наложи вето на кандидатурата за членство на Македония. 
						Цървенковски и Груевски ще се срещнат в четвъртък, за да се опитат да съгласуват съвместна позиция по въпроса за името. И двамата имат резерви във връзка с последното предложение на Нимиц, което бе оповестено миналата седмица. (МИА, МРТ, Макфакс, A1, Болкънинсайт, Сител - 15/10/08)

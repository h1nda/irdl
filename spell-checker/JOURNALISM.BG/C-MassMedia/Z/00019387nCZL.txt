Хърватската полиция задържа четирима за нападение над домове на завърнали се сърби
					26/07/2006
					 
						ЗАГРЕБ, Хърватия -- Във вторник (25 юли) полицията арестува четирима души, заподозрени, че предишната нощ са замервали с камъни домовете на етнически сърби, завърнали се в село Биляни Дони в община Задар. Не се съобщава за ранени, но на къщите са били нанесени щети. Според полицията заподозрените са се опитали и да предизвикат пожари в околността. 
						Президентът Стипе Месич, службата на ВКБООН и Сръбският народен съвет в Хърватия заклеймиха инцидента в отделни изявления във вторник. Те изразиха задоволство от бързата реакция на местната полиция и пожарникарите и призоваха за нулева толерантност към инциденти с етнически мотиви. (Нови лист, Пословни дневник - 26/07/06; ХИНА, ХРТ - 25/07/06)

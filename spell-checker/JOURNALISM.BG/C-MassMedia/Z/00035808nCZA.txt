Германия призова Сърбия да приеме Косово
					27/08/2010
					"Независимостта на Косово е реалност", заяви в четвъртък германският министър на външните работи Гидо Вестервеле, като призова Белград да приеме този факт.
					(Euobserver, Блиц - 27/08/10; АФП, Ройтерс, ДПА, АКИ, Канейдиън Прес, Дойче Веле, Гласът на Америка, РСЕ/РС, RTTNews, Бета, Б92, Блиц - 26/08/10; РСЕ/РС - 25/08/10)
 
					 
						
Германският министър на външните работи Гидо Вестервеле посети исторически квартал в Сараево в четвъртък (26 август). [Гети Имиджис]
						Германският министър на външните работи Гидо Вестервеле призова в четвъртък (26 август) Сърбия да спре да оспорва независимостта на Косово и вместо това да съсредоточи усилията си върху целта за членство в ЕС. 
						"Държавите, които искат да се присъединят към Европа, трябва да водят балансирана политика", предупреди Вестервеле по време на реч в университета в Белград, като подчерта, че членството в 27-членния блок изисква "диалог по практическите въпроси". 
						След като продължилите с месеци преки преговори за статута между Белград и Прищина под егидата на ООН не доведоха до споразумение, Косово обяви независимост през февруари 2008 г. 
						По инициатива на Сърбия по-късно през същата година Общото събрание на ООН прие резолюция, с която поиска от Международния съд (МС) да даде консултативно становище относно законосъобразността на този акт. Миналия месец основният съдебен орган на ООН постанови, че декларацията за независимост на Косово не нарушава международното право. 
						До този момент Косово е признато от 69 държави от цял свят, включително от САЩ и 22 държави, членки на ЕС, сред които и Германия. 
						Очаква се през септември Общото събрание на ООН да обсъди нов проект за резолюция, внесен от Сърбия, който на практика обезсилва становището на МС и призовава за провеждането на нови преки преговори по между Белград и Прищина по "всички открити въпроси". 
						В Сърбия, която е вторият етап от обиколката му в четири държави, някога част от бивша Югославия, Вестервеле заяви, че констатациите на съда на ООН са "недвусмислени" и би трябвало да сложат край на всички по-нататъшни обсъждания по въпроса за статута на Косово. 
						"Независимостта на Косово е реалност. Няма смисъл да се отричат фактите", заяви той, като отбеляза, че географската карта на Югоизточна Европа вече е начертана и завършена. 
						След разговори със сръбския премиер Мирко Цветкович Вестервеле заяви, че бъдещето на всички държави от Западните Балкани е в ЕС. Той обаче посочи, че блокът няма да приеме нови държави, които водят отдавнашни външни спорове и не са готови да ги решат "в сътрудничество". 
						"Ще дойде ден, когато представителите на ЕС, Косово и Сърбия ще седят около една и съща маса", каза той. "Може би според някои това е утопия, но помирението е възможно, ако приемете реалността." 
						Вестервеле също така призова Белград, който през последните месеци инвестира много енергия и усилия, за да осигури подкрепа за своя проект за резолюция на ООН и да предотврати признаването на независимостта на Косово от нови държави, да се откаже от политиката си на конфронтация. 
						"Онези, които подкрепят конфронтацията, които повдигат въпроси за статута въпреки преценката на международните институции, че това не е необходимо, правилно или юридически обосновано, имат да подготвят много домашни", е заявил той, цитиран от италианската осведомителна агенция АКИ. 
						Германският министър на външните работи се срещна и със своя колега от Сърбия Вук Йеремич, с президента Борис Тадич и с представители на парламентарно представените партии. 
						Признавайки, че подкрепата на Германия, която има голямо влияние в ЕС, е от ключово значение за кандидатурата на Сърбия за членство, Йеремич ясно посочи, че Белград няма да отстъпи в ООН. 
						"Сърбия няма да оттегли внесената в Общото събрание на ООН резолюция, но ние сме готови за конструктивни преговори по всички въпроси, включително и по отношение на резолюцията", заяви той. "Не можем да подкрепим заключение, което би потвърдило независимостта на Косово."

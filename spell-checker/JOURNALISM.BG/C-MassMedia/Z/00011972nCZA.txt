Турция се стреми да регулира използването на кредитни карти 
					14/09/2004
					Броят на кредитните карти се увеличава в Турция, а оттам се увеличават и дълговете, натрупани чрез тях. Загрижено за трудности, свързани с платежния баланс, правителството се стреми да регламентира тяхното използване. 
					От Фатих Баран за Southeast European Times в Истанбул - 14/09/04
 
					 
						
Нов доклад сочи, че броят на притежателите на кредитни карти е достигнал 23.2 млн. в Турция, страна с население от 68 млн. души. [Архив ]
						Увеличаването на операциите с кредитни карти и на длъжниците по линия на кредитните карти поражда загриженост в турските власти. Според данни на Централата банка обемът на операциите с кредитни карти е нараснал на 5.6 млрд. евро през август, а непогасеният дълг, натрупан чрез кредитни карти, се изчислява на 233.2 млн. евро. Доклад, подготвен от Търговска камара на Анкара, показва, че броят на притежателите на кредитни карти е достигнал 23.2 млн. в Турция, страна с население от 68 млн. души. 
						В течение на две десетилетия Турция страдаше от икономическа и политическа нестабилност. След внушителната победа на Партията на справедливостта и развитието (АКП) на общите избори през ноември 2002 г. правителството предприе мерки за съживяване на икономиката. Съгласно споразумението за заем от МВФ, Турция трябва да постигне нарастване на БВП от 5 % и доход на глава от населението от 3 270 евро до края на 2004 г. 
						Увеличаването на операциите с кредитни карти безпокои правителството поради възможността да възникнат трудности с платежния баланс. Според групи на потребителите кредитните карти често пъти се издават без да се преценява фактическата покупателна способност на клиента. В резултат на това нараства дългът от непогасени сметки по кредитни карти. 
						Агенцията за банкова регулация и надзор е подготвила проектозакон, който цели да внесе ред в системата на кредитните карти. Законът ще изисква от банките да поставят кредитни лимити въз основа на финансовото състояние на клиента, а процедурите и условията за издаване на кредитни карти ще се определят от пазарните условия и международните стандарти. 
						Турският съюз на банките (ТСБ) обаче призова правителството да възприеме "внимателен" подход, подчертавайки, че кредитните карти допринасят за развитието на икономиката. В интервю за местна телевизия, шефът на ТСБ Ерсин Озиндже каза, че поставянето на ограничения върху кредитните карти би било погрешно. Използването им подпомага свиването на сивата икономика, посочи той.

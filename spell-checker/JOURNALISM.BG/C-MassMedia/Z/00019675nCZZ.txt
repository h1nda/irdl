Наука и технологии: Хърватите харчат най-много за телекомуникации в ЮИЕ
					21/08/2006
					Проучване на ЕК цели да установи сумите, които домакинствата изразходват за стационарни телефонни линии, мобилни връзки и достъп до интернет. Също в наука и технологии: Албания се надява да осъществи първия си опит за бъбречна трансплантация, Румъния председателства Международната комисия за опазване на река Дунав, а Хърватия дава ход на пилотен проект за е-туризъм.
					
 
					 
						
[Гети Имиджис]
						От страните в ЮИЕ, които не са членки на ЕС, Хърватия изразходва най-много средства за телекомуникации. Това бе установено от проучване на ЕК, според което домакинствата в Хърватия харчат средно по 30 евро на месец за стационарни телефонни линии, мобилни връзки и достъп до интернет. След тях идват черногорците, които харчат около 24 евро на месец, следвани от българите (14 евро) и турците (10,4 евро). За сравнение домакинствата в страните-членки на ЕС харчат средно по 53 евро. 
						*** 
						В момента в Черна гора има около 115 000 потребители на интернет според анализ на правителството за състоянието на ИТ и телекомуникациите в страната. Потреблението на интернет се оценява на 17,5 процента. Най-често използваната скорост е 200 Mbps. 
						*** 
						
Албанското правителство реши да отпусне допълнително 151 000 евро за лечението на пациенти, страдащи от хронична бъбречна недостатъчност. Бъбречните трансплантации могат да се извършват единствено в чужбина, обикновено в Турция и Гърция, а капацитетът за лечение с хемодиализа е ограничен. Болниците в Албания могат да осигурят хемодиализа едва на 150 пациенти. В резултат на новото споразумение за сътрудничество с италиански и египетски лекари обаче през следващата година може да бъде направен първият опит за бъбречна трансплантация в Албания. 
						*** 
						"Петрол Офиси", водещият доставчик на горива в Турция, съобщи, че е постигнал споразумение с британската компания "Оксоника", която осъществява активни изследвания в областта на нанотехнологиите. "Оксоника" ще достави на турската фирма нанокатализиращ продукт-добавка за горива "Енвирокс", който намалява замърсяването на въздуха. Осъществяването на проекта ще започне след няколко месеца. 
						*** 
						
Румъния ще поеме председателството на Международната комисия за опазване на река Дунав (МКОРД) през 2007 г., съобщи държавният секретар на Министерството на околната среда Лучия Ана Варга. Приоритет на председателството ще бъде предотвратяването на щетите от природните бедствия в района, добави тя. Страните-членки на МКОРД се срещнаха миналата седмица във Виена, за да обсъдят мандата на Румъния. 
						*** 
						
Хърватският град Криквеница пусна електронен портал с информация за туристическите дестинации и услуги в областта. Ако пилотният проект за е-туризъм се окаже успешен, може да го последват и други ключови туристически обекти. 
						
(Различни източници – 14/08/06 – 21/08/06)

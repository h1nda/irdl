Косово ще бъде водеща тема на срещата на високо равнище на Г-8
					04/06/2007
					 
						БЕРЛИН, Германия -- Очаква се бъдещето на Косово да бъде водеща тема на 33-ата среща на високо равнище на Г-8, която трябва да се проведе от сряда (6 юни) до петък в германския курорт Хайлигендам. Германският канцлер Ангела Меркел обаче каза в неделя пред "Шпигел", че не очаква по време на срещата да се вземат каквито и да било решения. 
						Междувременно ръководителят на пресслужбата на сръбското правителство Сърджан Джурич каза, че сръбският министър-председател Воислав Кощуница и руският президент Владимир Путин планират да се срещнат в Санкт Петербург на 9 юни. Очаква се разговорите да се съсредоточат върху възобновяването на преговорния процес за статута на Косово, както призовават и Белград, и Москва. (Блиц, Данас, Глас явности - 04/06/07; Танюг, Б92, Бета, FoNet - 03/06/07)

Наука и технологии: Бил Гейтс ще посети Румъния
					29/01/2007
					Очаква се в началото на февруари основателят на "Майкрософт" Бил Гейтс да присъства на официалното пускане на нов продукт на пазара. Още новини от областта на науката и технологиите: Черна гора стана 188-ият член на Световната метеорологична организация; македонската компания On.net започна да предлага фиксирани телефонни услуги
					
 
					 
						
Очаква се основателят на "Майкрософт" Бил Гейтс да посети Румъния. [Гети Имиджис]
						Бил Гейтс, основателят на "Майкрософт", ще посети Румъния в началото на февруари. Гейтс ще присъства на официалното пускане на нов продукт на "Майкрософт" на румънския пазар. "Майкрософт Румъния", която през 2006 г. отчете увеличение на печалбата от 29 % спрямо предходната година, се надява да я утрои до 2010 г. 
						*** 
						
Черна гора стана 188-ият член на Световната метеорологична организация (СМО) на 24 януари. Страната кандидатства за членство, след като се отдели от бившия държавен съюз със Сърбия миналата година. СМО е агенцията на ООН за метеорология (време и климат), приложна хидрология и свързаните геофизични науки. 
						*** 
						
България бе приета за член на Международната парламентарна асамблея за информационни технологии (ИПАИТ) на 5-ата конференция на ИПАИТ в Хелзинки. ИПАИТ е световна междупарламентарна институция, която работи за насърчаване на сътрудничеството в областта на информационните и комуникационните технологии. 
						*** 
						Софтуерният клон на гръцкия производител на телекомуникационно оборудване "Интрасофт Интърнешънъл" спечели договор за 20 млн. евро за осигуряване на мрежова поддръжка за Европейската комисия (ЕК), съобщи компанията в четвъртък (25 януари). По силата на споразумението през следващите шест години "Интрасофт Интърнешънъл" ще поддържа мрежите на ЕК за предаване на данни, за телефония, видеоконферентни връзки и телевизия. 
						*** 
						Регионална конференция под надслов "Насърчаване на конкурентоспособността чрез международни стандарти и технически правила" се проведе в Македонската търговска камара в Скопие в четвъртък (25 януари). На нея присъстваха представители на асоциации и експерти в областта на информационните технологии (ИТ) от Босна и Херцеговина, България и Македония. Участниците бяха единодушни, че въвеждането на международни стандарти за качествена работа е от огромно значение за напредъка на ИТ индустриите в региона и за превръщането му в привлекателно място за чуждестранните клиенти и инвеститори. 
						 *** 
						
Македонският доставчик на Интернет услуги On.net започна да предлага фиксирани телефонни услуги в сряда (24 януари). On.net стана вторият оператор на фиксирани телефонни услуги в Македония след "Македонски Телекомуникации" (МТ), която е унгарска собственост. Компанията съобщи, че смята да конкурира МТ, като предложи по-ниски цени за международните и извънградските разговори. 
						
(Различни източници -- 22/01/07-29/01/07)

Проучване на Интерпол: Гърция има най-ниско ниво на престъпност в Европа
15/01/2004
Статистически данни, публикувани наскоро от Интерпол, посочват, че Гърция има категорично най-ниското ниво на престъпност в Европа, което я поставя сред най-безопасните страни за живот или посещение.
От Георгиос Анагностопулос за Southeast European Times от Атина - 15/01/04
 
 
Проучвания, публикувани от Интерпол, посочват, че Гърция има най-ниско ниво на престъпност в Европа, което я поставя сред най-безопасните страни за живот или посещение. През 2002 г. е имало само 4 145 закононарушения на 100 000 жители. От тях - две убийства, осем сексуални престъпления, две изнасилвания и 672 кражби. Според Интерпол 85 % от престъпленията са разкрити.
За сравнение в Обединеното кралство е имало средно три пъти повече убийства, десет пъти повече сексуални престъпления, шест пъти повече изнасилвания и кражби. Едва 23 % от приблизително 5 673 000 престъпления са разкрити.
Различен е и профилът на престъпността в двете страни. В цифри кражбите и престъпленията с наркотици са сравнително високи в Гърция, но по-сериозните престъпления срещу личността -убийство, изнасилване и сериозно насилие - не са чести. За Обединеното кралство и за по-голямата част от Западна Европа е вярно точно обратното.
Гърция обаче заема едно от челните места в прането на пари, незаконния трафик и фалшифицирането на валута. Това не е чудно, тъй като страната е международен път, по който преминават престъпниците между Европа, Африка и Азия.
Според икономиста Илиас Йоакимоглу, който притежава по-нови статистически данни от публикуваните от Интерпол, Дания, Белгия, Швеция, Финландия и Франция заемат от второ до шесто място. На последните места са Германия, Австрия и Гърция. Финландия и Испания изглежда имат най-високи показатели за убийствата, а Обединеното кралство и Дания са с най-високи данни за престъпления, свързани с физическо насилие (изнасилвания, телесни повреди, грабежи).
Но Йоакимоглу, който е направил това проучване за Консултантския изследователски институт "Ви-проджект", казва, че гърците са с най-високо чувство на несигурност сред всички европейци. Те най-много от всички европейски народи се страхуват от престъпления.
Един от факторите, който има сериозно влияние върху отношението към престъпността, са масмедиите. В очакване на Олимпийските игри, които ще се проведат в Атина през август, медиите подчертават недостатъците на мерките за сигурност, което кара някои хора да се притесняват, че страната няма да може да се справи със заплахите.
Гърция е инвестирала 597 млн. евро в мерките за сигурност на игрите, най-високата сума, похарчена някога за тази цел за каквато и да е проява. Силите за сигурност на Олимпиадата включват 70 000 души, без да се смята армията.
Въпреки това 21 % от гръцкото население продължава да се притеснява от възможен терористичен удар. Но министърът на обществения ред Георгиос Флоридис, който е координирал мерите с разузнавателни агенции от Съединените щати, Обединеното кралство, Израел, Франция, Германия и други страни, изрази увереност, че нищо не може да проникне през мрежата за безопасност.

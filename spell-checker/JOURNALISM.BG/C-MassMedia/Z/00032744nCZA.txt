Курортът “Брезовица” в Косово е готов за приватизация
					16/12/2009
					SETimes неотдавна разговаря с председателя на Съвета на директорите на Агенцията по приватизация на Косово Дино Асанай за отварянето на най-известния ски курорт в страната за инвеститорите.
					От Линда Карадаку за Southeast European Times от Прищина -- 16/12/09
 
					 
						
Сноубордист се спуска по склоновете на “Брезовица”. [Гети Имиджис]
						От започването на процеса на приватизация на косовския ски център „Брезовица” през 2006 г. той се сблъсква с множество предизвикателства. 
						"Косовското подразделение на Сръбската търговска камара твърди, че дружеството е собственост на белградската компания „Инекс-Интерекспорт”, както и че Сърбия трябва да направи повече, за да запази активите на своето дружеството в Косово", съобщи осведомителна агенция „Танюг” в края на миналата година. 
						Според ЮНМИК както Косовската агенция по приватизация, така и Сръбската агенция по приватизация са започнали приватизацията. 
						В спонсорираното от ЮНМИК телевизионно предаване "Данас &amp; Сутра" беше казано, че приватизацията е била отложена „за да се намали политическото напрежение и да се изчака решението за статута на Косово". 
						
						SETimes разговаря с председателя на Съвета на директорите на Агенцията по приватизация на Косово Дино Асанай за отварянето на най-известния ски курорт в страната за инвеститорите. 
						
						SETimes: Какви са приватизационните процедури за туристическия/ски център “Брезовица”? 
						
						Дино Асанай: Агенцията по приватизация на Косово използва метода на създаването на нова компания. По същество активите на държавното предприятие (ДП) се прехвърлят на НоваКо [нова компания]. По този начин активите се освобождават за незабавни инвестиции. 
						Решение за старите задължения и вземания се взема при ликвидацията на ДП [старото дружество]. 
						
						SETimes: Бихте ли поканили чуждестранни инвеститори да дойдат, да участват в конкурси и да инвестират в тези обекти? 
						
						Асанай: Към днешна дата в базата данни на агенцията са регистрирани около 8 482 инвеститори. От тях 3 014 отговарят на предварителните условия, като местни и чуждестранни инвеститори. Трябва да се отбележи, че над 30 % от общите постъпления [продажби] от приватизацията са от чуждестранни инвеститори. В този конкретен случай "целевата група" от потенциални инвеститори ще обхваща лицата с опит в конкретната дейност на предприятието. 
						
						SETimes: Колко важна е приватизацията за Косово? 
						
						Асанай: ДП „Туристически/ски център Брезовица” се намира в община Щръбце в югозападната част на района на Гниляне. Съседните общини са Призрен, Сува Река, Феризович и Качаник. 
						ДП „Туристически/ски център Брезовица” е единственият център за зимен туризъм в Косово, който предлага изключителни природни условия за ски спортове. В момента предприятието има персонал от 225 души, които работят предимно в хотелските обекти. Поради факта, че в Косово не съществуват подобни бази, на местно равнище курортът няма особени конкуренти в зимния туризъм, особено що се отнася до ски спортовете. 
						Курортът разполага с всички предпоставки да се превърне в най-доброто място за почивка и ски спортове в тази част на Балканите. Той предлага атрактивна гледка към Шар планина и отлични климатични условия, позволяващи карането на ски от ноември до май. 
						В областта на маркетинга се прави много малко, тъй като основната дейност са преките лични контакти с клиентите. Курортът в момента се нуждае от маркетингов план и мащабна рекламна кампания, за да може да се възползва от съществуващите възможности за развитие.

НАТО и ЕУФОР са готови да работят заедно в БиХ
					24/11/2004
					Комадващите на СФОР и новосъздадените мироопазващи сили на ЕС (ЕУФОР) проведоха съвместна пресконференеция във вторник, като потвърдиха готовността си да работят заедно, за да гарантират плавен преход и високо ниво на сътрудничество.
					От Антонио Пърленда за Southeast European Times от Сараево – 24/11/04
 
					 
						
Командващият на СФОР, бригаден генерал Стивън Шук от армията на САЩ (вляво), и командващият на ЕУФОР, генерал-майор Дейвид Лийки от Великобритания, дадоха съвместна пресконференция в Сараево във вторник (23 ноември). [АФП]
						След като в понеделник (22 ноември) Съветът за сигурност на ООН даде единодушното си одобрение за разполагането на ръководени от ЕС мироопазващи сили в Босна и Херцеговина (БиХ), командващият на новите военни части и колегата му от СФОР обявиха, че са готови да работят заедно. 
						"Това е съвместно усилие на НАТО, ЕС и властите в БиХ. Заедно ще действаме по-добре", каза във вторник командващият на СФОР, бригаден генерал Стивън П. Шук, на съвместна пресконференция с командващия на ЕУФОР, генерал-майор Дейвид Лийки. 
						"След като всички насоки и идеи бъдат изпратени от Брюксел, ще уточним детайлно как да действаме най-добре", каза той. 
						СФОР ще приключи мисията си на 2 декември, след като изпълни задачата си да гарантира безопасна и сигурна обстановка в БиХ, каза Шук. Той добави, че дългосрочният политически ангажимент, поет от НАТО към БиХ, си остава непроменен и отбеляза, че остатъчното военно присъствие на алианса в страната ще се изразява в създаването на щаб под негово командване. 
						Щабът на НАТО в Сараево ще продължи да подкрепя военната реформа в БиХ и ще поема други спомагателни задачи, включително антитерористична дейност и съдействие за откриване на военнопрестъпници, издирвани от трибунала на ООН в Хага, каза Шук. 
						Церемонията по откриването на щаба на НАТО в Сараево ще се проведе едновременно с церемонията по встъпване в длъжност на ЕУФОР в база "Бутмир" на 2 декември. 
						През последните осем години в най-продължителната мироопазваща мисия на НАТО са участвали повече от 500 000 войници от 43 страни. ЕУФОР ще има същия мандат като СФОР, но ще подкрепя и политическия ангажимент на ЕС, програмите за подпомагане и продължаващите полицейски и наблюдателни мисии, за да помогне на БиХ да осъществи по-нататъшен напредък към европейска интеграция. 
						Присъствието на ЕС ще се ръководи от главния пратеник на международноата общност в страната, върховният представител Пади Ашдаун, който заема и поста на специален представител на ЕС в БиХ. Задълженията му на върховен представител ще бъдат прехвърлени към поста му на представител на ЕС. 
						Лийки каза, че ЕУФОР ще осигури силен и опитен контингент от 7 000 войници от 33 страни, включително 22-те страни членки на ЕС. 
						"Приносът на различните държави със свое присъствие тук се изразява изцяло в активите и възможностите на ЕУФОР", каза Лийки. "Всички операции, които ЕУФОР ще провежда тук, ще бъдат изключително операции на нашите военни части. Споразумението "Берлин плюс" даде на ЕУФОР възможност да не дублира такива съоръжения, като комуникации и информационна структура и архитектура, сателитни мрежи и др. Ние ще обменяме разузнавателни сведения, защото тук НАТО разполага с цяла база с разузнавателни данни и съоръжения. Също така съвместно ще използваме някои договорни споразумения за поддръжка на базите, сключени от НАТО в миналото." 
						Шук и Лийки подчертаха, че основната отговорност за арестуването на заподозрените във военни престъпления лица носят властите в БиХ. Но, каза Лийки, ЕУФОР ще продължи интензивното издирване съвместно с щаба на НАТО. 
						"Имаме много добра координация. Задачата ще бъде изпълнена", каза Лийки пред репортерите.

Хърватия избра звезда от телевизионно реалити шоу за свой представител в конкурса на Евровизия
					06/03/2009
					Певецът Игор Цукров ще представя Хърватия на Евровизия 2009 г. в Москва.
					От Наташа Радич за Southeast European Times от Загреб -- 06/03/09
 
					 
						
Игор Цукров спечели „Дора 2009". [Архив]
						Игор Цукров, млад изпълнител, който започна кариерата си с помощта на реалити шоу, спечели “Дора 2009" - конкурсът, с който Хърватия избира своя представител на Евровизия. Общо 16 финалисти се съревноваваха на 28 февруари за правото да представят балканската страна в Москва. 
						Кариерата на родения в Сплит певец започна след участието му в телевизионното реалити шоу „Операция триумф“, което се излъчва в Хърватия, Македония, Сърбия, Черна гора и Босна и Херцеговина. Шоуто представя 16 амбициозни певци, които в продължение на три месеца са студенти в академията на “Операция триумф”. 
						„Дора 2009" се проведе в хотел "Кварнер” в Опатия. Припевът на спечелилата първа награда песен, дуета Beautiful Tena, се изпълнява заедно от професионалната певица Андрея Шушняра и Цукров. "Обещавам, че ще направя Хърватия щастлива в Русия," каза Цукров след победата. Той и Шушняра ще излязат на сцената в Москва на 14 май. 
						Композитор на "Beautiful Tena" е хърватският създател на хитове Тончи Хулич, влиятелна фигура в балканския шоубизнес, а автор на текста е съпругата му Векослава. Хулич е написал четири от песните, изпълнени от хървати на Евровизия, включително "Мария Магдалена", която Дорис Драгович изпя на Евровизия 1999. Тя, както и Мая Благдан (1996 г., "Света Любав"), бяха класирани на четвърто място, като до този момент това е най-добрият резултат за Хърватия на Евровизия. 
						Миналата година обаче “Кралеви улице &amp; 75 Сентс” заеха 21-во място - най-лошия финал за Хърватия. След това фиаско някои решиха, че страната трябва да не участва в конкурса една година. 
						
						Хърватия участва в Евровизия като независима държава от 1993 г., когато женската вокална група “Путокази” представи страната с “Don't Ever Cry”. 
						През 1989 г. хърватска група от Задар спечели Евровизия, но тя представяше Югославия. Песента на “Рива” се казваше "Rock Me". 
						Единадесетгодишният хърватин Дино Йелусич имаше по-голям успех от по-възрастните участници, след като страната стана независима. Той спечели първото издание на конкурса за песен на Евровизия за деца през 2003 г. със своя интерпретация на "You Are My One and Only".

Белград и Подгорица приемат по-близки становища по конституционната харта 
					07/04/2005
					 
						БЕЛГРАД, Сърбия и Черна гора -- Сръбският премиер Воислав Кощуница и черногорският му колега Мило Джуканович се срещнаха в сряда (6 април) и съгласуваха гледните си точки по измененията в сръбско-черногорската конституционна харта, предаде държавната осведомителна агенция "Танюг". Новината, че двете републики са по-близо до сключване на споразумение за бъдещето на държавния съюз, изпревари посещението на върховния представител на ЕС по въпросите на сигурността Хавиер Солана в Белград в четвъртък.
						Също в сряда бившият генерал от сръбската полиция Сретен Лукич се яви за първи път пред Хагския трибунал, където трябва да отговаря по обвинения в престъпления срещу човечеството във връзка с косовския конфликт през 1998-1999 г. Той поиска да се произнесе по обвиненията на по-късна дата. Лукич, който бе прехвърлен в Хага по-рано тази седмица, ще се яви отново пред трибунала на 4 май. (Данас - 07/04/05; Танюг, Бета, Б92 - 06/04/05)

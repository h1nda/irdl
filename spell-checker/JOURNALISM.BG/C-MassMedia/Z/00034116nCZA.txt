България отлага кандидатстването си за членство в еврозоната
					12/04/2010
					Макар че България не се отказва от амбициите си за членство в еврозоната, някои нови данни накараха правителството да отложи засега плановете си.
					(Dnevnik.bg, Стандарт - 12/04/10; Ройтерс, Медиапул, Dnevnik.bg, Агенция София нюз - 11/04/10; Ройтерс, АП, АФП, ДПА, Блумбърг, Уол Стрийт Джърнъл, Capital.bg, Dnevnik.bg, Медиапул, София Ехо, Агенция София нюз - 09/04/10)
 
					 
						
България няма да се присъедини към еврозоната тази година. [ЕС]
						България няма да кандидатства за членство в "чакалнята" на еврозоната, като ще изчака най-малко няколко месеца заради новината, че бюджетният дефицит за 2009 г. е значително по-голям от очаквания. 
						Кабинетът на дясноцентристката партия ГЕРБ, която дойде на власт през юли миналата година, е установил 150 неотчетени сделки, подписани от предишното, водено от социалистите правителство, заяви министърът на финансите Симеон Дянков в петък (9 април). 
						Общият размер на произтичащите от това нефинансирани задължения по "скрити" приложения към договори, сключени от повече от дванадесет министерства от края на 2008 г. до първата половина на 2009 г., възлиза на повече от 1,1 млрд. евро, каза Дянков пред репортери на пресконференция в София. 
						В резултат на това, съобщи той, през 2009 г. бюджетният дефицит ще скочи до 3,7 % от БВП в сравнение с първоначално отчетените 1,9 %, като по този ще надхвърли лимита на ЕС от 3 % от БВП. Бюджетните данни за 2008 г. също ще трябва да бъдат преразгледани, допълни той, отбелязвайки, че в резултат на неотчетените сделки регистрираният за тази година бюджетен излишък от 1,8 % от БВП ще намалее до 0,3 %. 
						Плановете на България бяха да внесе през юли заявление за присъединяване към механизма ERM2 - често наричан „чакалнята” на еврозоната. София се надяваше да приеме еврото като своя официална валута през 2013 г.
						 В изказване по време на пресконференцията с Дянков министър-председателят Бойко Борисов заяви, че поради размера на разликата не би било правилно София да подаде заявление. 
						"Официално се отказваме от плановете си да кандидатстваме за участие в механизма ERM2, тъй като това би било нахално, предвид този дефицит," каза Борисов. "Ние на практика сме лъгали колегите от еврозоната, не знаейки за този капан." 
						Министерството на финансите и прокуратурата вече са започнали разследвания срещу бивши министри и други висши длъжностни лица във връзка с подозрения за предполагаемото им участие в случаи на злоупотреба със служебно положение, произтичащи от скритите договори. 
						"Основната икономическа цел на България е преодоляването на кризата. Същевременно обаче членството в еврозоната продължава да е приоритет и ние продължаваме да работим за това", заяви Дянков в друго интервю за Българското национално радио . "Напълно е възможно да подадем официално заявление за присъединяване към еврозоната преди януари 2011 г." 
						Според Георги Ангелов, икономист от Институт "Отворено общество” в София, отлагането на кандидатстването за участие в ERM2 би било "груба грешка". След спирането на отдавна отлаганата реформа в здравеопазването, пенсионната система и публичната администрация подобен ход ще изпрати "изключително лош знак" към инвеститорите за готовността на правителството да се заема с трудни неща, заяви Ангелов. 
						Някои се опасяват, че поради настоящите проблеми, пред които е изправена най-бедната държава, членка на ЕС, след като бе притисната от икономическата криза, приемането на еврото няма да бъде от полза за страната. 
						"Цените ще се увеличат и обикновените българи ще станат по-бедни", каза за SETimes Димитър Николов, 22-годишен студент от София.

USAID помогна на 198 македонски ученици роми да получат дипломи за средно образование
					17/11/2008
					Благодарение на финансовата и образователна помощ стотици ученици роми успяха да получат диплома за средно образование, а много от тях сега продължават обучението си в македонски университети.
					От Марина Стояновска за Southeast European Times от Скопие -- 17/11/08
 
					 
						
Много ромски деца, особено момичета, отпадат от училище. [Гети Имиджис]
						Фетия Демировска и Агим Кариман са между 198-те роми в юношеска възраст, който завършиха средното си образование миналия месец с финансовата подкрепа на Американската агенция за международно развитие (USAID) и фондацията Институт "Отворено общество" - Македония (ФОСИМ). Според тях получените дипломи ще променят живота им към по-добро. 
						"Наистина се радвам, че завърших средното си образование и ще продължа да уча, защото съм се записала в Катедрата по социална работа на Факултета по философия в Университета в Скопие," казва Демировска. 
						Помощта, благодарение на която тя успя да постигне тази цел, бе предоставена чрез на започнала през 2004 г. съвместна програма. Всички кандидати получават годишна стипендия в размер на 481 евро, както и образователна помощ от наставници, които им помагат да се справят с предметите. 
						От дипломиралите се заедно с Демировска ученици 47 са учили 3 години в гимназия, а останалите - четири. От втората група 65 са продължили образованието си, като са се записали в македонски университети. 
						Много ромски деца, особено момичета, отпадат от училище, казва Демировска. Някои не успяват да завършат дори начално училище. "Ние, ромите, живеем в консервативна среда и ако някои от нас не се ползват с подкрепата на родителите си, е трудно да завършат училище," обяснява тя. 
						Кариман, който сега е записан в Медицинския факултет на Университета в Скопие, казва, че освен обучението в класната стая той и приятелите му са намерили нови приятели и са се научили да създават приятелства. "Мисля, че помощта от USAID и ФОСИМ ще промени живота ми," казва той. 
						На церемонията по дипломирането миналия месец дипломантите получиха поздравления от американския посланик в Македония Филип Рийкър, македонския президент Бранко Цървенковски и директора на ФОСИМ Владимир Милчин. 
						Рийкър даде висока оценка на съвместния проект и заяви, че той ще помогне за разрушаването на "порочния кръг от бедност и изолация", в който попадат ромите. Той съобщи, че USAID е “взела решение да инвестира в образованието на друга група от 120 ромски ученици, които в момента са в 11 клас", и изрази надежда, че след две години ще бъде чествано дипломирането им. 
						Цървенковски изрази загриженост, че "почти половината от ромите прекратяват преждевременно началното си образование", но добави: "Аз се надявам, че този пример ще вдъхнови и други ромски ученици." 
						"Ние създаваме човешки капитал. Ние инвестираме във вас. Надявам се, че вие ще инвестирате във вашата страна", заяви Милчин.

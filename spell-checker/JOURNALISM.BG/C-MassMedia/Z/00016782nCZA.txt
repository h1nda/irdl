Международната кризисна група призова ЕС да облекчи визовия режим за страните от Западните Балкани 
					30/11/2005
					Сегашната визова политика на ЕС към Западните Балкани предизвиква възмущение и влияе негативно върху регионалната стабилност, заяви Международната кризисна група в доклад, публикуван във вторник, като призова блока да започне да либерализира режима. 
					(Международна кризисна група, Ройтерс, Макфакс, Радио Б92, ДТТ-НЕТ - 29/11/05)
 
					 
						
Международната кризисна група препоръча облекчаване на визовият режим на ЕС за страните от Западните Балкани. [МКГ]
						Влиятелна международна правозащитна организация призова ЕС да предприеме поне частична либерализация на визовия си режим за четири страни от Западните Балкани, като посочи, че сегашната политика застрашава напредъка и стабилността в региона. 
						Настоящият визов режим за Албания, Босна и Херцеговина (БиХ), Македония и Сърбия и Черна гора, включително Косово, "предизвиква възмущение, спира развитието на търговията, бизнеса, образованието и по-отворените граждански общества и в края на краищата влияе негативно върху регионалната стабилност," заявява Международната кризисна група (МКГ) в новия си доклад "Европейските визи и Западните Балкани". 
						На срещата си на върха през 2003 г. в Солун ЕС пое ангажимент да въведе по-либерален визов режим за страните от Западните Балкани, но досега не е изпълнил това обещание, се казва в доклада от 26 страници, публикуван във вторник (29 ноември). 
						МКГ признава, че пълна визова либерализация вероятно ще бъде по-уместна, когато четририте балкански страни бъдат по-близо до приемане в ЕС. Но в същото време тя призовава блока да започне преговори по въпроса и очертава стъпките, които всяка страна трябва да предприеме, за да й бъде предоставен по-добър визов режим от ЕС. 
						Първоначално, казва МКГ, страните членки на ЕС трябва да обсъдят селективно либерализиран визов режим за някои групи, включително учени, представители на бизнеса и търговията, гражданското общество, медиите и официалните власти. Съюзът трябва да предвиди и по-широки визови облекчения за всички кандидати, казва организацията. 
						"Не става въпрос за емиграция, постоянно пребиваване или заплахи за работните места в ЕС," каза във вторник Никълъс Уайт, програмен директор за Европа на МКГ. "Става въпрос за либерализиране на режима за визи с ограничен срок, главно за студенти, бизнесмени и туристи, както и за това процесът на кандидатстване за виза да стане по-прост, по-бърз и по-безболезнен за всички. Сегашната система предизвиква възмущение, като кара мнозинството да плаща висока цена заради малцината престъпници." 
						МКГ приканва също четирите балкански страни да предприемат такива мерки, като сключване на двустранни споразумения със страните членки на ЕС за реадмисия на всички граждани на трети страни, пристигащи в ЕС от тяхната територия. Сред другите препоръчвани мерки са приемането на законодателство срещу нарушения на имиграционните закони на страните членки на ЕС, налагане на санкции на лицата, подпомагащи нелегалната имиграция, и въвеждане на интегрирано управление на границите в съответствие със стандартите на ЕС. 
						Освен това се призовават Албания, БиХ, Македония и Сърбия и Черна гора да "продължават да полагат усилия на регионално и национално ниво и отвъд границите на автономната област/държавата/републиката в борбата срещу организираната престъпност, наркотиците, незаконната имиграция, трафика на хора, прането на пари и тероризма". 
						Като подчертава, че реформаторските усилия в региона все още са нестабилни, тъй като гражданите виждат малко осезаеми ползи, МКГ заявява, че е време да им се предложат такива. 
						"Новото поколение на Балканите, което носи отговорност да изведе региона от тесногръдия национализъм и конфликтите към едно европейско бъдеще, не получава необходимите инструменти," каза Нийл Кембъл, анализатор на проучвания към МКГ. "Визова политика, която неизбежно поражда негодувание към ЕС, определено не е начин за постигане на напредък -- нито в региона, нито в Европа като цяло."

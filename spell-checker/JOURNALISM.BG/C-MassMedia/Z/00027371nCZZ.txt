Наука и технологии: iPhone 3G на “Епъл” пристига в Румъния
					11/08/2008
					Най-новият iPhone позволява на потребителите да сърфират в мрежата с два пъти по-висока скорост от първоначално представения модел. Още новини от областта на науката и технологиите: хакери удариха уебсайтовете на парламента на Черна гора и министерството на земеделието на Сърбия.
					 
						
iPhone 3G на “Епъл” ще излезе на пазара в Румъния по-късно този месец. [Гети Имиджис]
						Френската компания за мобилни телефони “Оранж” ще пусне на румънския пазар iPhone 3G на “Епъл” на 22 август. Устройството позволява работа в мрежата с два пъти по-висока скорост от първия iPhone и може да изпълнява стотици приложения от други доставчици.
						*** 
						
						Косовски хакери атакуваха уебсайта на сръбското министерство на земеделието на 4 август. Нормалното съдържание на уебстраницата бе заменено със заглавието "Република Косово", следвано от данни за бившата сръбска провинция и списък на призналите независимостта на страната държави.
						*** 
						
						Албански хакери обезобразиха уебсайта на парламента на Черна гора на 3 август. Началната страница бе заменена с изображение на двуглав орел, герба на Албания, и текст, в който се казва, че атаката е на групата “Улкин Хакърс” и на форума "ZeroCool".
						*** 
						
						Хърватия трябва да премине изцяло от аналогова към цифрова телевизия до 31 декември 2010 г., каза Игор Лучич, държавен секретар на Централната държавна служба. Правителството вече е осигурило средствата за прехода.
						*** 
						Клиниката по неврохирургия в Баня Лука е получила нов микроскоп, който ще бъде използван при сложни хирургически операции. Според директорката на клиниката Весна Иванишевич устройството ще позволи на местните специалисти да извършват процедури на най-високо микрохирургическо ниво.
						*** 
						Германски експерти ще реставрират общо 27 предмета, открити в древния албански град Аполония. Миналата година албанско-германски археологически екип откри предметите, които датират от 1-ви век от н.е.
						
						(Различни източници - 04/08/08 - 11/08/08)

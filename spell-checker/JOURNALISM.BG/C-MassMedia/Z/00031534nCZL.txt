Албански войници в Афганистан се заразиха от свински грип
					04/09/2009
					 
						ТИРАНА, Албания -- Четирима албански командоси са се заразили с вируса H1N1 в Афганистан, съобщиха местните медии в четвъртък (3 септември). Един войник е под лекарско наблюдение в испанския контингент, докато трима други са поставени под карантина. Състоянието на всички е стабилно. Медиите съобщиха, че преди няколко седмици около десет испански войници са били заразени с вируса и са били изпратени обратно в Испания за лечение.
						Съобщава се също, че имигрант, живеещ в Гърция, е първият албанец, починал от свински грип. Яни Метуши, 25-годишен, е бил лекуван от 19 август в атинска болница. Смята се, че той се е заразил, докато е бил на почивка на гръцкия остров Парос. Според лекарите той е имал и други заболявания, които са дали възможност вирусът да се разпространи по-бързо. (Болкън Уеб, Шекули, Toп Ченъл - 03/09/09)

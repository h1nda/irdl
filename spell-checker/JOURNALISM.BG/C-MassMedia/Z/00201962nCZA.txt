Преброяването в Македония беше прекратено заради нередности
					17/10/2011
					Членовете на Държавната комисия за преброяване на населението колективно подадоха оставка заради предполагаеми опити на етнически албанци да използват практики, които противоречат на Закона за преброяването.
					От Мишко Талески за Southeast European Times от Скопие – 17/10/11
 
					 
						
Каменният мост свързва райони на Скопие, населени с етнически македонци, албанци и други етнически групи. [Мишко Талески/SETimes]
						Миналия уикенд македонският парламент прие по ускорената процедура закон, с който спря влизането в сила на Закона за преброяване на населението. 
						Парламентът предприе това действие, след като преброяването беше прекратено на 11 октомври след оставката на членовете на Държавната комисия за преброяване на населението (ДКПН) четири дни преди насрочената крайна дата на преброяването. 
						„Законът не се прилагаше еднакво от преброителите и затова се наложи да спрем процеса на преброяване. Ако не бяхме направили това, нямаше да получим подходящи данни", заяви председателката на ДКПН Сободанка Гиевска. 
						Решението потвърди очакванията на бившата председателка на ДКПН Весна Яневска, която също подаде оставка един ден преди преброяването да започне, за предстоящи нередности. 
						Много критично настроени наблюдатели изразиха загриженост, че се подготвя повторение на преброяването от 2002 г., което според тях е било фалшифицирано. То показа, че етническите албанци съставляват над 20 % от населението на Македония, и това им позволи да се възползват от колективните права и привилегии, предвидени в Охридското рамково споразумение. 
						Опозицията не взе под внимание критиките, като обвини правителството в некомпетентност. 
						„Това е нечуван позор и огромен скандал за страната. Ние предупредихме, че правителството не може да изпълни каквато и да е статистическа операция, като преброяването на населението, в съответствие със закона”, заяви заместник-председателката на опозиционния Социалдемократически съюз (СДСМ) Ана Павловска Данева. 
						Управляващата ВМРО-ДПМНЕ обаче публикува изявление, в което настоя, че е действала правилно, защото е следвала без изключения принципите на правовата държава. 
						„За разлика от 2002 г., когато СДСМ допусна да бъдат събрани неверни данни и освободи директора на Статистическата служба в средата на преброяването, когато тогавашният председател на ДКПН оспори резултатите и подаде оставка, а бившият премиер Бранко Цървенковски така и не обясни как са преброили 120 000 албанци повече, днес законът трябва да бъде спазен”, заяви за SETimes говорителят на ВМРО Александър Бичиклиски. 
						Повечето албански длъжностни лица се въздържаха да изразят становище. Вицепремиерът Муса Джафери, отговарящ за прилагането на Охридското рамково споразумение, посочи пред медиите, че няма причина за страхове и до няколко месеца ще бъде организирано друго преброяване. 
						Анализаторът Веле Митановски обясни за SETimes, че спирането на преброяването е огромна стъпка, която може да се предприеме само със съгласието на най-високопоставените длъжностни лица. 
						„Ако премиерът вижда риск за националните и държавните интереси, това трябва да се посочи публично, независимо от последствията за междуетническите отношения и [коалиционните] междупартийни отношения. „Прекратяването на преброяването вероятно не е „краят на света”, но може да се окаже краят на институциите и на [вътрешното и международното] доверие в тях”, заяви Митановски за SETimes. 
						Преброяването е основна тема в македонските медии. 
						„Процесът не трябваше да започва в такива условия. По-добре е да се прекрати по този начин, отколкото да започне нов конфликт заради, да речем, 0,5 % албанци над изискваните по конституция 20 %”, каза за SETimes телевизионният редактор от "Канал 5" Горан Момировски. 
						Много от шестнадесетте хиляди преброители твърдят, че е било очевидно, че преброяването няма да се осъществи, но са се надявали да го проведат успешно. 
						„Просто не може някои преброители да следват закона, а други – инструкциите на албанските политически партии”, заяви за SETimes преброител от Скопие, пожелал анонимност. 
						„Трябва да преброим точно колко са гражданите на страната, така че да знаем какво да правим по-нататък. Нито ние, албанците, нито македонците имат нужда от напрежение. Стига проблеми; нека веднъж да живеем като хората”, каза за SETimes Авни Арифи, 63-годишен етнически албанец, жител на Скопие.

Делова хроника
12/09/2003
Преглед на деловите и икономическите новини от Балканите след 5 септември.
(Различни източници -- 05/09/03 - 12/09/03)
 
 
Преглед на деловите и икономическите новини от Балканите след 5 септември:
Хърватската инженерингова фирма "Кончар Електрик Локомотивс" спечели международния търг за модернизиране на материалната база на сръбската Държавна железопътна компания - Белград. Договорът за 25 милиона евро се финансира със заем от ЕБВР.
***
Хърватската Туристическа асоциация отчете 10-процентно увеличение на нощувките през август в сравнение със същия период на миналата година. 15-процентно увеличение беше регистрирано в Дубровник - окръг Неретва. Нощувките в района на Задар са се увеличили с 13 %, докато по далматинското крайбрежие увеличението е 10 %.
***
Казахстан разглежда възможността да транспортира нефт от Каспийско море до Европа през пристанище Констанца, Румъния, каза президентът на Казахстан Нурсултан Назърбаев след разговори със своя румънски колега Йон Илиеску в Астана на 9 септември. Двете страни смятат да подпишат споразумение за сътрудничество в нефтената и газова промишленост.
***
През август разходите на турското правителство са намалели с 16,6 % в годишно изчисление, а приходите са нараснали с 24,1 % според данни, разпространени от държавния статистически институт. Общият бюджетен дефицит за периода януари - август достигна 18,22 милиарда евро. Междувременно БВП на страната нараста с 3,9 % през второто тримесечие.
***
Български и румънски компании създадоха съвместна търговска камара на 10 септември. Организацията ще подпомага търговската дейност на своите членове и ще допринася за укрепване на икономическите връзки.
***
Българската Агенция по приватизация обяви, че през първата половина на 2003 г. са подписани 98 договора и са получени плащания в брой в размер на 30 млн. евро. Общите приходи от приватизацията достигнаха 112 млн. евро за същия период, в които се включват приходите от по-рано подписани сделки.
***
Световната банка одобри нова тригодишна стратегия за подпомагане на Македония на стойност около 153 млн. евро. Стратегията е насочена главно към намаляване на бедността и безработицата и към устойчив икономически растеж.
***
Приходите от приватизацията в Сърбия достигнаха общо 567 млн. евро през първите осем месеца на годината, съобщи Агенцията по приватизация. Освен това 78 % от всичките 1 074 фирми, определени за приватизация, вече са продадени.
***
ЕБВР подписа кредитна линия за 7,5 млн. евро с филиала на австрийската "Фолксбанк" в Босна и Херцеговина. Заемът е част от програмата на ЕБВР за малките и средни предприятия в Централна и Източна Европа.
***
Босна и Херцеговина и Швейцария подписаха споразумение за насърчаване на инвестициите. По време на церемонията по подписването в Сараево външният министър на БиХ Младен Иванич каза, че швейцарската финансова помощ за босненската икономика е достигнала 195 млн. евро и се използва за водоснабдяване, разчистване на мини и следвоенно възстановяване.

Конфликт между Бъсеску и Търичану във връзка с румънското присъствие в Ирак
					03/07/2006
					Политическото напрежение в управляващата коалиция в Румъния нарасна в края на миналата седмица, когато премиерът Калин Попеску Търичану изненадващо предложи румънските части да се изтеглят от Ирак. Президентът Траян Бъсеску нарече идеята "неприемлива".
					От Джелу Трандафир за Southeast European Times от Букурещ -- 06/07/03
 
					 
						
“Когато съюзниците й имат трудности, Румъния не може да си вземе играчките и да си тръгне. Не може от денс за утре да се променя курсът на външната политика,” каза президентът Траян Бъсеску. [Сорен Луспа]
						Основният орган по въпросите на отбраната в Румъния, Висшият съвет за отбрана, категорично отхвърли искането на премиера Калин Попеску Търичану за изтегляне на 890-те румънски военнослужещи от Ирак. “Когато съюзниците й имат трудности, Румъния не може да си вземе играчките и да си тръгне. Не може от денс за утре да се променя курсът на външната политика,” каза президентът Траян Бъсеску в петък (30 юни) след гласуването. 
						Предложението на Търичану бе подкрепено едва с два гласа от общо 11. Против бяха началник-щабът на армията и двама от подчинените на Търичану от Либералната партия, министърът на външните работи и финансовият министър. След заседанието Търичану каза, че военното присъствие на Румъния в Ирак е "непопулярно и вече безполезно". 
						Въпреки това решението на Висшия съвет за отбрана бе посрещнато с облекчение от дипломатите от САЩ и Обединеното кралство. "Бъсеску ясно заяви, че Румъния остава вярна на общите ни усилия в Ирак и в глобалната война срещу тероризма," каза посланикът на САЩ Никълъс Тобмън след двата дни на несигурност. 
						В четвъртък сутринта Търичану учуди мнозина. След заседание на ръководството на Либералната партия, свикано спешно чрез телефонни SMS съобщения, Търичану каза пред журналисти, че е наредил на министъра на отбраната си и на колега от Либералната партия да внесат във Висшия съвет за отбрана предложението за оттегляне на контингента. 
						Той се мотивира с безопасността на войниците, финансови причини и "увеличаване на тенденцията сред европейските държави да изтеглят войските си", като спомена Испания, България и Италия. 
						Бъсеску, който научил за предложението от телевизията, разкритикува остро премиера. Той каза, че предложението на Търичану е "сериозен удар срещу националните интереси", подложено на публичен дебат, без предварително да се съгласува със съюзниците на Румъния. Външният министър Михай-Разван Унгуряну каза, че Търичану не се е консултирал и с него. 
						Дипломати от САЩ и Обединеното кралство не скриха удивлението си и поискаха обяснение. "Честно казано, последните съобщения от Румъния са изненадващи," каза говорителят на Държавния департамент Адам Еръли. "Не бяхме информирани за тях. Те определено противоречат на казаното от високопоставени румънски ръководители." 
						Един румънски войник е загинал в Ирак, а четирима -- в Афганистан. Военното присъствие зад граница, което силно се подкрепя от Бъсеску, се смята за непопулярно от стратезите на Либералната партия. 
						Мирча Джоана, лидер на опозиционната Социалдемократическа партия, реагира предпазливо. Бивш дипломат от кариерата, Джоана се изказа в полза на договорен график за изтегляне. Той коментитра и продължаващата политическа битка в управляващата коалиция -- по-точно между либералите на Търичану и демократите, които все още са верни последователи на бившия си лидер Бъсеску. "Външнополитически въпрос не може да бъде предмет на политическа игра," каза Джоана. 
						"Мисля, че поне в краткосрочен аспект това ще се отрази на имиджа на Румъния в Съединените щати и на доверието към нея," каза Майкъл Раду, председател на Центъра по тероризъм към американския Изследователски институт по външна политика. 
						"В дългосрочен аспект проблемът ще бъде до каква степен един съюзник, който взема едностранни решения на базата на партийни интереси или дори на лични интереси, е надежден съюзник," добави той.

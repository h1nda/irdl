Сръбското правителство проведе заседание чрез телеконференция и избягна горещите въпроси
					08/02/2008
					 
						БЕЛГРАД, Сърбия -- Напрегнатите отношения между членовете му принудиха правителството да проведе в четвъртък (7 февруари) телеконференция, вместо нормално присъствено заседание. Целта на заседанието бе да се одобри приватизацията на "РТБ Бор", минно-металургичен конгломерат. Членовете на кабинета от "Г-17 Плюс" и от Демократическата партия (ДП) на президента Борис Тадич поискаха в дневния ред да бъде включено и обсъждане на политическото споразумение, предложено от ЕС, но местните медии съобщават, че въпросът не е бил разискван.
						Междувременно напрежението в управляващата коалиция ескалира още повече, след като Слободан Самарджич, министър за Косово, каза, че кабинетът ще падне, ако ДП и "Г-17 Плюс" продължат да настояват за подписването на политическото споразумение, предлагано от ЕС. Самарджич, който е член на Демократическата партия на Сърбия на министър-председателя Воислав Кощуница, обвини в четвъртък ЕС, че се опитва да дестабилизира политическата ситуация в Сърбия със своето решение за изпращане на мисия в Косово. 
						По-късно същия ден министърът на труда Расим Ляич от ДП обвини Кощуница в провеждане на "деструктивна" политика и го сравни с автократичния лидер от близкото минало Слободан Милошевич. (Блиц, Данас - 08/02/08; РТС, Танюг, Бета, Б92, АП - 07/02/08)

Недостигът на електроенергия води до режим в Македония
					28/11/2006
					Македония се нуждае от два пъти повече електроенергия, отколкото произвежда. Недостигът на електричество в региона и производствените разходи в термоелектрическите централи на Македония принуждават страната да търси дългосрочни решения.
					От Зоран Николовски за Southeast European Times от Скопие -- 28/11/06
 
					 
						
Електроцентралите в Македония не произвеждат достатъчно енергия за нуждите на страната. [Гети Имиджис]
						Липсата на електричество в Македония принуждава страната да въведе режим на енергоснабдяването за големите компании тази зима. Правителството отхвърли обвиненията, че режим на тока може да бъде наложен и на населението. В подкрепа на отхвърлянето на такава възможност мощностите в ТЕЦ "Неготино" бяха пуснати точно преди настъпването на студената зима. 
						Независимо от краткосрочните решения обаче проблемите остават сложни. Вътрешното производство и регионалният внос са недостатъчни. Освен това производството в ТЕЦ "Неготино" - най-производителният енергиен комплекс в Македония - е скъпо и нерентабилно. Централата не работи редовно и се пази в резерв за периоди на криза. ТЕЦ "Неготино" работи със суров нефт и произведеният ток струва по 4,4 денара за киловат. 
						Междувременно правителството обяви по-рано този месец, че приватизационният търг за електроцентралата е бил отменен поради исканията на кандидатите за изменения в договорните условия. Скоро се очаква нов търг. 
						"Македонска електропреносна система – оператор" (МЕПСО), компанията, отговаряща за преноса на електроенергия в страната, обяви търг за доставка на 957 мгвтч - 30 % от общото количество електроенергия, от което Македония се нуждае - до април 2007 г. Сръбската ЕПС и българската НЕК уведомиха МЕПСО, че не могат да предоставят енергия до този срок. Регионът като цяло е изправен пред недостиг, най-вече поради това, че България затваря своите 3-и и 4-и реактор в АЕЦ "Козлодуй". 
						Производството на електроенергия за домакинствата разчита на други две големи централи, работещи с въглища: РЕК "Битоля" и ТЕЦ "Осломей". Производството на РЕК "Битоля" е с 3 % по-ниско от очакваното поради ниското качество на въглищата. Запасите от 200 000 тона въглища са достатъчни за 15 дни производство. ТЕЦ "Осломей" разполага с въглища за 37 дни непрекъснато производство, което е с 27 % по-малко от заплануваното. 
						Водноелектрическите централи в Македония работят много успешно. През първите девет месеца на годината тези централи са произвели със 153 % повече енергия от заплануваното. От друга страна, дори и при тази висока производителност енергията от ВЕЦ може да осигури само малък процент от необходимите количества. 
						Македония се нуждае от два пъти повече електроенергия, отколкото се произвежда в момента. Някои икономически експерти обаче виждат добър знак в създалата се ситуация. Повишеното търсене означава, че икономиката се раздвижва, което личи от възобновяването на производството на заводи и фабрики. 
						За да отговори на енергийните предизвикателства, правителството обмисля няколко подхода. Като начало то планира да организира кампания за насърчаване на енергоспестяването. 
						В по-дългосрочен план икономическото министерство заяви, че ще обяви търг за изграждането на нови мощности възможно най-скоро. Два такива проекта са водните електроцентрали "Чебрен" и "Галище" на р. Църна река. Изграждането на "Чебрен" ще струва 338,3 млн. евро и трябва да осигури производството на 347 мгвтч електроенергия. Строителството на "Галище" ще струва 200,2 млн. евро, а очакваното производство е 193 мгвтч. Предвижда се централите да бъдат построени за седем години. 
						Правителството планира също така да насърчи използването на алтернативни източници, като въвеждане на газ в енергийната система за пряко ползване от домакинствата. Екологично чисти енергоизточници - включително малки ВЕЦ, слънчева и вятърна енергия - също се проучват.

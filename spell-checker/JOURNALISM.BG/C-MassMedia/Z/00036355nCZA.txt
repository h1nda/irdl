Насилието в Сърбия предизвиква сериозна тревога
					14/10/2010
					Сблъсъците по улиците на Белград и безредиците, предизвикани от сръбски футболни фенове в Генуа, Италия, силно разтревожиха сръбските власти. 
					От Игор Йованович за Southeast European Times в Белград -- 14/10/10 
 
					 
						
Насилие избухна по улиците на Белград в неделя (10 октомври). [Ройтерс]
						Въпреки че те обясненията им за причините и за виновниците за двата инцидента тази седмица се различават, както правителството така и опозицията в Белгад са единодушни, че ситуацията е обезпокоителна и че самите основи на демокрацията са застрашени. 
						През последните няколко дни Сърбия преживя две драматични събития - безредици, предизвикани от сръбски футболни фенове в Италия във вторник (12 октомври), които прекъснаха квалификационния мач за Европейско първенство между Италия и Сърбия, и насилието в неделя на гей парада в Белград. 
						Парадът бе сцена на жестоки сблъсъци между около 6 000 хулигани и 5 000 полицаи, които продължиха почти цял ден. 
						Когато всичко приключи, повече от 150 души бяха ранени - повечето от които полицаи; повече от 200 души бяха арестувани, а имуществените щети възлязоха на хилади евра. По време на сблъсъците, хулиганите нападнаха парламента, централата на държавната телевизия, централата на Демократическата партия на президента Борис Тадич и централата на партньорите от управляващата коалиция. 
						Професорът от Белградския университет Зоран Драгишич заяви, че смята, че безредиците в Белград са били организирани предварително за политически цели. Той каза за SETimes, че хулиганите са били организирани почти повоенному, и са извършили синхронизирани нападения срещу полицията в целия град. 
						 "Акцията бе добре планирана и политически мотивирана, тъй като бяха нападнати Демокатическата партия, Социалистическата партия на Сърбия, парламентът и държавната телевизия. Това са политически мишени", заяви Драгишич. Той каза, че трябва да бъдат открити онези, които са наредили и финансирали сблъсъците. 
						Директорът на държавната телевизия Александър Тиянич също смята, че акцията "е брилянтно планирана и осъществена военна стратегия". 
						 "Страхувам се, че това може да е генерална репетиция за нещо друго", каза той. 
						Високопоставеният представител на Демократическата партия Драголюб Микунович заяви, че инцидентите в Белград "поставиха на изпитание оцеляването на правителството и на управляващото парламентарно мнозинство". 
						"Сега държавата трябва да покаже, че няма да търпи насилие", каза Микунович. 
						Лидерът на Либералдемократите Чедомир Йованович отиде една стъпка по-далеч и обвини опозиционната Сръбска прогресивна партия, ръководена от Томислав Николич и Демократическата партия на Сърбия на Воислав Кощуница, че са инициатори на безредиците. 
						Тези две партии обаче заявиха, че безредиците са предизвикани от правителството, което според тях е довело страната до бедност и е създало армия от около един милион безработни, както и поколения млади хора с ограничени перспективи. 
						От арестуваните 249 души в безредиците в неделя, 54 са непълнолетни. Средната възраст на задържаните е 20 години, а повече от 60% от тях са от други градове, където заплатите са много по-ниски, отколкото в Белград. 
						Полицаите, които бяха атакувани, казаха за медиите, че никога досега не са виждали такава омраза. Психологът Зарко Требесанин заяви, че това са много опасни млади хора, защото са "бедни, нещастни и нямат перспективи". 
						Тревогите, предизвикани от събитията в неделя, се увеличиха от последвалите безредици, предизвикани от сръбски фенове на футболен мач в Генуа, Италия. Мачът във вторник трябваше да бъде прекратен само шест минути след началото. 
						Сръбските фенове не само хвърлиха факла срещу италианския вратар, но също нападнаха и вратаря на отбора на собствената си страна, Владимир Стойкович, в автобуса на отбора затова, че е решил да премине от един сръбски отбор в противников отбор.

Гърция без транспорт заради стачки
					28/09/2011
					Гърците организираха още протести във вторник в знак на несъгласие с мерките за затягане на коланите. Други бизнес новини: албанските миньори подновяват гладната си стачка.
					 
						
Служители на данъчната служба се събраха във вторник (27 септември) пред финансовото министерство в Атина, за да протестират срещу строгите икономически мерки, наложени от правителството . [Reuters]
						Метрото и автобусният транспорт в Атина спряха за втори ден във вторник (27 септември), след като работещи в сектора предприеха нови стачни действия срещу строгите икономически мерки, наложени от правителството. Данъчни и митнически служители също организираха протести. За тази седмица са планирани още протести. 
						*** 
						
						Турски кораб за проучвания е започнал търсене на възможности за добив на нефт и газ край бреговете на Кипър, обяви късно в понеделник (26 септември) премиерът на т.нар. Севернокипърска турска република. Според турските медии зоната на проучвания се намира близо до мястото, където американската компания "Ноубъл Енърджи" (Noble Energy) също започна проучвателни дейности по поръчка на гръцкото кипърско правителство.
						*** 
						Миньори от мината за хромова руда Булчица в Албания подновиха гладната си стачка миналата седмица. Подобни стачни действия бяха проведени и през август, но бяха прекратени след намеса на полицията. Компанията, оперираща мината, "Албейниън Кром" (ACR), отказва да се съгласи с исканията за 20% увеличение на заплатите, по-добри условия на работа и уволнение на мениджъра на фирмата, който според миньорите е виновен за ситуацията. 
						*** 
						
						Сърбия, Хърватия, Босна и Херцеговина, Словения, Македония и Черна гора постигнаха рядко споразумение сред бившите югославски републики по отношение на недвижима собственост -- шестте държави се съгласиха да продадат апартамент на стойност 12 милиона щатски долара, намиращ се на "Парк Авеню" в Ню Йорк, който не е бил използван от конфликта през 90-те години. Твърди се, че Сърбия, която е поддържала апартамента в продължение на 19 години, ще получи 40% от парите от продажбата. Средствата ще бъдат оздравителна инжекция за нуждаещите се от средства държави във времена на икономическа криза. 
						*** 
						Съветът по приватизацията на Черна гора на 21 септември отправи покана към международните инвеститори да предадат до 14 декември офертите си за дългосрочното наемане на остров Ластавица край Херцег Нови. Островът е една от атракциите на региона и на него се намира крепостта Мамула. Островът се предлага за период от 30 години с възможност за продължаване на споразумението за наем до 90 години. 
						*** 
						
						Сръбският премиер Мирко Цветкович съобщи на 21 септември, че страната трябва да регистрира икономически растеж от 5% годишно, за да се повиши заетостта. Цифрата е двойно по-висока от прогнозите за тазгодишния растеж на БВП. Според Цветкович, който говори на бизнес форум в Белград, страната ще разчита на чужди инвестиции, за да постигне тази цел. 
						*** 
						
						Гърция и Македония може и да имат своите спорове, но това не пречи на засилването на бизнес отношенията им. Това заключение беше достигнато на бизнес форум, организиран от Македонската стопанска камара, който събра гръцки и македонски предприемачи. Представители на Стопанската камара на Халхидики, Гърция, изразиха интерес към инвестициите в Македония, като увериха, че настоящата дългова криза в родината им не оказва толкова сериозно влияние върху частния бизнес. 
						*** 
						
						Турската лира достигна исторически най-ниското си ниво от 1,865 спрямо американския долар в понеделник (26 септември), което е с 21% по-ниско в сравнение с началото на 2011 година. Според експерти спадът се дължи на засилващите се тревоги за задълбочаващата се криза с европейския суверенен дълг. 
						*** 
						Рейтинговата агенция "Муудис Инвесторс Сървисис" (Moody's Investors Services) потвърди на 20 септември дългосрочния рейтинг от Baa3 на Хърватия, като запази стабилната му перспектива. Според агенцията този ход отразява "относително доброто финансово състояние и разумните, макар и влошаващи се показатели по дълга, поддържани от правителството" на страната. Същевременно "Муудис" отправиха предупреждение за "влошения" икономически модел на Хърватия и широкоразпространеното "евроизиране".
						
						(Различни източници -- 21/09/11-28/09/11)

Пациенти бяха евакуирани след пожар в болница в Белград
					26/10/2009
					 
						БЕЛГРАД, Сърбия -- Пожар избухна късно в събота (24 октомври) в болница "Драгиша Мишович" в Белград, което наложи евакуирането на пациентите в други здравни заведения. Един огнеборец е получил леки наранявания. Огънят, започнал на покрива и обхванал по-долен етаж, е нанесъл големи щети на болницата. Някои политически партии настояват за оставката на здравния министър Томица Милосавлевич не само заради пожара, но и заради лошото състояние на здравната система и неотдавнашните арести на няколко здравни длъжностни лица, замесени в корупционни скандали. В неделя той отказа да се оттегли, заявявайки, че оставката му няма да реши проблемите в сектора. 
						Междувременно белградски съдия разпореди задържането за 30 дни на осем ръководни кадри от здравеопазването - между които бивши директори на болници - арестувани за злоупотреби с власт и корупция. Според обвиненията заподозрените са нанесли на община Белград щети за общо 665 000 евро, свързани с търгове за доставка на медицинско оборудване. (Б92, Бета, Танюг, РТС, АП - 25/10/09)

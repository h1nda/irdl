Интерпол потърси обществена подкрепа за издирването на сериен педофил
					09/10/2007
					Стотици се отзоваха на апела на Интерпол за помощ за идентифицирането на сексуален маниак, видян да блудства с деца на снимки, публикувани в Интернет.
					(Евронюз, Телеграф, Таймс, Гардиан, Индипендънт - 09/10/07; AФП, АП, ДПА, Ройтерс, Би Би Си, Гласът на Америка, Скотсмън - 08/10/07)
 
					 
						
Цифрова технология бе използвана за дешифриране на подправена снимка на педофила с кодово име Vico. [Интерпол]
						В безпрецедентен ход Интерпол призова в понеделник (8 октомври) медиите и обществеността от цял свят да помогнат за идентифицирането на мъж, забелязан на многобройни снимки, публикувани в Интернет. На снимките се вижда как той блудства с момчета, някои от които едва на 6 години. 
						"Снимки на този мъж, блудстващ с деца, се разпространяват в Интернет от години," е казал генералният секретар на Интерпол Роналд К. Ноубъл в изявление, публикувано на уебсайта на организацията. "Опитвали сме всякакви средства, за да го индентифицираме и предадем на правосъдието, но вече сме убедени, че без помощта на обществото този сексуален маниак може да продължи да изнасилва и блудства с малки деца." 
						186-членната международната полицейска организация със седалище в Лион, Франция, публикува и четири възстановени снимки на заподозрения педофил. На тях се вижда бял мъж, видимо на възраст след 30-те или в началото на 40-те, с високо чело и оредяваща несресана тъмна коса. На една от снимките той е усмихнат, на друга носи очила, а на трета се вижда в профил. 
						С помощта на цифрова технология експерти от германската Федерална криминална полиция и отдел "Незаконен трафик на човешки същества" на Интерпол са успели да дешифрират снимка, на която с ефект на завихряне са маскирани чертите на мъжа. 
						Съобщава се, че той има отличителни белези по тялото, с помощта на които правоприлагащите органи биха могли да потвърдят неговата самоличност, ако бъде заловен. 
						Германската полиция за първи път е забелязала снимките преди три години. От Интерпол заявиха, че досега в Интернет са открити около 200 снимки на блудство с 12 различни малки момчета. След анализ на снимките следователите са заключили, че те са направени във Виетнам и Камбоджа, вероятно през 2002 и 2003 г. Поради връзката с двете азиатски държави издирването на засега неидентифицирания индивид носи кодовото название Vico. Още не се знае каква е неговата националност. 
						"Имаме сериозно основание да смятаме, че той пътува по света с цел сексуално развращаване и експлоатация на уязвими деца, и като международна полицейска организация с 186 държави членки "Интерпол" е в уникалната позиция да координира глобална операция за идентифицирането и предаването му на правосъдието," каза Ноубъл. 
						Кристин Квигне, заместник-директор на отдел "Незаконен трафик на човешки същества" на Интерпол, предупреди хората, които разпознаят заподозрения, да не предприемат сами никакви преки действия. Вместо това, таза тя, те трябва да се свържат с полицията или с офиса на Интерпол в тяхната страна. 
						Съображенията, че мъжът може да бъде подложен на унижения или на насилие в резултат на разкриване на самоличността му, надделяха над желанието да защитим други деца, цитираха медиите Андерс Першон, шведски полицай. Першон отговаря за базата с данни от изображения на блудства с деца в отдела за незаконен трафик на хора на Интерпол. 
						По-късно същия ден служители на Интерпол бяха оптимистично настроени, че усилията им за идентифициране на педофила този път ще пожънат успех, предвид незабавната вълна от обаждания в отговор на техния апел. 
						"Вече сме [получили] стотици обаждания от граждани от цял свят с предположения кой може да бъде този човек," каза Квигне пред телевизионния канал "Би Би Си Уърлд". "Смятаме, че с пресата, с медийното отразяване на този случай имаме много добър шанс да открием кой е той." 
						Според АП организацията е получила около 200 съобщения само за малко повече от 12 часа след отправянето на призива за помощ към обществеността.

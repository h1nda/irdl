Сръбският министър Малович покани черногорския си колега за разговори
					22/02/2010
					 
						БЕЛГРАД, Сърбия -- Министърът на правосъдието Снежана Малович покани черногорския си колега Мираш Радович на среща в четвъртък (25 февруари) в Белград, за да обсъдят проблемите, които пречат на сътрудничеството между двете съдебни институции. Сръбският прокурор за организираната престъпност Милко Радисавлевич и държавният прокурор Загорка Доловац също ще присъстват на срещата. Поканата е била изпратена и до черногорските им колеги. Според изявление от неделя една от темите на дневен ред е свързана със заподозрени, издирвани от Сърбия, за които се смята, че се укриват в Черна гора. Отношенията се обтегнаха напоследък във връзка със случая със заподозрения трафикант на кокаин Дарко Сарич, за когото се предполага, че се укрива в Черна гора. (Бета, Б92, Танюг - 21/02/10)

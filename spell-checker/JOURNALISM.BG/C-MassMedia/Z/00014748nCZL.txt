Скопие реагира на последните събития в църковния спор с Белград
					31/05/2005
					 
						СКОПИЕ, Македония -- В понеделник (30 май) властите реагираха срещу неотдавнашните действия на Сръбската православна църква (СПЦ) спрямо Македонската православна църква (МПЦ), чиято независимост не се признава от белградските религиозни водачи. Към края на миналата седмица СПЦ реши официално да обяви за автокефална т. нар. Охридска православна митрополия, чийто лидер е спорният македонски митрополит Йован, който бе обвинен в разкол и лишен миналата година от духовен сан от МПЦ. В отделни изявления в понеделник македонският президент Бранко Цървенковски и премиерът Владо Бучковски призоваха властите в Белград да решат проблема и да не позволят той да навреди на двустранните отношения.
						Също в понеделник Цървенковски изрази загриженост във връзка с темпа на прилагане на международно установените стандарти в Косово. В интервю за издаваното на английски език белградско списание "КорД" Цървенковски посочи, че сегашното темпо прави усилията за определяне на статута на провинцията значително по-големи. (Уеб-сайт на македонското правителство, Макфакс, A1 TВ, Телма ТВ, Танюг, Макфакс - 30/05/05)

Някои албанци смятат да сменят националността си заради придобивки
					27/06/2011
					Икономически причини принуждават най-малко две хиляди души да станат гърци 
					От Линда Карадаку за Southeast European Times в Тирана - 27/06/11
 
					 
						
Протестиращи държат лозунг с надпис "Националността не може да се продава". [Енид Меро]
						Гърция може да е затънала в дългове и да е залята от протести заради непопулярните икономически мерки, но това не спира хиляди албанци да се опитат да претендират, че имат гръцки произход и официално да променят националността си. 
						Мотивът е обещанието за придобивки в съседната страна. Албанският всекидневник "Шекули" съобщава, че тези придобивки включват месечна пенсия от 400 евро. 
						"Срамно е, че албански граждани не се гордеят с националността си и заради финансови мотиви искат да я променят. Неприемливо е да се финализира този процес заради политически и финансови пазарлъци", каза заместник-председателят на Висшия съдебен съвет Крешник Спахиу. 
						"Знам за много случаи на хора, които получават гръцки документи заради придобивки и това са в повечето случаи хора, които са намерили други начини да получат документите, а не като са следвали корените на своите предшественици", каза за SETimes 28-годишната гръцка албанка Адела Яни. 
						Яни е ръководител на секция "Ентърпрайс системс &amp; интелиджънс" в албанските мобилни комуникации. Родена в семейството на гъркиня и албанец, тя има документи от Гърция - постоянно разрешение за пребиваване, за да живее и работи в страната - но тя не е променила албанската си националност с гръцка. Не го е направил и баща й. 
						И те не са единствените. Съществува движение, ръководено от групировка, наричаща се съюз "Червено и черно", която твърдо се противопотавя на смяната на националността. 
						Движението е инициатор на петиция, целяща премахването на въпроси за етническата принадлежност и вероизповеданието от националното преброяване, което ще се проведе през октомври. 
						
Съюзът "Червено и черно" е инициатор на петиция, целяща да осуети смяната на националността. [Aлберт Мифтарай]
						Съюзът твърди, че е събрал 20 000 подписа от цялата страна, които е внесъл в парламента в сряда (22 юни). Петицията настоява за провеждането на референдум за това дали такива въпроси трябва да бъдат включени при преброяването на населението. 
						Съдилищата също не остават настрана. В Корча няколко души са съдени за това, че са сменили албанската си националност с гръцка и след това са представили документите си в гръцкото консулство, за да получат статут на "хомогенни". 
						Спахиу бе сред първите - още през февруари - който сигнализира за проблема със смяната на националността, като заяви, че подобно явление трябва да бъде предотвратено. 
						Спахиу посочва, че най-много са молбите от албанци от Корча, Джирокастра и Пермет. Според него тази потенциално важна смяна на националността нарушава конституцията и той обвинява за това погрешното тълкуване на закон от 2002 г., който е твърде снизходителен по отношнеие на смяната на националността. 
						Преди седмици е имало 192 такива случаи в Корча, твърди той, 1600 в Джирокастра и 469 в Пермет. Спахиу заяви, че всеки от тях ще бъде разгледан на следващото заседание на Висшия съдебен съвет и посочи, че такива промени на националността могат изкуствено да увеличат броя на малцинствените общности преди преброяването. 
						Гръцкият консул в Корча, Теодоро Икономус предизвика вълна от спорове през февруари, когато призова всички да обявят етническата си принадлежност. 
						"Да, в Корча има гърци. Да, власите са гърци. Гърци, не се страхувайте от преброяването, обявете истинския си произход", призова Икономус в реч, по-късно излъчена от албанските медии. 
						"Ако се съмнявате", призова ги той "Идете и проверете имената и езика си на гробовете на вашите предшественици." 
						Влашкият свещеник в Корча незабавно отхвърли изявлението като безотговорно. 
						"Консулът поиска от мен да се обявя за гръцки влах, за да ми даде виза. Почуствах се преследван. Казах му, че съм албански влах и той отказа да ми издаде виза, каза отец Димитер Верига за албанския телевизионен канал Нюз 24. 
						Македонското малцинство също реагира. Васил Щерьовски, председател на македонската асоциация, отхвърли коментара като "неприемлив и вреден за общностите, живеещи в Албания. Ние смятаме това за намеса във вътрешните проблеми на Албания", заяви за местните медии Щерьовски. 
						
Корча в Южна Албания е в окото на бурята. [Лари Лукснер]
						Министерството на външните работи на Албания повика гръцкия посланик в Албания Николас Пациос, за да обясни забележката на Камаринос. "Министерството на външните работи изясни позицията си по тези изявления и ги нарече неприемливи. Подобни изявления не отразяват съдържанието на отношенията между Албания и Гърция и се отразяват на приятелството между двете страни", се казва в съобщение за пресата на Министерството. 
						"Не искам недоразумения и ще бъда много ясен по отношение на позицията на Гърция по този въпрос. Мога да ви кажа, че ние смятаме етническото гръцко малцинство в Албания за мост на сътрудничество и приятелство между двете страни и двата народа", каза пред репортери в Атина Грегори Делавекурас, говорител на Министерството на външните работи на Гърция. 
						Той призова Тирана да изпълни задълженията си към малцинствата като условие за европейска интеграция. "Това включва спазване и защита на техните права на цялата територия на Албания, а не само в областите на малцинствата", каза Делавекурас. 
						Албанският политик ветеран Сабри Годо каза за албанският всекидневник "Телеграф", че националността не може да се променя и че "ние трябва да защитавама тази идея". Поддръжниците на промяната на националността трябва да разберат, че повечето граждани не харесват това. И законът, който повечето граждани не харесват, трябва да се промени, тъй като гражданите не могат да се променят", каза Годо.

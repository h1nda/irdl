Президентски сътрудник иска да бъдат повдигнати обвинения срещу румънския министър на отбраната
					12/07/2006
					 
						БУКУРЕЩ, Румъния -- Адриана Съфтою, сътрудник на президента Траян Бъсеску, заяви във вторник (1 юли), че е отправила искане до прокуратурата за повдигане на обвинения срещу министъра на отбраната Теодор Атанасиу. Тя отказа да разкрие точното естество на обвиненията. Те обаче може да са свързани с обвиненията, отправени от Атанасиу, че тя е предоставяла "неофициална" информация на репортери. Отношенията между Бъсеску, от една страна, и Атанасиу и премиера Калин Попеску Търичану, от друга, се обтегнаха по повод на разположените в Ирак румънски военни части. 
						Бъсеску междувременно разкритикува кабинета на Търичану, че напоследък се занимава с теми, които "не са част от правителствената програма". Забележките на Бъсеску бяха направени спед церемония във вторник по полагане на клетва от новия заместник-премиер Богдан Паску. 
						Също във вторник Букурещкият апелативен съд издаде заповед за 29-дневно задържане на кмета на Ръмнику Вълча, Мирча Гутъу, който е заподозрян в участие в скандал с подкуп. Той бе арестуван най-напред на 7 юли и бе изключен миналата седмица от управляващата Демократическа партия.
						Междувременно в съседна България главният прокурор Борис Велчев реши да уволни двама прокурори -- Николай Ганчев и Люлин Матев. При неотдавнашно разследване се установи, че те имат връзки с босове на организираната престъпност. Искането ще стане официално следващата седмица, след като Велчев се завърне от посещение в Съединените щати. (Сега, Ази, Найн О'Клок - 12/07/06; Медиафакс - 11/07/06)

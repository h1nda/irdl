Бизнес: В Полицейската академия на Албания ще бъде извършен основен ремонт на стойност 1,5 млн. евро.
					13/03/2009
					ЕК финансира пълно преустройство на албанската Полицейска академия. Още в деловите новини: Гърция ще продаде своята национална авиокомпания на “Марфин Инвестмънт Груп”; високоскоростният влак в Турция осъществи първото си пътуване.
					 
						
"Подобряването на условията на труд ще увеличи работоспособността на полицията и ще й помогне да върши по-добре своята работа," заяви посланикът на ЕК в Тирана Хелмут Лохан. [Гент Шкулаку]
						
						Албанската Полицейска академия ще бъде реконструирана и преустроена по проект на Европейската комисия на стойност 1,5 млн. евро. Посланикът на ЕК в Тирана Хелмут Лохан заяви по време на церемонията по откриването на проекта в сряда (11 март), че "подобряването на условията на труд ще увеличи работоспособността на полицията и ще й помогне да върши по-добре своята работа". Министърът на вътрешните работи Буяр Нишани благодари на ЕК за оказаната помощ и инвестициите и добави, че полицията няма да може да посрещне новите предизвикателства без специално обучение. 
						*** 
						
						Гърция е постигнала договореност за продажбата на своя национален въздушен превозвач “Олимпик Еърлайнс” на “Марфин Инвестмънт Груп”, съобщи на 6 март министърът на развитието Костас Хадзидакис. През септември 2008 г. “Марфин" са предложили 45,7 млн. евро, за да закупят полетната дейност на “Олимпик”. Групата е предложила още 16,7 млн. евро за техническата база на авиокомпанията. Във вторник (10 март) Европейската комисия даде зелена светлина на сделката. 
						*** 
						
						Албанският премиер Сали Бериша обсъди в сряда (11 март) изграждането на газова централа на стойност приблизително 2 млрд. евро с властите в Катар. Бериша съобщи, че проектът в Семан - един от най-големите енергийни проекти в региона - ще бъде завършен скоро. 
						*** 
						Първият високоскоростен влак в Турция осъществи своето първо пътуване от Анкара до провинция Ескишехир. Железницата е първата фаза от по-мащабен проект за свързване на Анкара и Истанбул, който започна през 2003 г. Високоскоростният влак съкращава 180-минутното пътуване между Анкара и Ескишехир до 70 минути. 
						*** 
						
						Кипърското министерство на търговията, промишлеността и туризма и Кипърската търговско-промишлена палата са съставили бизнес план за привличане на инвестиции и туристи по време на световната финансова криза, съобщиха медиите във вторник (10 март). Планът има за цел да се подпомогне развитието на Кипър като регионален център за услуги. 
						*** 
						Търговско-промишлената камара на Албания и Търговската камара на Черна гора се договориха в сряда (11 март) да работят съвместно за либерализирането на пазара като мярка срещу световната икономическа криза. Председателят на албанската камара Гьоке Улдедай заяви, че и двете камари ще работят за създаването на благоприятна среда за свободна търговия предвид нестабилното икономическо състояние на региона. 
						
						(Различни източници - 06/03/09 - 13/03/09)

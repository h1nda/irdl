Турски военнослужещи бяха изправени пред съда във връзка с подозрения за участие в заговор за сваляне на правителството 
					16/06/2010
					 
						АНКАРА, Турция -- Общо 33-ма военнослужещи, включително трима адмирали, бяха изправени пред съда във вторник (15 юни) по подозрения в участие в заговор за свалянето на правителството чрез създаването на обществени безредици. Заподозрените бяха арестувани през ноември във връзка с план, наречен „Операция Клетка”. Вестник „Тараф” съобщи, че заговорът е бил насочен в две посоки: имал е за цел да провокира конфликт с Гърция в Егейско море, докато в същото време са щели да се осъществят бомбени атентати срещу някои от най-известните джамии в Истанбул. Крайната цел е била да се създаде впечатление, че правителството не може да гарантира националната сигурност и че армията трябва да се намеси. Арестите бяха извършени, след като в дома на един от офицерите беше открит документ, съдържащ плана на предполагаемия заговор. (Милиет - 16/06/10; АФП, Би Би Си - 15/06/10)

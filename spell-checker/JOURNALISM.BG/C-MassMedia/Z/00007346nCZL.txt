Трафика на хора в Турция: Мерки срещу бандитите, а не срещу бежанците
19/06/2003
Неотдавна САЩ посочиха редица страни, в това число и Турция, които не правят достатъчно за спиране на трафика на хора. Турското правителство обаче твърди, че приема мерки за обезвреждане на нарушителите.
От Фатих Баран за Southeast European Times от Истанбул - 19/06/03
 
 
В отговор на доклада на американското правителство, обвиняващ 15 страни, в т. ч. и Турция, че не отговарят напълно на минималните стандарти за премахване на трафика на хора и че не полагат достатъчно усилия в тази насока, турското правителство заяви, че е приело мерки за предотвратяване на незаконния трафик. Турция бе първата страна, подписала споразумението за правата на бежанците през 1951 г., и продължава да е популярна сред незаконните емигранти поради лесния излаз на гръцките острови и в Европа.
Турция е мост между Европа и Азия и затова е станала транзитен пункт за бежанците, които се стремят да емигрират незаконно в Европа. След 1989 г. тя стана място за работа на граждани от бившия източен блок, които пристигаха в Турция да работят нелегално поради лошите икономически условия в техните страни.
Според данните, оповестени от турската генерална дирекция по сигурността, 405264 незаконни емигранти са били задържани между 1995 и 2002 г. През 2001 г. са били хванати 92362 души, а през 2002 г. техният брой е бил 82825. През първите четири месеца на 2003 г. органите за сигурност са задържали 13716 души, които са се опитвали незаконно да влязат или излязат от страната.
Много от незаконните бежанци, ако не бъдат заловени от полицията, загиват, когато се опитват да преплуват морето с малки плавателни съдове или пътуват в товарни камиони. Те са от Пакистан, Афганистан, Шри Ланка, Кения, Мароко, Ирак, Иран и палестинските територии, с намерение да емигрират в Европа и САЩ.
Според експерти бедността, политическите заплахи и преследване са главните причини за нарастването на трафика на хора.
Залавянето на бежанците няма да реши проблема, ако не бъдат арестувани бандитите, организиращи трафика на хора, казват специалистите. Трафикът на хора е много изгоден за престъпниците поради голямата такса -- около 2000 дол. за бежанец, малкия риск и минималното наказание. Едва през 2002 г. бе увеличено наказанието за участие в трафик на хора.
Турция промени член 201 от наказателния кодекс, за да може да налага тежки наказания с оглед ограничаване на трафика. Турция също така подписа споразумения за сигурност и сътрудничество с 61 страни за предотвратяване на незаконната емиграция и трафика на хора.
С изготвената от Турция Национална програма за присъединяване в ЕС правителството трябва да приведе политиката си за бежанците в съответствие с критериите на ЕС.

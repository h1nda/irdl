Румъния настоява за план на ЕС за интеграция на ромите
					07/11/2007
					 
						БУКУРЕЩ, Румъния -- Президентът Траян Бъсеску призова ЕС във вторник (6 ноември) да разработи програма за интегриране на ромското малцинство след убийството миналата седмица на жена в Рим от млад румънец от ромски произход. Случаят обтегна отношенията между двете страни. "Трябва да признаем, че най-сериозните проблеми са свързани с румънски граждани от ромски произход", заяви Бъсеску в интервю за румънската национална телевизия. Опитите да ги накараме да се установят на едно място, са обречени на провал, тъй като "номадският начин на живот е част от тяхната култура", добави той.
						Други новини - Във вторник еврокомисарят по правосъдието Франко Фратини похвали Румъния за напредъка в прилагането на стратегически реформи в съдебната система, заявявайки, че "положението непрекъснато се подобрява през последните три години". Миналата седмица правителството одобри план за действие за реформите в съдебната система и в борбата срещу корупцията. (Медиафакс - 07/11/07; AФП, БНР, Hotnews.ro - 06/11/07)

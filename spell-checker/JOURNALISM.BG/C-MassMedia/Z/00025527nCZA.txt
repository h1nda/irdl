Македония и Албания либерализираха визовия режим
					20/02/2008
					Македония и Албания подписаха споразумение за либерализиране на визовия режим във вторник, едва няколко седмици, след като македонските власти обявиха плановете си да затегнат визовите процедури. 
					От Йонилда Кочи за Southeast European Times от Тирана -- 20/02/08
 
					 
						
Албанският премиер Сали Бериша (вляво) посреща македонския си колега Никола Груевски. [Гети Имиджис] 
						Македонският външен министър Антонио Милошоски и албанският му колега Лулзим Баша подписаха във вторник (19 февруари) споразумение за либерализиране на визовия режим, по силата на което гражданите на двете страни могат да пътуват свободно. 
						Премиерите на двете страни, Никола Груевски на Македония и Сали Бериша на Албания, които също присъстваха на церемонията по подписването в Тирана, заявиха, че това е важна стъпка към европейското и евро-атлантическо бъдеще на региона. 
						Решението за отваряне на границите между страните дойде едва няколко седмици след възникналите спорове във връзка с изявлението на Македония, че ще наложи по-строг визов режим. 
						"Това споразумение ще спомогне за свободното движение на бизнесмените и гражданите," каза пред репортери Груевски, обяснявайки, че с това ще бъде анулирано предишното изявление на македонското правителство, че ще издава визи на чужденци само в дипломатическите си служби в съответните страни. 
						Новият визов режим ще помогне на гражданите да живеят в съседната страна до 90 дни без виза в рамките на шест месеца. Свободният визов режим ще влезе в сила, след като споразумението бъде ратифицирано от парламентите и на двете страни. 
						Това споразумение ще помогне на туристите и на членовете на деловите среди в Албания. Свободното движение ще улесни придвижването до Косово и до други страни, като България, Румъния и Турция, като Македония се използва за транзитен пункт. 
						Междувременно Македония започна в сряда преговори за либерализиране на визите с ЕС. Еврокомисарят по въпросите на правосъдието, свободата и сигурността Франко Фратини трябва да се срещне с президента Бранко Цървенковски, с Груевски, Милошоски и вътрешния министър Гордана Янкуловска в Скопие. Оттам еврокомисарят се очаква да отпътува в четвъртък за Подгорица, за да започне преговори за либерализиране на визите с Черна гора.

Дипломатически дневник: ЕС ще оценява Косово във връзка с безвизовите пътувания
					23/02/2010
					Върховният представител на ЕС за външната политика Катрин Аштън каза, че Брюксел ще изпрати в Прищина екип за оценяване на напредъка. Още в дипломатическите новини: кандидатурата на Турция за ЕС получи подкрепа от Испания.
					 
						
Върховният представител на ЕС за външната политика Катрин Аштън (вляво) даде пресконференция заедно с косовския премиер Хашим Тачи в петък (19 февруари) в Прищина. [Лаура Хасани/SETimes]
						Върховният представител на ЕС за външната политика Катрин Аштън бе в Сърбия в четвъртък (18 февруари) и в Косово на следващия ден. След разговорите на високо равнище в Белград тя приветства решението на Сърбия да подаде заявление за членство в ЕС, както и нейния напредък в реформите. В Прищина, където се срещна с премиера Хашим Тачи, тя заяви, че екип на ЕС ще посети Косово в следващите седмици, за да подготви оценка на напредъка на страната - стъпка към евентуалното установяване на безвизов режим за пътувания с блока. 
						 *** 
						Испания е твърд поддръжник на кандидатурата на Турция за членство в ЕС, каза след среща в Мадрид с турския си колега Реджеп Тайип Ердоган премиерът Луис Родригес Сапатеро. Той добави, че Испания ще направи всичко възможно за отварането повече глави в присъединителните преговори с Турция. Междувременно посещението на Ердоган в понеделник (22 февруари) бе помрачено от инцидент с хвърлена обувка. Обувката, хвърлена от прокюрдски демонстрант, не улучи Ердоган, който излизаше от общинска сграда. Виновникът бе арестуван. 
						*** 
						
						Черногорският външен министър Милан Рочен бе в понеделник (22 февруари) в Брюксел, където разговаря с еврокомисаря по разширяването Щефан Фюле за интеграционния процес на Черна гора. Политическият диалог между ЕС и Черна гора ще се проведе паралелно с двудневната среща на външните министри от ЕС, която започва във вторник. Черна гора подаде заявление за членство в ЕС през декември 2008 г. 
						*** 
						
						Хърватският премиер Ядранка Косор бе в Подгорица в понеделник (22 февруари). Тя се срещна с черногорския си колега Мило Джуканович, президента Филип Вуянович и председателя на парламента Ранко Кривокапич. Основна тема на разговорите бе икономическото сътрудничество. 
						*** 
						Сега е време Атина и Скопие да уредят дългогодишния си спор за името, каза в петък (19 февруари) еврокомисарят по разширяването Щефан Фюле. "Лидерите имат огромна отговорност и фантастична възможност да дадат своя дълготраен принос за по-голяма регионална стабилност и просперитет," каза Фюле след среща с македонския премиер Никола Груевски и други висши държавни представители. Груевски заяви, че ангажиментът на Скопие да бъде намерено решение остава непроменен. 
						*** 
						
						Турция и Сърбия са готови да работят заедно за насърчаване на стабилността и мира на Балканите, каза в събота (20 февруари) в Анкара външният министър Ахмет Давутоглу след среща със сръбския си колега Вук Йеремич. Давутоглу каза, че споразумението за свободна търговия между Анкара и Белград, което ще бъде ратифицирано от турския парламент, ще допринесе значително за подобряване на икономическото сътрудничество. Двамата с Йеремич обсъдиха също сътрудничеството в други области и особено за намирането на изход от политическата криза в Босна и Херцеговина. 
						*** 
						Еврокомисарят по разширяването Щефан Фюле каза в четвъртък (18 февруари), че Хърватия би могла да завърши присъединителните си преговори с ЕС тази година. След разговори с хърватския премиер Ядранка Косор в Загреб Фюле приветства напредъка на страната в кандидатурата й за членство в ЕС и ангажимента й към борбата с корупцията. Косор отново подчерта, че приключването на преговорите тази година са приоритет за нейното правителство. 
						*** 
						
						Албанският премиер Сали Бериша се срещна в понеделник (22 февруари) с Филип Алстън, специален докладчик на ООН за извънсъдебните, общи или произволни екзекуции. Алстън посочи относително малкия брой на убийствата в Албания и приветства мерките на правителство за борба с организираната престъпност, домашното насилие и кръвните вражди. 
						
						(Различни източници -- 16/02/10-23/02/10)

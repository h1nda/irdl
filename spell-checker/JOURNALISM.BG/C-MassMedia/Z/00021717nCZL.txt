Солана обеща, че ЕС няма да позволи заплахи за сигурността на БиХ
					26/02/2007
					 
						САРАЕВО, Босна и Херцеговина (БиХ) -- Върховният представител на ЕС по въпросите на сигурността Хавиер Солана заяви, че ЕС няма да разреши някой или нещо да застрашат крехката сигурност в БиХ и че Съюзът е решен да доведе стабилизационните си усилия до успешен край. Той каза това в интервю, публикувано в "Дневни аваз" в понеделник (26 февруари), когато започна заседанието на Съвета за прилагане на мира (СПМ) в Брюксел, на което ще се обсъжда бъдещето на Службата на върховния представител в БиХ. Солана смята, че всяко намаляване на числеността на частите на ЮФОР в бъдеще трябва да се разглежда като признание за напредъка, постигнат от БиХ в укрепването на собствените й структури за сигурност. (Дневни аваз - 26/02/07)

Лидери заявиха, че в Косово няма място за военизирани отряди
					11/10/2007
					Появата на въоръжени мъже с маски по националната телевизия не помага особено на имиджа на Косово в такъв важен момент, казаха косовски лидери.
					От Блерта Фоничи-Кабаши за Southeast European Times от Прищина – 11/10/07
 
					 
						
"Албанската национална армия" заяви, че Косово е заплашено от Сърбия. [Гети Имиджис]
						Фактът, че в Косово открито пак се появи въоръжена група, бе критикуван от ЮНМИК и ръководството на провинцията. Подобни действия не помагат на имиджа на Косово в момент, когато то е на прага да получи независимост, каза премиерът Агим Чеку. 
						"Призовавам всички граждани да дадат своя принос за сигурността на Косово и да подкрепят и сътрудничат на институциите по сигурността," каза той. 
						Президентът Фатмир Сейдиу обаче призна, че е възможно забавянето в процеса за определяне на статута да е причина за появата на незаконни организации в Косово. Косовската национална телевизия миналата седмица излъчи изявления на мъже, които твърдят, че са част от групировка, наречена "Албанска национална армия" (АНА). 
						"Поради факта, че сме застрашени от сръбски военизирани отряди, и факта, че Сърбия може да нападне Косово отново, ние сме длъжни да се организираме и да сме бдителни," заяви мъж, облечен в армейска униформа и с маска на лицето. 
						"Ние не сме против Екипа за единство, нито против частите на НАТО и местните сили за сигурност, но ако процесът [за определяне на статута] се провали, ние сме готови да действаме," добави той. 
						Гафур Адили, говорител на политическа групировка, свързана с АНА, каза, че членовете на групата не са крадци, а редовни отряди, които защитават Косово срещу възможни сръбски нападения. 
						Той каза, че Северно Косово нито се администрира от ЮНМИК, нито се защитава сериозно от КФОР и Косовската полицейска служба, а вместо това се контролира от сръбски групировки. 
						Ръководителят на ЮНМИК Йоахим Рюкер нарече АНА терористична организация. Междувременно представители на КФОР казват, че ще предприемат действия срещу всякакви военизирани групи, които се появят в Косово. 
						"Не смятам, че ще има война в Косово," каза председателят на парламента Коле Бериша. Обществеността до голяма степен също мисли така. "Ние чакаме [да] се реши въпросът за статута, но, разбира се, не ни трябват разни структури [като АНА]," каза жителят на провинцията Гани Садику. 
						Рамуш Ходжа, косовски албанец, интервюиран от SETimes, каза, че независимостта ще дойде, както каза президентът на САЩ Джордж Буш по време на посещението си в Тирана през лятото. "Трябва да чакаме, защото процесът се развива в правилна посока и не ни трябва да проваляме имиджа си в очите на международната общност," каза той, като добави, че времето за боеве е отминало.

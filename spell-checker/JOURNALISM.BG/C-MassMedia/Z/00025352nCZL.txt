Еврокомисарят Рен отхвърли твърденията, че независимостта на Косово ще предизвика по-нататъшни отцепвания на територии на Балканите
					04/02/2008
					 
						ПОДГОРИЦА, Черна гора -- Еврокомисарят по разширяването Оли Рен твърдо отхвърли идеята, че вероятната независимост на Косово ще доведе до т. нар. "синдром на малките държави на Балканите", като още области в региона ще последват примера и ще поискат независимост. "Ситуацията в Европа е такава, че няма място за подобен процес," е казал Рен, цитиран в понеделнишкото издание (от 4 февруари) на излизащото в Подгорица списание "ЧГ Економист". Рен добави, че решението за статута на Косово ще бъде резултат от съгласувани усилия под егидата на ЕС. Той отново подчерта, че ЕС е готов да изпрати мисия в Косово и да поеме пълната отговорност за ситуацията там. Той каза, че бъдещето на Косово и Западните Балкани е в ЕС. (Телеграфи, Б92, Танюг - 03/02/08)

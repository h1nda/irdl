Делови новини: Югоизточна Европа беше тежко засегната от руско-украинския газов спор
					16/01/2009
					Много балкански страни понесоха тежки загуби заради газовия спор между Русия и Украйна. Още в новините: Косово и Македония подписаха пакт за сътрудничество; “Фиат” открива производство в Сърбия през март.
					 
						
Служител на газокомпресорната станция в Орловка край украинско-румънската граница наблюдава инсталациите в четвъртък (15 януари). [Гети Имиджис]
						Продължаващият газов спор между Украйна и Русия стана причина за загуби за фирмите в целия регион. България понесе най-тежкия удар, като до момента общата загуба на около 370 фирми достига 50 млн. евро. В Хърватия, след като правителството въведе извънредно положение, много предприятия ограничиха или спряха производството си и понесоха сериозни загуби. Най-големият износител на стомана в Македония спря производство. Сърбия успя да получи известно количество газ от Унгария и Германия, но се наложи някои от най-големите компании в страната да спрат работа. Организацията на работодателите УПС съобщи в понеделник (12 януари), че загубите в промишлеността са достигнали 24 млн. евро. Най-голямото стоманодобивно предприятие в Босна и Херцеговина “АрселорМитал” в Зеница спря производство миналата седмица, като властите предупредиха, че ако кризата не приключи скоро, са възможни и други прекъсвания. 
						*** 
						Търговските камари на Косово, Албания и Северозападна Македония подписаха на 9 януари в Прищина споразумение за улесняване на икономическото сътрудничество. Президентът на Косово Фатмир Сейдиу заяви, че то проправя пътя за реално икономическо развитие. 
						*** 
						Заводът "Застава" в Крагуевац, Сърбия, ще започне производство на “Фиат Пунто” през март, съобщи изпълнителният директор на “Застава Груп” Зоран Радоевич в сряда (14 януари). Той добави, че договорът с "Фиат” трябва да бъде подписан до една седмица. Договорът не съдържа обем на производството, допълни Радоевич, но капацитетът на завода в момента позволява сглобяването на 20 000 автомобила “Пунто” годишно. 
						*** 
						“Шкода”, собственост на германската компания “Фолксваген”, е решила да закрие производствените си линии в завода на “Фолксваген” в Сараево, съобщи във вторник (13 януари) pincom.biz. Решението бе взето, след като БиХ премахна митата за превозни средства, произведени в държави, членки на ЕС, като част от изпълнението на Споразумението за стабилизация и асоцииране с ЕС. 
						*** 
						
						Турция и Косово са създали съвместен бизнес съвет във вторник (13 януари), съобщи Анадолската информационна агенция. Бизнес лидерите са подписали съответното споразумение в Прищина в присъствието на министър-председателя на Косово Хашим Тачи и външния министър Али Бабаджан, който е на посещение в страната. 
						
						(Различни източници - 09/01/09-16/01/09)

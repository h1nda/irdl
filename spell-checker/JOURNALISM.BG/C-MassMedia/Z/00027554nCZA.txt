Според представители на ЕС съществува опасност Украйна да стане следващата мишена на Русия
					28/08/2008
					Няколко официални представители на ЕС изразиха загриженост в сряда, че Русия може да обмисля нови военни действия срещу други бивши съветски републики, по-специално Украйна.
					(АП, Ройтерс, АФП, Би Би Си, Гардиън, Инидипендънт - 28/08/08; АФП, АП, ДПА, Би Би Си, ФТ, Гласът на Америка - 27/08/08; РСЕ/РС - 24/08/08)
 
					 
						
Британският външен министър Дейвид Милибанд отпътува за Украйна, за да обсъди така наречената от него "коалиция срещу руската агресия". [Гети Имиджис]
						Неотдавнашната инвазия на Русия в Грузия и декларациите, че тя не се страхува от нищо, включително от нова Студена война, подхраниха страховете, че е възможно Москва да планира подобни действия и срещу други бивши съветски републики.
						"Много е опасно ... съществуват и други места, за които може да се предположи, че са цели на Русия, по-специално Крим, Украйна и Молдова," заяви в сряда (27 август) френският външен министър Бернар Кушнер. 
						Неговият коментар бе направен един ден, след като руският президент Дмитрий Медведев подписа укази за признаването на независимостта на отцепническите региони на Грузия - Южна Осетия и Абхазия - което Западът осъди като нарушение на суверенитета и териториалната цялост на Грузия.
						Пренебрегвайки призивите на много международни организации и официални лица, Русия не изпълни също и ключово условие от примирието от 12 август, а именно да изтегли напълно всички свои войски от Грузия. Това, както и изявлението на Медведев във вторник, че Русия "не се страхува от нищо, включително от перспективата за нова Студена война", вдигна залозите за кризата в Кавказкия регион.
						Москва остро се противопоставя на кандидатурите на Грузия и Украйна за евро-атлантическа интеграция. Според някои – след като се справи с Грузия – сега тя може да обърне поглед към Украйна, на чийто Кримски полуостров Русия все още държи своя черноморски флот. Твърди се, че много етнически руснаци, преобладаващата етническа група на полуострова, са получили руски паспорти през последните години. Според Москва това действие дава право на гражданство, срещу което притежателите им могат да се ползват от военна защита при нужда.
						"Украйна може да стане следващата цел на политически натиск от Русия," е казал в своя реч в сряда еврокомисарят по разширяването Оли Рен, цитиран от АФП. Той призова ЕС да изпрати ясен политически сигнал към Украйна, че страната може да се присъедини към Съюза, след като изпълни критериите за членството. 
						Рен отбеляза също: "Русия не може да понесе и идеята, че НАТО ще се разшири до нейните южни съседки, затова умишлено създава напрежение в региона."
						Киев отново получи потвърждение на перспективите си да се присъедини към 26-членния Алианс на заседанието на Комисията НАТО-Украйна в Брюксел в сряда.
						Според приетата след заседанието декларация посланиците на Алианса "са повторили решението, взето от държавните и правителствените ръководители от НАТО на срещата на високо равнище в Букурещ, относно евро-атлантическите стремежи на Грузия и Украйна".
						Лидерите от НАТО ще обмислят дали на тяхната следваща среща на високо равнище през декември да предложат на всяка от двете държави План за действие за членство.
						Междувременно по време на посещение в Киев в сряда британският външен министър Дейвид Милибанд изрази подкрепа за стремежите на Украйна за членство в НАТО.
						"Не сме забравили нашия ангажимент към вас," е казал той, цитиран от британския всекидневник “Гардиън”. 
						Той призова Русия да избегне започването на нова Студена война, като каза, че тя ще усети евентуални "икономически и политически загуби".

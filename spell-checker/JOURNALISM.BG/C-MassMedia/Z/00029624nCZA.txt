Македония спазва правата на човека, но проблемите остават
		17/03/2009
		Нов доклад на Държавния департамент на САЩ хвали Македония, че спазва правата на човека, но предупреждава за „обтегнати” междуетнически отношения и муден процес на съдебна реформа.
		От Зоран Николовски за Southeast European Times от Скопие – 17/03/09
 
		 
			
Напрежението между македонското и етническото албанско население продължава да се отразява на образованието, заетостта и политическото участие. [Гети Имиджис]
			Напредъкът на Македония в изграждането на гражданско общество и гарантирането на правата на малцинствата не е останало незабелязано от международните организации, тонът на чиито доклади през последните години е значително смекчен. Повечето обаче продължават да предупреждават, че предстои да се свърши още много работа. 
			Докладът за правата на човека на Държавния департамент на САЩ за 2008 г., публикуван миналия месец от Бюрото за демокрация, човешки права и труд, е последният пример за това.
			В него се отчита, че македонското правителство „като цяло е спазвало човешките права на своите граждани” през 2008 г., но се отбелязват проблеми в някои области.
			В доклада се споменават много положителни тенденции. Въпреки известен политически натиск, независимите медии са окачествени като процъфтяващи. Авторите на доклада не са забелязали никакви ограничения на академичната свобода и твърдят, че правителството като цяло зачита правото на сдружаване. Те също така отбелязват приемането на нов закон за защита на религиозната свобода и заявяват, че властите като цяло спазват това право на практика. 
			Хиляди НПО работят свободно в Македония, а засиленото сътрудничество между правителството и службата на омбудсмана е очевидно, заявява Държавният департамент на САЩ.
			Същевременно, казва той, страната все още е изправена пред сериозни предизвикателства. Две от най-важните са съдебната реформа и междуетническите отношения. 
			Въпреки че конституцията предвижда независима съдебна власт, това остава незавършен процес. Съдебната власт все още страда от корупция и политическо влияние, според доклада.
			Нещо повече, правителството „продължава да бави прилагането на голям брой закони за съдебна реформа”, с което понижава ефективността на системата.
			Що се отнася до междуетническите отношения, Държавният департамент е установил, че те продължават да бъдат обтегнати. „Напрежението между македонското и етническото албанско население продължава да се отразява на образованието, заетостта и политическото участие,” се казва в доклада. 
			Правата на малцинствата в страната се радват на гаранции, осигурени от Охридското споразумение, а сменящите се правителства са вземали конкретни мерки да превърнат тези права в реалност. Заетостта на малцинствата в гражданската и публичната администрация е нараснала, а представянето на етническите албанци в някои сектори достига 20 % -- удвояване за последните осем години. 
			Ако едно малцинство представлява повече от 20 % от населението в дадена община, неговият език получава официален статут в нея. Така официалният език в някои малки и големи градове в Македония е албански, ромски, сръбски или турски. Законът предвижда основно и средно образование на албански, турски или сръбски език.
			Популярността на Имер Селмани – етнически албански кандидат за президентските избори на 22 март – се смята за предвестник на промяна. Някои социологически проучвания го поставят пред основния опозиционен кандидат, Любомир Фръчковски. 
			Въпреки тези тенденции, продължават да се чуват оплаквания от малцинствени групи, а в някои случаи и от членове на етническото македонско мнозинство, което посочва прояви на "обратна дискриминация". Етническите турци твърдят, че все още нямат представителство в правителството, медиите и образователната система, докато ромите продължават да страдат от повсеместна дискриминация. 
			Други проблеми, посочени от Държавния департамент, включват "достоверни съобщения” за полицейски тормоз, както и за корупция в министерството на вътрешните работи. Условията в затворите на страната едва отговарят на международните стандарти, казва той. 
			Международната критика на юнските избори през 2008 г. също е намерила място в доклада, както и ширещият се незаконен трафик на хора. 
			За да видите целия Доклад на Държавния департамент на САЩ за състоянието на човешките права за 2008 г., щракнете тук.

Премиерът на РС Додик каза, че конституционната реформа в БиХ не може да бъде наложена отвън
					10/09/2008
					 
						БАНЯ ЛУКА, Босна и Херцеговина (БиХ) -- Министър-председателят на Република Сръбска (РС) Милорад Додик каза във вторник (9 септември), че успешна конституционна реформа в БиХ не може да бъде наложена отвън. "Аз съм против всякакъв вид външно участие в процедурите, свързани с конституционните промени", каза Додик пред журналисти. Той заяви, че не очаква представители на САЩ да участват в процеса.
						Също във вторник върховният представител Мирослав Лайчак призова ЕС да предостави по-нататашна политическа и финансова подкрепа на БиХ по време на очаквания труден период на реформи. "БиХ е все още недовършена работа, недовършена отговорност за международната общност", каза той пред "Ройтерс".
						Други новини -- Хърватският член на председателството на БиХ Желко Комшич призова Швеция да не амнистира бившия президент на РС Биляна Плавшич, която излежава там 11-годишна присъда за военни престъпления. Имайки предвид тежестта на престъпленията й, "всяка проява на милост ще бъде голяма грешка и обида за жертвите и техните семейства", заяви Комшич в писмо до Стокхолм, цитирано от медиите във вторник. Плавшич е поискала предсрочно освобождаване от шведския затвор "Хинсеберг" по здравословни причини. (Бета, РТРС, Ройтерс, Обзървър ЕС, АФП - 09/09/08)

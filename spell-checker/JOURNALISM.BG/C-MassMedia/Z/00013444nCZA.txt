Три балкански държави обещават да решат проблемите си с бежанците до 2006 г. 
					01/02/2005
					Босна и Херцеговина, Хърватия и Сърбия-Черна Гора подписаха декларация в Сараево в понеделник, чрез която обещават да създадат до края на тази година подходящи условия за живот на около 300 000 бежанци от балканските войни в началото на 90-те години на 20 в.
					(Блумберг - 01/02/05; ООН, ХИНА, ФЕНА)
 
					 
						
Бившите бежанци Драган и Драгиния Тарбук стоят пред почти построения им дом в Лисович, Сърбия. Босна и Херцеговина, Хърватия и Сърбия-Черна Гора се споразумяха за решаване на проблема с бежанците и вътрешно разселените лица до 2006 г. [ООНХСР]
						Ангажирайки се да решат бежанския проблем в ЮИЕ до края на 2006 г., Босна и Херцеговина (БиХ), Хърватия и Сърбия-Черна гора са се споразумели да инициират съвместни и индивидуални дейности, насочени към тази цел.
						Стотици хиляди хора бяха принудени да избягат от домовете си в резултат от балканските конфликти в началото на 90-те години на 20 в. Само за периода на конфликта 1992-1995 г. над половината от 4,4 -милионното население на БиХ бе разселено. Около 1,3 млн. бяха вътрешно разселени, а приблизително 500 000 се превърнаха в бежанци в съседни държави, съобщава офисът на Върховния комисар на ООН за бежанците (ООНХСР). Други 700 000 намериха убежище в западно-европейски държави, предимно в Германия.
						ООНХСР редом с други международни организации играе ключова роля в оказването на подкрепа за инициативи, целящи завръщане на бежанци в региона. По някои оценки над 300 000 бежанци остават в БиХ, Хърватия и Сърбия-Черна Гора в очакване на трайно решение. 
						В опит да идентифицира индивидуални и съвместни дейности за ускоряване на процеса на завръщане през идните няколко месеца министрите на трите балкански държави, отговарящи за бежанците, проведоха конференция, посветена на инициативата " 3х3", в Сараево в понеделник (31 януари) с участието на представители на ООНХСР, ОССЕ и Европейския съюз. 
						Форумът бе открит от премира на БиХ Аднан Терзич, който подчерта, че решаването на проблема е решаваща крачка по пътя към членството в ЕС - цел, която се споделя и от трите държави. 
						Помощник-върховният комисар Камел Морихане оцени високо "значителния напредък", отбелязан от правителствата в региона, изразявайки надежда, че новополучените данни ще помогнат за подобряване на координацията на съвместните усилия за благото на бежанците. "Това ще се постигне или чрез доброволно завръщане в страните на произход или чрез интеграция в местните общности на приемните страни, като същевременно се получи по-ясна картина за нуждите на онези, които остават разселени в региона," цитира съобщение на ООНХСР думите на Камел Морихане. 
						Той каза освен това, че подкрепяните от ООНХСР усилия за пререгистриране на останалата част от разселените лица в БиХ и Сърбия-Черна гора показват, че техният брой може да се окаже по-малък отколкото се предполагаше досега.Той отбеляза още, че някои бежанци са придобили гражданство в други държави и не желаят вече да се завърнат у дома. 
						Хърватският министър на туризма, транспорта и развитието Божидар Калмета, министърът на БиХ по човешките права Мирсад Кебо и министърът на Сърбия-Черна Гора по човешките права Расим Лияч подписаха декларация от осем точки в понеделник, в която се ангажират да разрешат бежанския проблем в своите страни до края на 2006 г. Документът призовава и за създаване на съвместна работна група за изпълнение на ангажиментите, поети от трите държави. Страните ще разработят и свои индивидуални планове за действие в рамките на три месеца и ще ги обединят в обща имплементационна рамка. 
						"Това е политическа платформа, за да се ускори решаването на този общ проблем," заяви Калмета пред репортери след конференцията.

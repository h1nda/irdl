Джокович спечели откритото първенство по тенис на Сърбия
					13/05/2009
					Първото открито първенство на АТП в Белград бе спечелено от местен спортист.
					От Игор Йованович за Southeast European Times от Белград – 13/05/09 
 
					 
						
Новак Джокович победи Лукаш Кубот от Полша (6-3, 7-6) на финалния мач в неделя (10 май). [Никола Барбутов]
						Сръбската тенислегенда Новак Джокович, 4-ти в световната ранглиста и един от най-популярните състезатели в Сърбия, спечели първото открито първенство на АТП в Белград – „Сърбия Оупън” – след победа над Лукаш Кубот от Полша (6-3, 7-6) на финалния мач в неделя (10 май). 
						Турнирът, инициатива на семейната компания на Джокович „Фемили Спорт”, бе определен от организаторите като изключително важен за развитието на тениса в Сърбия. 
						След победата си в неделя пред 7-хилядна публика - включваща президента Борис Тадич и премиера Мирко Цветкович - Джокович призна, че турнирът му се е видял труден заради напрежението да играеш пред местните фенове. „Сега се чувствам много добре и изпитвам облекчение, защото очакванията и напрежението бяха много големи. Не беше лесно да се справя с това, но най-важното е, че спечелих,” каза Джокович. 
						По тази причина, каза той, трофеят, спечелен в Белград – 13-и в кариерата му – е най-важният за него. 
						Тадич изпрати писмено поздравление. „Този турнир е важен, защото популяризира Сърбия по най-добрия възможен начин и подобрява нейната репутация в света. Желая ти много успехи в бъдеще." 
						Джокович, заедно със сръбските си сънародници Ана Иванович и Йелена Янкович, са допринесли за превръщането на тениса в един от най-популярните спортове в страната. Тримата състезатели са герои в очите на много сърби. 
						"Като тенис нация ние съвсем заслужено си имаме турнир. Горд съм от факта, че моето семейство съумя да организира толкова сериозно тенис състезание само за пет месеца,” каза Джокович преди турнира. 
						Бюджетът на „Сърбия Оупън” бе 450 000 евро, като наградата за победителя бе 72 000 евро. 
						Хърватинът Иван Любичич, който бе шести в схемата на първенството, работи в АТП, за да осигури турнира на Белград. „Тенисът прави абсолютен бум в Сърбия през последните няколко години," каза той. 
						Кметът Драган Джилас също похвали проявата. „Мисля, че сега Белград има едно наистина голямо събитие под формата на този тенист урнир, който ни постави на картата на Европа и света.”

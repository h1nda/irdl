Според доклад на САЩ, Хърватска като цяло спазва човешките права
02/04/2003
 
ВАШИНГТОН, САЩ -- Според заключенията на новия доклад на Държавния департамент, Хърватска като цяло спазва човешките права, но все още изпитва сериозни трудности в някои области. Публикуваното в понеделник (31 март) проучване установява, че е постигнат напредък в защитата на човешките права през последните 12 месеца. Подобрение е отбелязано и в изпълнението на съдебните реформи, процесите срещу заподозрените във военни престъпления, и отношенията с Трибунала на ООН за военни престъпления, с изключение на случая с обвинения генерал в оставка Янко Бобетко. Отправени са критики по повод съществуващия политически натиск в съдилищата, правата на малцинствата, реституцията на собствеността и случаите на насилие в семействата.
В други новини, компаниите за доставка на електроенергия в Хърватска и Босна и Херцеговина (БиХ) подписаха във вторник в Сараево споразумение за сътрудничество. Хърватска ще внася електроенергия на стойност около 150 млн евро в замяна на инвестициите, направени от хърватски компании в БиХ. (ХИНА, Инфоинвест - 01/04/03)

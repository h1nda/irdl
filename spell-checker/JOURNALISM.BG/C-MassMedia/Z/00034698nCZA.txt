Хиляди се събраха да почетат Тито
					26/05/2010
					Тридесет години след смъртта на югославския диктатор Йосип Броз Тито рожденият му ден все още се отбелязва в Белград. Всяка година на 25 май хиляди хора посещават неговата гробница и продължават да бъдат верни на идеите му.
					От Бояна Милованович за Southeast European Times от Белград -- 26/05/10
 
					 
						
Почитатели се редят във вторник (25 май) край гробницата на Тито в Дома на цветята в Белград. [Никола Барбутов/SETimes]
						Хиляди се стекоха на гроба на Йосип Броз Тито във вторник (25 май) в Белград, за да отбележат рождения ден на комунистическия диктатор. Наричан "архитекта на втора Югославия", Тито успя както да обедини, така и да разедини огромни маси от хора. 
						Хиляди се насъбраха пред Дома на цветята, където е погребан Тито, за да събудят стари спомени. 
						Съвпадащ с Деня на сръбската младеж, от години рожденият ден на Тито се чества в бивша Югославия с няколкоседмично пренасяне на щафети от бегачи, които накрая ги предават на лидера на 25 Май. Тази година щафети бяха донесени в Белград от Сърбия, Словения, Босна и Херцеговина, Хърватия, Черна гора и Македония. Във вторник почитатели предадоха една щафета на внука на Тито, Йошка Броз. 
						Макар че Тито е смятан за диктатор, той се помни със свободите, които позволяваше на своя народ, като например свободното пътуване, които бяха забранени в другите комунистически страни. 
						Трудният следвоенен период изискваше влиятелни и решителни лидери. Хората се нуждаеха от спокойствие, сигурност и надежда. Тито даде на хората идея, за която те можеха да продължават да се борят - визията за една велика република на обединени народи и националности. 
						Разпадът на страната и широко разпространената днес бедност карат мнозина да вярват, че епохата на Тито е била по-добра от днешната. 
						Жана Станица, на 85 г., от Вършац, е дошла да почете "великия баща на народите и националностите". Четиридесет и пет години след края на Втората световна война, когато започна кървавото разпокъсване на бившите републики, от идеята за Велика Югославия, в която тя е вярвала почти през целия си живот, е останал само спомен. "Това никога не се забравя", казва тя. 
						Миодраг Милошевич е извървял 43 км от селото си Умчаре, за да посети Дома на цветята. 
						 "Вървя полека, не бързам. Тръгнах в 15 ч вчера, спирах тук, спирах там и накрая стигнах дотук," каза Милошевич за SETimes. 
						"Помним и по-добри времена, пазим спомените за тях и продължаваме тази традиция," каза Еди Криж от Асоциация "Титова република" от Риека, Хърватия, за SETimes.

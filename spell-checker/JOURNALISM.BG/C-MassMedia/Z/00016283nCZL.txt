Започна кампанията в подкрепа на независимостта на Черна гора
					17/10/2005
					 
						ПОДГОРИЦА, Сърбия и Черна гора -- "Движението за независима Черна гора" откри своята кампания в подкрепа на независимостта с голям митинг в събота (15 октомври). Няколко хиляди души се събраха в Цетине с искания за провеждане на референдум в началото на следващата година. Цетине бе столица на Черна гора в годините преди 1918 г., когато тя бе независима държава.
						Също в събота няколко стотици етнически унгарци се събраха в Суботица, Северна Сърбия, настоявайки за по-добро отношение от страна на сръбските власти. Митингът бе организиран от етническа унгарска формация, наречена "Гражданско движение". По време на проявата бе прочетено писмо от Дорис Пак, ръководител на комисията за Югоизточна Европа към Европейския парламент. В него тя призовава сръбските власти да положат повече усилия за осигуряване на работещ многоетнически модел на обществото. (AП, АФП, Бета, Б92 - 15/10/05)

Летен купон в Белград
					22/06/2010
					Този месец сръбската столица посрещна Клептън, Дилън, Джон и Айдъл.
					От Бояна Милованович за Southeast European Times от Белград -- 22/06/10
 
					 
						
						Белградчани имаха шанса да купонясват със звездите този месец с концертите на четирима велики музиканти в сръбската столица. Публиката видя и чу Били Айдъл, Елтън Джон, Боб Дилън и Ерик Клептън. 
						Айдъл свири в парка "Ушче" в понеделник вечер (21 юни) в рамките на лятното си европейско турне, което включваше и Скопие. Айдъл не е за първи път в Сърбия -- преди четири години той бе на фестивала "Екзит" в Нови Сад. 
						На 9 юни Клептън излезе на сцената заедно със Стийв Уинууд, привличайки 16 000 души в "Белград Арена". Опитният музикант заяви пред множеството, че добре помни концерта си в сръбската столица отпреди три десетилетия. 
						В двучасовия концерт се изредиха хит след хит, в т.ч. "Had to Cry Today", "Dear Mr. Fantasy" и "Layla". Клептън вплиташе в парчетата дълги сола през целия концерт, включително близо десетминутно виртуозно изпълнение на китара по време на песента "Voodoo Chile". Публиката го възнагради с бурни овации. 
						Уинууд демонстрира изключителните си певчески възможности и през голямата част от концерта бе на "Хамънд" органа. 
						"Клептън звучеше страхотно, като на студиен запис, толкова качествено бе изпълнението," каза Светозар, на 22 г., за SETimes. 
						Изпълнението на Боб Дилън на 6 юни в "Белград Арена" предизвика възторжени похвали, а някои от местните медии го обявиха за най-добрия концерт в сръбската столица. Подобно на Клептън легендата на фолк-рока бе идвал в Белград и по-рано, за концерт през 1991 г. 
						Сега, 19 години по-късно, 12 000 почитатели в "Арената" бяха омагьосани от Дилън, който изпълни някои от най-големите си хитове в продължение на два часа. Сред най-запомнящите се бяха "Masters of War", "Cold Irons Bound", "Forgetful Heart" и "Ballad of a Thin Man". 
						"Това бе концерт и изпълнение за учебниците. Удивително е колко много енергия има този човек на 69-годишна възраст; завиждам му," каза Любиша, на 37 г., икономист от Нови Сад, за SETimes. 
						"Баща ми ме доведе на концерта; това не е музиката, която съм слушала или разпознавам, но ми хареса," каза Даница, на 13 г. 
						Първият от юнските концерти бе този на Елтън Джон, на 3 юни. За неговия концерт, който продължи 2,5 часа, дойдоха 10 000 души. 
						"Срещаме се отново след много време," каза на публиката британският рицар, имайки предвид шоуто си в Белград преди 20 години. 63-годишният певец завърши концерта си, като се качи върху пианото. 
						Един от ярките моменти бе десетминутна версия на песента "Rocket Man", увенчана от впечатляващо соло на пиано и еуфорична кулминация, съпроводена от визуални ефекти с космическа тематика. Публиката аплодира на крака и изпълнението на Джон на "Don't Let the Sun Go Down on Me". 
						Драгица, учителка от Белград, бе силно развълнувана от изпълнението на британския музикант. "Качеството на звука бе отлично, а неговата емоция и енергия достигнаха до всеки в залата," каза тя за SETimes. 
						Някои бяха леко разочаровани. "Очаквахме различен репертоар; истинското забавление и хитовете започнаха чак към самия край на концерта," казаха Милан и Светлана за SETimes.

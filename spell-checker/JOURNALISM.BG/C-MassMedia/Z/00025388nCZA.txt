Продължава дипломатическият спор между Загреб и Любляна
					07/02/2008
					Загреб и Любляна продължават своята словесна битка по спорната защитена риболовна зона. Според властите ситуацията трябва да се реши с ново участие и предупреждения от ЕС.
					От Наташа Радич за Southeast European Times от Загреб -- 07/02/08
 
					 
						
Словенският премиер Янез Янша каза, че може да бъде намерено взаимно приемливо решение. [Гети Имиджис]
						Във вторник (5 февруари) Словения официално изрази противопоставянето си на защитената риболовна зона (ЗЕРЗ), която Хърватия въведе в началото на тази година. Зоната, която засяга членките на ЕС Словения и Италия, се превърна в голям повод за спорове. 
						Независмо от интензивните разговори между дипломати и представители на властите още не е намерено решение, приемливо и за двете страни. Въпросът се усложнява и от продължаващия териториален спор между Хърватия и Словения. 
						По-рано тази седмица хърватският премиер Иво Санадер намекна, че Словения, която понастоящем заема ротационното председателство на ЕС, блокира кандидатурата на Хърватия заради разногласията си с нея. 
						Според словенския премиер Янез Янша Хърватия не е изпълнила условията за откриване на преговорите с ЕС по главата "Рибарство" от европейското законодателство. 
						"Не блокираме преговорите за рибарството; по-скоро това е разбираемата позиция на Словения," каза Янша във вторник. Той настоя, че е възможно да се намери взаимно приемливо решение на проблема. 
						Янша каза, че има желание да се срещне със Санадер, но само ако участва и Италия. 
						"Срещата не трябва да бъде само между Любляна и Загреб, а по-скоро среща в същата рамка като тази, в която бе постигнато споразумението от 2004 г. - със сътрудничеството на Европейската комисия и участието на Италия," каза той пред репортери. 
						Въпросът за ЗЕРЗ заплашва да забави кандидатурата на Хърватия за членство в ЕС в момент, когато иначе тя изглежда готова да се придвижи бързо напред. 
						Ханес Свобода, докладчикът на Европейския парламент за Хърватия, бе начело на делегация, посетила Загреб тази седмица. В разговори със Санадер той каза, че Хърватия би могла потенциално да приключи процеса на присъединяването си до края на 2009 г. 
						Санадер каза, че правителството му се надява да "завърши по-голямата част от работата" тази година. Но докато продължава спорът с Хърватия, някои преговорни глави може да останат затворени. 
						Еврокомисарят по разширяването Оли Рен призова всички страни в спора да избягват ескалация на напрежението и вместо това да положат сериозни усилия за намиране на политическо решение "в европейски дух на компромис и добросъседски отношения," каза Рен в сряда. 
						Миналата седмица хърватският президент Стипе Месич проведе неофициална среща със словенския си колега Данило Тюрк в сремеж за успокояване на ситуацията. И двамата призоваха правителствата си да уредят спора и да решат въпросите по приятелски начин. 
						"Трябва да приветстваме взаимното уважение и да избягваме изявления, които са негативни и не трябва да бъдат част от нашия диалог," каза Тюрк след срещата на 1 февруари. 
						"Трябва да е ясно, че сме в добри отношения със Словения, освен по някои оставащи въпроси," каза Месич, добавяйки, че Загреб и Любляна трябва да седнат на масата и обсъдят нерешените въпроси.

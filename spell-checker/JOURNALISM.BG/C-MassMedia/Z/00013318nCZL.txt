Белградски медии твърдят, че обвиняем сръбски генерал смята да се предаде
					20/01/2005
					 
						БЕЛГРАД, Сърбия и Черна гора -- Според съобщения в медиите Сретен Лукич, един от четиримата генерали от полицията и армията, издирвани от Хагския трибунал, смята да се предаде. В сряда (19 януари) неназовани източници от правителството, цитирани от "Б92", са заявили, че сръбските власти провеждат отделни преговори с трима от обвиняемите генерали и че с Лукич е било постигнато споразумение. Сръбският кабинет отрича да е водил преговори с обвиняемите.
						Също в сряда етническите албански партии в община Прешево решиха засега да не участват в Координационния съвет за Южна Сърбия. Белград отправи предложението по-рано този месец с цел да успокои напрежението в района, след като сръбски граничари застреляха един юноша - етнически албанец. (Данас - 20/01/05; Танюг, Б92, Бета - 19/01/05)

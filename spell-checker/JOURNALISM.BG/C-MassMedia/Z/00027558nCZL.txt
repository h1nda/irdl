Сблъсъци между албанци и сърби в разделения град Митровица
					28/08/2008
					 
						ПРИЩИНА, Косово – Групи от албанци и сърби се сблъскаха късно вечерта в сряда (27 август) в северната част на Митровица, съобщиха медиите в четвъртък. Сблъсъците са станали в квартал, населен и от албанци, и от сърби. Сръбските медии съобщиха, че четирима сърби са били ранени и са били повредени леки коли, паркирани наблизо. ЮНМИК и косовската полиция са спрели движението през главния мост, свързващ южната със северната част на града, населена предимно със сърби.
						Други новини от сряда – Говорителят на ЮНМИК Александър Иванко каза на пресконференция в Прищина, че ЮНМИК не е била в състояние да наложи споразумения или решения от 15 юни насам. По-скоро ролята на мисията е била да подпомага диалога между Белград и Прищина, заяви Иванко.
						Също в сряда президентът на Косово Фатмир Сейдиу и министър-председателят Хашим Тачи проведоха консултации относно кандидатурите на бъдещите посланици в Съединените щати, Великобритания, Франция и Белгия. Косово ще открие посолства и в Германия, Италия, Австрия, Швейцария, Турция и Албания. Правителството планира да похарчи около 25 милиона евро за закупуването на недвижима собственост за посолствата и службите за връзка. (Телеграфи, Кохавижън, Топ Ченъл, РТК, Б92, ТВ 21 - 27/08/08)

Израелски министър: "Шефът на турските тайни служби поддържа Иран"
					02/08/2010
					 
						ЙЕРУСАЛИМ, Израел/АНКАРА, Турция -- Според съобщения израелският министър на отбраната Ехуд Барак е казал в неделя (1 август), че новоназначеният шеф на турските тайни служби е "поддръжник" на Иран. "Турция е приятелска страна, стратегически съюзник, но номинирането през последните седмици на новия шеф на турските тайни служби, който е поддръжник на Иран, ни тревожи," каза Барак по време на заседание на неговата Партия на труда. Според него назначението на Хакан Фидан, на 42 г., би могло да даде на иранците "достъп до секретна информация". Фидан бе назначен за директор на Националната разузнавателна организация на 27 май. По-рано той бе помощник-секретар на премиера по външните работи и представляваше Турция в Международната агенция за атомна енергия, като изигра основна роля в усилията на Анкара за уреждане на проблема с иранската ядрена програма. 
						Други новини -- Според съобщения в неделя официални военни представители са заявили, че армията е решила да повиши 11 генерали и адмирали, обвинени в участие в план за сваляне на правителството. Мъжете са част от група от 102-ма офицери в оставка и на активна служба, срещу които миналата седмица бяха издадени заповеди за арест във връзка със заговор за преврат, който бе разкрит за първи път през февруари. (AП, АФП, Хюриет, Прес ТВ - 01/08/10)

Кипърските турци демонтираха спорен надлез в Никозия
					10/01/2007
					Кипърските турци демонтираха спорен пешеходен надлез в центъра на Никозия, с което бе изпълнено едно от предварителните условия на кипърските гръцки власти за разкриване на нов пропускателен пункт на разделения остров. 
					(Файненшъл Мирър; - 10/01/07; AП, ДПА, Гласът на Америка, Синхуа, Кипърска информационна агенция, Сайпръс Мейл, АБХабер, Заман, Анатолиън Таймс, Търкиш Дейли Нюз - 09/01/07; AФП - 07/01/07; Търкиш Уикли - 06/01/07; AП - 05/01/07)
 
					 
						
Общински работници се готвят да демонтират във вторник (9 януари) стъпалата на издигнатия надлез в северната кипърска турска част на Никозия. [Гети Имиджис]
						Кипърските турци демонтираха във вторник (9 януари) пешеходен надлез в Никозия, чието изграждане към края на 2005 г. осуети плановете за откриване на пропускателен пункт в центъра на етнически разделената кипърска столица. 
						В края на миналата година кипърският турски лидер Мехмет Али Талат за първи път обяви решението си да демонтира спорния надлез от турската страна на улица "Ледрас", главната търговска улица в Никозия и един от основните символи на 32-годишното разделение на острова. 
						Според кипърските гърци металният пешеходен надлез е бил изграден с цел увеличаване на турските военни патрули в района. 
						Плановете на Талат за премахване на конструкцията бяха критикувани от генерал Яшар Буюканът, началник на ГЩ на Турция. "Откриването на улица "Ледрас" не е проблем за нас, но подобни стъпки трябва да бъдат едновременни," цитира АФП думите на генерала в свой репортаж от неделя, отбелязвайки, че той е информирал Талат за позицията на турските военни по време на среща в петък в Анкара. 
						Независимо от противопоставянето на Анкара Талат заяви след срещата, че решението за демонтиране на надлеза - едно от предварителните условия, поставени от кипърските гръцки власти за откриването на улица "Ледрас" - е все още в сила. 
						"Единствената ни цел е да открием пропускателния пункт," цитира АП изказването от вторник на Йозкан Мурат, високопоставен служител на кипърското турско вътрешно министерство. "Като кипърски турци ние сме направили, каквото трябваше да направим." 
						Другите предварителни условия, поставени от кипърските гърци за откриването на улица "Ледрас", включват изтегляне на турските части от областта, както и разминиране и възстановяване на съседните сгради. 
						"Целта на откриването на улица "Ледрас" е безопасно движение на гражданите и култивиране на климат на взаимно доверие посредством контакти и общуване между двете общности," заяви говорителят на кипърското гръцко правителство Христодулос Пасхиардис във вторник. 
						Надявайки се да разчистят пътя за възобновяване през тази година на организираните от ООН мирни преговори с кипърските гърци, кипърските турци определиха решението за демонтиране на спорния надлез като жест на добра воля. 
						Пасхиардис обаче настоя във вторник, че премахването на надлеза в никакъв случай не може да се смята за отстъпление или компромис от страна на кипърските турци. 
						"Премахването на тази незаконност ... не трябва да се аплодира като благороден жест на добра воля, нито пък трябва да се възнаграждава с отстъпки от наша страна," цитира думите му Кипърската информационна агенция. 
						Запитан дали кипърските гръцки власти възнамеряват да премахнат стената пред наблюдателния пост на Националната гвардия на улица "Ледрас", Пасхиардис заяви, че правителството е готово да обсъжда предложенията си за откриване на пропускателен пункт на главната улица с посредничеството на мироподдържащите сили на ООН в Кипър. 
						Пет пропускателни пункта са открити на разделения остров от 2003 г. насам, но нито един от тях в центъра на Никозия, където бяха издигнати първите барикади по време на междуетническите сблъсъци между кипърските гърци и турци през 1963 г. 
						От 1974 г., когато турските части окупираха около една трета от островната територия, Кипър е разделен на северна част под турско управление и южна под гръцко управление.

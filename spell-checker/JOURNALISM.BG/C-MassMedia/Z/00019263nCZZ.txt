Бизнес: Нефтопроводът БТД бе открит в Турция
					14/07/2006
					Нефтопроводът Баку-Тбилиси-Джейхан бе най-после открит след многократни отлагания. Още в деловите новини: подписано е споразумение за свободна търговия между Албания и Косово; австрийска банка финансира проекти за недвижими имоти в Румъния; ЦЕФТА приветства новите си членове.
					
 
					 
						
От ляво на дясно: Турският президент Ахмет Недждет Сезер, грузинският президент Михаил Саакашвили, азербайджанският президент Илхам Алиев, турският премиер Реджеп Тайип Ердоган и изпълнителният директор на "Бритиш Петролиум" Джон Браун позират за снимка, след като символично съединиха последните части на нефтопровода БТД. [Гети Имиджис]
						Официалната церемония по откриването на нефтопровода Баку-Тбилиси-Джейхан се проведе на Джейханския терминал за суров петрол край южния турски град Адана на 13 юли. Президентите на Азербайджан, Грузия и Турция, както и правителствени представители от над 30 страни, се събраха за откриването на втория по дължина нефтопровод в света. Отлаганият в продължение на много години нефтопровод с дължина 1700 км е алтернативен маршрут за пренос на каспийски нефт до Западна Европа, заобикалящ Русия. 
						*** 
						Австрийската "Райфайзенбанк" възнамерява да финансира проекти за недвижими имоти в Румъния на стойност 350 млн. евро до края на 2006 г., обяви заместник-председателят на институцията, Маринел Бурдуя. Банката вече е отпуснала близо 80 млн. евро под формата на ипотечни кредтити през тази година.
						*** 
						Разширяването на Централноевропейското споразумение за свободна търговия (ЦЕФТА), което в момента включва България, Хърватия и Румъния, ще бъде завършено до края на тази година. Македония трябва да стане пълноправен член през август. Преговорите за разширяване на ЦЕФТА с включването на Албания, Босна и Херцеговина, Молдова, Черна гора и Сърбия ще се състоят на 25 и 26 юли. България и Румъния ще напуснат ЦЕФТА веднага щом станат членки на ЕС.
						 *** 
						Споразумение за свободна търговия между Албания и Косово бе подписано в края на двудневно съвместно заседание на официални представители на Албания, Косово и ЮНМИК. Споразумението предвижда взаимно премахване на митническите налози върху вносни промишлени продукти, както и бъдещо либерализиране на търговията със земеделски продукти, обясни албанският търговски министър Генц Рули.
						*** 
						Близо 1 млрд. евро ще бъдат нужни за възстановяването и модернизацията на железопътната инфраструктура по Паневропейския коридор Х на сръбска територия, обяви генералният директор на Сръбските железници, Миланко Саранчич. Парите са необходими за модернизиране на отсечка от ж. п. линията, свързваща сръбско-унгарската граница с границата с Македония. Според Саранчич досега са предоставени 45 млн. евро от Европейската инвестиционна банка.
						 *** 
						Италия отпусна заем на Албания в размер на 51,5 млн. евро за модернизация на енергийния сектор на страната съгласно кредитно споразумение, подписано в Тирана. Заемът със срок на изплащане 39 години ще бъде изпозлван за модернизиране на системите за пренос и разпределение на електроенергия в Албания.
						(Различни източници – 07/07/06 – 14/07/06)

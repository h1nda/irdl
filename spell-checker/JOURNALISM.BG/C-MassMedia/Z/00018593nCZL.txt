Външните министри от ЕС призоваха за напредък на конституционните и полицейски реформи в БиХ
					16/05/2006
					 
						БРЮКСЕЛ, Белгия -- В понеделник (15 май) външните министри от ЕС призоваха властите в БиХ да направят необходимото, за да бъдат приети поправките в конституцията и да бъдат реализирани реформите в полицията като основни условия за напредък в преговорите по Споразумението за стабилизация и асоцииране (ССА) със Съюза. В това изявление, публикувано след срещата на Съвета на ЕС в Брюксел, се подчертава, че целта на поправките в конституцията е да се превърне БиХ в напълно функционална държава в съответствие с европейските стандарти.
						Също в понеделник председателят на Трибунала на ООН за военни престъпления Фаусто Покар призова властите в БиХ да ускорят реформите в съдебния сектор и службите за сигурност. По време на среща с членове на тристранното председателство в Сараево Покар каза, че ускореното преструктуриране на тези сектори ще помогне на усилията за залавяне на бегълците.
						Също в понеделник Съдът на БиХ потвърди обвинителния акт срещу босненския сърбин Радислав Либинец. Той е обвинен в престъпления срещу човечеството, извършени спрямо цивилни босненци в община Рогатица в периода май-ноември 1992 г. (Независне Новине - 16/05/06; Уеб сайт на ЕС, РТРС, НТВ Хаят - 15/05/06)

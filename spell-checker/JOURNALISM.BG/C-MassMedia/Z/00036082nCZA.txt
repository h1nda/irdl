Сръбските секретни досиета може да бъдат отворени за гражданите
					20/09/2010
					Гражданите ще имат право да разберат кой ги е шпионирал.
					От Биляна Пекушич за Southeast European Times от Белград -- 20/09/10
 
					 
						
Слободан Хомен, държавен секретар на министерството на правосъдието, предупреди гражданите да внимават със съдържанието на досиетата си. [Никола Барбутов/SETimes]
						Тайните служби в Сърбия се съгласиха парламентът да приеме закон, който да позволи на граждани или организации да проверяват дали са били шпионирани и от кого. Той ще им даде също възможност да прегледат съдържанието на собствените си досиета, които тайните служби са водили за тях, включително и по време на режима на Милошевич. 
						Сега законопроектът може да бъде включен в дневния ред на парламента в близко бъдеще, като се очаква да бъде приет до края на годината. 
						Приемането на този закон е едно от условията за доближаване към членството в ЕС. Законопроектът е изготвен по модела на подобни закони в Германия, Полша, Румъния и Словакия. 
						Ще бъде създадена независима комисия, която да ръководи процеса. 
						"Комисията трябва да включва хора с висок морал, които са представители на независими и неправителствени организации. Не трябва да се допуска нейни членове да бъдат представители на политически партии," каза държавният секретар на министерството на правосъдието Слободан Хомен. 
						Хомен е видял собственото си секретно досие от 2003 г. и казва, че то съдържа много невярна информация. Той каза, че хората трябва да са запознати със съдържанието на своите досиета и възможностите за злоупотреба. 
						Гражданите ще могат да научат имената на сътрудниците на тайната полиция, които са ги следили, както и да поискат да бъдат унищожени досиетата им, като лично наблюдават това. 
						Председателят на Сръбското движение за обновление (СДО) Вук Драшкович каза, че ще бъдат разкрити много неизвестни досега престъпления. 
						"Мнозина от качилите се на "влака за Европа" се страхуват, че отварянето на досиетата ще разкрие, че са били сътрудници на тайните служби на Милошевич," каза той. 
						Драшкович, който е смятан за антикомунист, но и за националист, твърди, че много богаташи в Сърбия са придобили богатството си благодарение на Милошевич и неговата тайна полиция и отварянето на досиетата ще разкрие това. 
						СДО предложи подобен закон още през 2004 г. Днес партията призовава комисията да обяви имената на всички сътрудници на тайната полиция, чиито действия са довели до трагични последствия. 
						Това включва шпионите, които са следили журналиста Славко Чурувия, убит през 1999 г., както и други жертви на режима на Милошевич. Тук попадат и сътрудниците, които са били възнаградени за услугите си чрез участие в незаконна търговия. 
						Според СДО списъкът на сътрудниците трябва да включва и всички лица, които са издавали на комунистическите власти кой критикува режима, както и тези, чиито тайни доноси са довели до забраняването на книги, филми и театрални пиеси. 
						Представителят на гражданите Саша Янкович каза пред белградския ежедневник "Блиц", че законът е много важна стъпка на правителството за реабилитация на хората, чиито права са били нарушени. 
						Янкович желае да припомни на обществеността, че сегашните тайни служби в Сърбия -- известни като БИА -- първоначално са се противопоставяли на подобен закон, но сега са готови да го подкрепят. 
						Досега БИА е предоставила 70 000 секретни досиета на държавния архив.

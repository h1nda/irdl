Дипломатически дневник: Регионални представители присъстваха на конференция за НАТО в Скопие
					19/02/2008
					Представители на парламентарни комисии за НАТО от региона присъстваха на конференция в Скопие. Още от седмицата: македонският външен министър Антонио Милошоски се срещна с люксембургския си колега Жан Аселборн.
					 
						
Македонският премиер Никола Груевски се изказа на конференцията. [Томислав Георгиев]
						Тридневна конференция, озаглавена "НАТО - Букурещ и след това", започна в Скопие в понеделник (18 февруари). Семинарът събра председателите на парламентарни комисии за НАТО от страните в региона и извън него. Очаква се основна тема да бъде ролята на Алианса в новата глобална обстановка на сигурност и в Югоизточна Европа, както и ролята на парламентарните комисии за външни работи и отбрана в прилагането за целите и политиките на НАТО. Македонският премиер Никола Груевски направи обръщение към участниците в понеделник. 
						*** 
						
Българският премиер Сергей Станишев и молдовският му колега Василе Тарлев се споразумяха в четвъртък (14 февурари) в Кишинев да засилят двустранната търговия и инвестициите. Станишев бе на тридневно официално посещение в Молдова - първа визита на български премиер откакто Молдова обяви независимост през 1990 г. Станишев се срещна също с молдовския президент Владимир Воронин и с председателя на парламента Мариан Лупу. 
						*** 
						Спорът за името между Македония и Гърция и възможността въпросът да попречи на кандидатурата на Македония за членство в НАТО бяха главните теми, обсъдени между македонския външен министър Антонио Милошоски и люксембургския му колега Жан Аселборн в Люксембург в четвъртък (14 февруари). Аселборн заяви пред Милошоски, че спорът за името е двустранен и трябва да бъде решен с помощта на специалния пратеник на ООН Матю Нимиц. Аселборн подчерта, че членството в НАТО е много по-важно от името на страната, и призова и двете страни да решат въпроса преди априлската среща на върха на НАТО. 
						*** 
						Председателят на македонския парламент Любиша Георгиевски бе в Любляна в четвъртък (14 февруари), където се срещна със словенския си колега Франце Цукяти. Георгиевски подчерта, че Македония, като кандидатка за членство в ЕС, ще следва подхода на ЕС по въпроса за независимостта на Косово. 
						*** 
						Министърът на отбраната на Израел Ехуд Барак се срещна с турски официални представители в Анкара на 12 февруари, за да обсъди възможностите за засилване на стратегическото сътрудничество между двете страни, както и ситуацията в региона. Барак се срещна с турския си колега Вежди Гьонюл, външния министър Али Бабаджан и премиера Реджеп Тайип Ердоган.
						*** 
						
Хърватският премиер Иво Санадер се срещна с чешкия си колега Мирек Тополанек на 12 февруари в Прага. Тополанек похвали нивото на отношенията между двете страни и потвърди, че страната му напълно подкрепя кандидатурата на Хърватия за членство в ЕС. 
						
(Различни източници 12/02/08-19/02/08)

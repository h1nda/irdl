Хървати и сърби оставят настрана различията си, за да отдадат почит на Тесла
					13/07/2006
					В чест на 150-годишнината от рождението на Никола Тесла Хърватия и Сърбия организираха съвместно честване на великия учен -- етнически сърбин, роден в Хърватия.
					От Кристина Чук от Загреб и Георги Митев-Шантек от Белград за Southeast European Times -- 13/07/06
 
					 
						
Новоиздигнат паметник на учения Никола Тесла краси родното му село Смилян, на 200 км южно от Загреб, докато стотици хора се събират да разгледат новия мемориален център. [Гети Имиджис]
						ЮНЕСКО бе абсолютно точно в провъзгласяването на 2006 г. за "Година на Никола Тесла". Неговите постижения се отбелязват със събития в цял свят. 
						През април в Колумбийския университет се проведе симпозиум. ООН организира през юни изложба в Грац, където Тесла е учил между 1875 г. и 1878 г. През същия месец всяко домакинство в Западна Австралия откри писмо за Никола Тесла в сметката си за електроенергия. Неотдавна, на 9 юли, бе открит Мемориалът "Никола Тесла" на Ниагарския водопад, където ученият построил известната си водноелектрическа централа. 
						За да не останат по-назад, Хърватия и Сърбия организираха специално съвместно честване в родното село на Тесла, Смилян. Стотици сърби и хървати оставиха настрана своята история и се събраха, за да почетат заедно великия мъж. Тържествата включваха откриване на новопостроен мултимедиен център, където посетителите могат да разгледат научните работи и патенти на Тесла. 
						Хърватският президент Стипе Месич, премиерът Иво Санадер, сръбският президент Борис Тадич и американският посланик в Хърватия Робърт Брадке бяха сред многото официални лица, присъствали на откриването на центъра. 
						"Той е нашето общо наследство, сърбин, роден в Хърватия, който не е искал етнически конфликти," каза Тадич. "Нашето минало обаче невинаги е било славно. Днес ние носим обща отговорност да предложим на нашите граждани едно ново виждане." 
						"Тесла е маяк, чиято светлина заблестя преди 150 години в Смилян и продължава да свети до ден днешен в целия свят, извън границите и времето," каза Месич. 
						По този начин Сърбия и Хърватия заедно отдадоха почит на изобретателя, който ярко озари века на индустриалната революция и показа, че геният далеч надхвърля границите на религия или народност. 
						Също като част от честванията сръбската централна банка пусна за случая специални емисии от монети и пощенски марки, а Белградското летище бе преименувано в чест на "човека, който изобрети 20-и век", както го наричат някои. 
						Заслуга на Тесла (1856-1943 г.) са принципът на въртящото се магнитно поле, индукционните двигатели, безжичните комуникации, флуоресцентните лампи и над 700 други патента. Той е единственият учен от Балканите, чието име се използва като единица мярка в международната измервателна система. 
						Когато Тесла разговарял с журналист преди повече от сто години и заявил, че в близко бъдеще всеки човек ще има малка кутия, с помощта на която ще може да разговаря с всички останали, му се подиграли. 
						Днес, когато всички -- от деловите хора до гимназистите -- си служат със сложната клетъчна телефонна технология, неговото предсказание е действителност.

ООН и ЕС ще осигурят финансова помощ за възстановяване на щетите от наводненията
		21/07/2005
		България и съседна Румъния бяха поразени от силни наводнения през последните няколко седмици вследствие на безпрецедентни проливни дъждове. ООН и ЕС обявиха, че ще осигурят помощ за преодоляване на щетите от бедствието.
		(агенция София нюз - 20/07/05; БНН, Медиапул, ДПА, Уеб-сайт на българското правителство - 12/07/05; София ехо, Дневник, агенция София нюз - 11/07/05)
 
		 
			
Българин събира покъщнината си от своята разрушена от наводненията къща в село Бял Бряг, на 370 км североизточно от София. Хиляди останаха без дом след наводненията през последните два месеца. [АФП]
			ООН ще помогне на България да се справи с щетите, нанесени от силните наводнения през последните два месеца, потвърдиха официални представители на Гражданска защита в България в сряда (20 юли) след среща с представители на ООН. 
			Помощта ще включва храни, одеала и лекарства, заявиха официалните представители. Новината дойде един ден след като ЕС обяви, че е готов да отпусне допълнителни средства на България и съседна Румъния за преодоляване на щетите от природното бедствие. 
			Двайсет души бяха убити, а десетки хиляди домове бяха разрушени в двете страни в резултат на наводненията, предизвикани от безпрецедентните проливни дъждове. Около два милиона души, почти една четвърт от населението от 7,5 милиона в България са били засегнати от бедствието. Миналата седмица финансовият министър в оставка Милен Велчев поиска от ЕС да отпусне финансова помощ от 75 милиона евро на страната за възстановяване на щетите от наводненията. 
			Призовавайки Европейската комисия (ЕК) да започне процедури за отпускане на финансиране от Фонда за солидарност на ЕС (ФСЕС), Велчев описа подробно причинените щети. Общо 6300 сгради са били наводнени в страната. Повредени са 52 моста, 420 улици и 35 км железопътни трасета. Общите щети се оценяват на 75 милиона евро, без да се включват щетите, нанесени на земеделската реколта, които тепърва ще се оценяват. 
			ФСЕС бе създаден по предложение на ЕК след катастрофалните наводнения, които поразиха Централна Европа през август 2002 г. Целта е да се създаде европейска солидарност при всякакви природни бедствия, включително и наводнения. 
			Всички страни-членки и страни, водещи преговори за присъединяване могат да поискат помощ от ФСЕС, който обаче не покриват лични щети и пълните разходи свързани с природни бедствия. Според ЕС, фондът по-скоро е създаден, за да осигурява бърза, ефективна и гъвкава спешна финансова помощ за осигуряване на временни жилища или частичен ремонт на жизненоважна инфраструктура, за да се възстанови нормалния жизнен ритъм. 
			По-възрастните българи в най-тежко засегнатите от наводненията райони казват, че не си спомнят толкова поройни дъждове през последните 50 години. В много райони дъждовете предизвикаха свлачища. В някои селски райони наводненията нанесоха щети на реколтата и добитъка. 
			Опозиционното дясно крило Съюз на демократичнити сили (СДС) призова правителството да предостави доклад на парламента за мерките, които то е взело за възстановяване на щетите от наводненията, както и досега изразходваните средства за спасителни операции. Според заместник-председателя на СДС Николай Младенов, партията ще подкрепи всяко решение за преразпределяне на бюджетни средства, които да помогнат за възстановяване на щетите от бедствието.

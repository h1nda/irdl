Турско списание за комикси спря да излиза след глоба за "нецензурно съдържание"
					07/07/2011
					Нов свързан с цензурата скандал избухна в Турция, след като едно списание бе обявено за заплаха за социалните норми. 
					От Йозгюр Йогрет за Southeast European Times от Истанбул – 07/07/11
 
					 
						
Списанието слезе от вестникарските щандове след сериозна глоба. [Йозгюр Йогрет]
						
						"Харакири", месечно турско списание за комикси, литература и карикатури, се самозакри, преди да издаде третия си брой, заявявайки, че наложена от държавата глоба е направила невъзможно продължаване на съществуването му. 
						Съветът за защита на младежта от нецензурни публикации към министър-председателя, правителствен орган за контрол на печатните медии, постанови, че съдържанието на списанието - още в първия му брой - е вредно за малолетните. Той глоби списанието около 65 000 евро и нареди то да се продава в черен плик. 
						Съветът обвини списанието, че "подтиква младежта към мързел, авантюризъм и извънбрачни отношения". 
						"Обществата са изградили социални норми, за да защитават своето съществуване и поддържат обществения ред. Инструментите и органите на печата и ефира сами трябва да се придържат към тези норми и имат съответно задължението и отговорността да насочват, предупреждават и напомнят на обществото за тях," каза той. 
						Решението, прието със седем на три гласа, отприщи нов широк дебат за цензурата в Турция. 
						Художникът график от "Харакири" Джан Байтак казва, че е бил изненадан. "Ние сме хора със самоконтрол. Никога не сме имали намерението да разстройваме хората, както казват те," заяви той за SETimes. 
						Неговият колега художник в "Харакири" Кутлукхан Перкер каза, че обвиненията са му подействали като леден душ. 
						"Когато бе взето решението относно първия брой, панически се заехме да проверяваме втория брой, чудейки се дали и в него има нещо осъдително." 
						"След това осъзнахме, че сме започнали да се самоцензурираме," спомня с Перкер. 
						Перкер се съмнява дали публикуваното в списанието съдържание е нецензурно, посочвайки, че комиксите и карикатурите са отражения и тълкувания на онова, което се случва в реалния живот. Творбата, обвинена в "подтикване към извънбрачни отношения", казва той, е била просто един разказ за любовна авантюра. 
						"Е, не можем ли да пуснем разказ, в който става дума за убийство?", пита той. "Значи ли това, че подтикваме хората да извършват убийства?" 
						Перкер заяви, че адвокатите на "Харакири" ще подадат жалба срещу решението на съвета и може да се обърнат и към Европейския съд за правата на човека (ЕСПЧ), по който Турция е страна.
						Колеги от други списания също изразяват тревога за себе си след решението на съвета, добави той.
						Адвокатите Мехвеш Бингьолю и Хюрем Сьонмез разговаряха с репортер на SETimes относно правните последици. 
						Според Бингьолю е слабо вероятно списанието да получи решение в своя полза в турските съдилища, но може да има шанс, ако отнесе случая си до ЕСПЧ. 
						"Аз мисля, че не е възможно ЕСПЧ да възприеме манталитет, според който общественият морал се гради върху брака," каза тя, добавяйки, че глобата е била "несъразмерна", тъй като е принудила изданието да се закрие. 
						Същевременно, според Сьонмез, съветът не е безпристрастен. "Членовете на съвета действат в границите на собствения си светоглед и осъзнават, че съветът е подчинен на политическата власт," каза той.

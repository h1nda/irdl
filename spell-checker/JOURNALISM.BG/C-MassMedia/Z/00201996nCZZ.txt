Щетите от земетресението в Турция ще бъдат големи
					26/10/2011
					Земетресението в Турция може да струва стотици милиони долари. Още бизнес новини: Македония е най-добрата страна за бизнес дейности в региона, а БВП на Албания се очаква да нарасне с 2,5%.
					 
						
Над 4000 сгради са пострадали или са се срутили при земетресението във Ван в неделя.[Reuters]
						Унищожителното земетресение, което разтърси турската провинция Ван през почивните дни, отнемайки стотици човешки животи, ще струва на застрахователите цели 200 млн. долара, твърди компанията за моделиране на риска от природни бедствия "Икуакат". Според "Риск Мениджмънт Солюшънс" от земетресението са пострадали 4000 сгради, а около 100 са напълно срутени.
						*** 
						Македония е на най-висока позиция сред страните от региона в последния доклад за бизнес дейностите на Световната банка за 2012 г., публикуван в четвъртък (20 октомври). Македония е на 22-о място, следвана от Черна гора (56-о), България (59-о), Румъния (72-ро), Хърватия (80-о), Албания (82-ро), Сърбия (92-ро), Косово (117-о) и Босна и Херцеговина (127-о). 
						*** 
						Точно 16 528 румънци имат лично състояние, надвишаващо 1 млн. долара, според последния доклад за световното богатство, изготвен от Института за изследвания към швейцарската банка "Креди Сюис", публикуван в сряда (19 октомври). Така страната се нарежда на 47-о място в списъка от 160 държави по брой на богаташите. 
						*** 
						БВП на Албания ще се увеличи с около 2,5% през 2011 г., според предварителни изчисления, публикувани от МВФ в петък (21 октомври). Институцията обяви, че страната не е била силно засегната от световната икономическа криза поради разумните политики, предприети през годините преди кризата. В същото време тя е изправена пред известни предизвикателства, включително висок публичен дълг, бавен ръст на производителността и заплаха от външни фактори, които биха могли да дестабилизират икономиката.
					
						*** 
						
						Босна и Херцеговина се е присъединила към проект за създаване на железопътна компания между Сърбия, Хърватия и Словения, предадоха медиите в понеделник (24 октомври). България, Македония и Черна гора също са заявили желание да се включат в инициативата за дружеството, наречено "Карго 10", чиято цел е да транспортира товари по линията от Словения до Истанбул.
					
						*** 
						Град Банско в България бе определен за курорта, предлагащ най-добри финансови условия за скиорите, според последния Доклад за ски курортите 2011, публикуван от британската компания за валутно-обменни операции "Пост Офис Травъл Мъни". Цените в курорта са паднали с 5% спрямо миналата година, посочва документът, който разглежда десет дестинации в Европа и Северна Америка.
						*** 
						Гуверньорът на Хърватската централна банка Желко Рохатински предупреди в петък (21 октомври), че страната му трябва да намали разходите, за да избегне икономическа катастрофа. Според него фискалният дефицит на Хърватия ще нарасне до 6,2% от БВП през тази година, надминавайки предишни прогнози за равнище от 6%.
					
						*** 
						
						Сръбският енергиен монопол "Електропривреда Србие" (ЕПС) обяви в четвъртък (20 октомври), че е постигнал споразумение за разработване на въглищна мина и проекти за възобновяеми енергийни източници на територията на страната заедно с китайските компании "Чайнас Шънджън Енърджи Груп Ко" и "Чайна Енвайрънментъл Енърджи Ко". Проектите се оценяват на над 2 млрд. евро. 
					
						*** 
						
						Турската конфедерация на бизнесмените и промишлените предприемачи е домакин на събитието "Търговски мост между Турция и света 2011", което се провежда в Истанбул до 30 октомври. Едноседмичният форум събра над 700 представители на фирми от цял свят, за да обсъдят възможности за партньорство и инвестиции. 
						
						(Различни източници -- 19/10/11-26/10/11)

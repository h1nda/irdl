Гърция засилва мерките за сигурност след взривовете в Мадрид
12/03/2004
След терористичните атентати в Мадрид Гърция, която е домакин на предстоящите Летни олимпийски игри, засили мерките за сигурност по всички железопътни мрежи и в метрото, както и в испанското посолство в Атина.
(ИХТ, Индипендънт, Скотсман - 12/03/04; АП, Ройтерс, Атинска новинарска агенция - 11/03/04)
 
 
Атентатите в Мадрид срещу четири влака, превозващи служители до работните им места, отнеха живота на близо 200 души от 11 страни и раниха повече от 1 400. [АФП]
Часове след атентатите в Мадрид от четвъртък (11 март) Гърция заяви, че засилва мерките за сигурност по цялата си железопътна система и в метрото, както и в испанското посолство в Атина. Затегнати са вече мерките за сигурност в гръцката столица, която ще е домакин на Летните олимпийски игри през август.
"Министерството на транспорта и благоустройството незабавно засилва до ново нареждане мерките за сигурност по всички железопътни мрежи и линии на метрото в страната след бомбените атентати в Мадрид", каза в четвъртък говорител на министерството.
Според Атинската новинарска агенция (АНА) мерките включват засилени патрули на ж.п. гари и тунели, които вече се наблюдават непрекъснато чрез кабелна телевизионна система. Ръководството на гръцките железопътни линии също реши да засили охраната както в сградите на компанията, така и по цялата ж.п. мрежа в страната. Частна компания отговаря за сигурността в системата на метрото, където вече са взети предпазни мерки.
Премиерът Костас Караманлис, чието правителство положи клетва в сряда, се присъедини към световните лидери и също заклейми атентатите в Мадрид. В съболезнованията си до своя испански колега, Хосе Мария Аснар, той ги нарече "актове на омраза, която трябва и ще бъде победена".
Караманлис оглавява и министерството на културата и лично се е ангажирал с Олимпиадата. В четвъртък той присъства на първото заседание на правителството, посветено на организацията на Олимпиадата. Дневният ред бе доминиран от въпросите за сигурността и завършването на инфраструктурните проекти. Правителството бе обещало да обяви предложенията си за разрешаване на всички останали проблеми, свързани с Олимпиадата, след срещата на Караманлис с президента на Международния олимпийски комитет Жак Рог, който се очаква да пристигне в Атина в събота.
АНА съобщи, че атентатите в Мадрид, които отнеха живота на почти 200 души от 11 страни и раниха над 1 400, са били обсъждани и на заседание на ръководни служители от въоръжените сили на Гърция, които отговарят за планирането на мерките за сигурност на Олимпиадата. Новият министър на отбраната Спилиос Спилиотопулос е председателствал заседанието.
Гърция е отделила повече от 650 млн. евро за своя цялостен план за сигурност на Олимпийските игри, който предвижда участието на 10 000 войници и 40 000 полицаи. Тя се консултира и със седем други страни, между които са Съединените щати, Великобритания и Израел.
В сряда започна мащабно учение по сигурност, в което участват 1 500 служители на гръцките сили за сигурност и повече от 400 американски войници, както и експерти от Великобритания, Израел и Канада. Според съобщенията това учение под кодово наименование "Щитът на Херкулес 2004" е най-скъпото от седемте подобни учения, проведени досега. Служителите разиграват различни сценарии - от вземане на заложници до атаки с биологически и химически оръжия, като и с ядрени "мръсни бомби".

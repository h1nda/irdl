Шофирането е необичайна работа за жени в Скопие
					15/05/2012
					Жените шофьорки се борят както със задръстванията, така и със стереотипите, докато се опитват да си изкарат прехраната.
					От Горан Трайков за Southeast European Times от Скопие -- 15/05/12
 
					 
						
Жените, шофьорки на автобус и такси, са рядкост в Скопие. [Агенция МИА]
						Малък процент от жените в Македония получават работа в професии, дълго доминирани от мъжете - като шофирането на градски автобуси и таксита. Освен това те се сблъскват с предразсъдъците на обществото, което все още вижда тези професии като мъжки. 
						Компанията за градски транспорт в град Скопие е наела на работа шест жени, шофьорки на автобуси, които всеки ден се борят както със стереотипите, така и със задръстванията. 
						Говорителката на компанията Анна Груевска каза за SETimes, че шестте жени са във всяко отношение квалифицирани колкото и колегите си мъже. 
						"По време на процеса на назначаване, без да се гледа полът на кандидата, всеки трябва да притежава шофьорска книжка с категория "Б" и трябва да премине през обучение. В бъдеще очакваме практиката да продължи и дори да се увеличи броят на жените, шофьорки на градски автобуси." 
						Шофьорката на автобус Весна Найдовска каза за SETimes: "Всеки ден се сблъсквам със стереотипите, че това е мъжка работа. Обаче аз не обръщам много внимание на хората. Те ме гледат малко с подозрение, когато се качват в автобуса, но след пристигане до желаната дестинация доволни махат с ръце. С новите двуетажни автобуси, които в момента караме по улиците на Скопие, целият процес е много по-лесен. След успешно преминаване на обучението всичко е по-лесно." 
						Не всяка шофьорка обаче остава на работа. Някои се оплакват, че са нископлатени, предвид стреса по време на работа; други казват, че в крайна сметка попадат в късната "трета смяна", която смятат за малко рискована. 
						Донка Лазаревска е шефка на скопската компания за таксита "Наше такси" и казва, че при тях е имало в един момент четири жени, но всички после са напуснали. 
						"Рива", друга компания за таксита, която обслужва Скопие, е наела две жени, които шофират през последните шест години, и би приела още. 
						Шефката на "Рива" Оливия Блажевска каза за SETimes, че двете жени са "много добри шофьорки, професионалистки, които обичат работата си. Може би някой би ги погледнал странно първия път, когато се качи в колата, но след потеглянето нашите клиенти виждат веднага, че жените са много внимателни шофьорки. При следващото обаждане клиентите искат същото такси. Това означава, че нашите жени шофьорки се справят добре с професията си." 
						Засега в "Слобода", Асоциацията на частните превозвачи в град Скопие, няма жени, шофьорки на автобуси. "Оставаме обаче отворени за сътрудничество и освен това насърчаваме жените, които са готови да се изправят пред предизвикателството, да станат част от нашия екип", каза за SETimes управителят на компанията Кемал Мурик. 
						Миналия месец беше обявено, че в Скопие ще заработи трамвайна система, която вероятно би осигурила бързо и по-евтино придвижване. Все още не се знае дали жените ще бъдат насърчавани да кандидатстват за тези работни места. 
					
				
			
					 
					
 
 

Допълнителна подкрепа за центъра за борба с нелегалния трафик в Албания
08/01/2004
Със създаването на център за борба с незаконния трафик във Вльора, Албания направи важна крачка напред в борбата срещу организираната престъпност. Центърът обаче все още не функционира.
От Арди Пулай за Southeast European Times от Тирана - 08/01/04
 
 
Миналия месец Албания, Италия, Гърция и Германия подписаха споразумение за създаване на център за борба с незаконния трафик в южния пристанищен град Вльора, Албания.
Документът призовава центъра да усъвършенства процеса на събиране на информация за всякакъв вид нелегален трафик, включително трафик на наркотици и оръжия - дейности, които продължават да са бич за Италия, Гърция и други европейски държави.
Албанският заместник-министър на обществения ред Игли Тоска, италианският посланик Атило Масимо Янучи, гръцкият посланик Димитриос Илиопулос и посланикът на Германия Ханс-Петер Анен подписаха споразумението.
Целта на меморандума е да се създадат възможности центърът да започне своята работа, която включва и събиране на средства и координация на усилията.
В качеството си на представител на една от страните инициаторки за създаване на центъра, а също и като представител на Италия по време на председателството й на ЕС, Янучи каза, че оценява приноса на албанското правителство и министерството на обществения ред.
Тоска благодари на представителите на другите страни партньори в създаването на центъра за борба с нелегалния трафик. "Албанското правителство искрено желае да превърне този център във важно средище за борба срещу нелегалния трафик", каза той.
Центърът ще бъде модел на сътрудничество и координация с регионалните и евроатлантическите партньори, обеща Тоска.
Създаден през март 2001 г., центърът се сблъска с трудности, свързани с инфраструктурата и с официалното му признаване. В момента в него работят трима полицейски агенти от Италия и един от Гърция.
Албания се смята и за източник, и за транзитна страна в трафика с жени и деца. Парламентът прие национална стратегия за борба с трафика, която доведе до създаване на специализирани звена в полицейските управления в страната. Макар и още да не е започнал на практика да действа, центърът във Вльора е част от тази стратегия.
В доклад, публикуван миналата година, Държавният департамент на САЩ посочва, че Албания прави първите значими стъпки в борбата срещу незаконния трафик - един много важен въпрос, според доклада.

Държавите от еврозоната ще помогнат на Гърция
					10/02/2010
					Гърция може да очаква помощ от останалите държави, членки на еврозоната, във връзка с финансовия срив в страната, посочиха във вторник европейски представители, макар че официален план не беше оповестен. Това ще бъде първата подобна спасителна операция в историята на еврозоната.
					(Уол Стрийт Джърнъл, Блумбърг, Ройтерс, АФП, ДПА, EurActiv, Euobserver, Евронюз - 10/02/10; АП, АФП, Ройтерс, ФТ, Би Би Си, АНА-МПА - 10/02/10)
 
					 
						
Международно летище в Атина беше практически безлюдно по време на 24-часовата стачка в сряда (10 февруари). [Гети Имиджис]
						Германия и други страни от 16-те членки на еврозоната се съгласиха принципно да помогнат на Гърция във връзка със задълбочаването на финансовата криза, съобщиха медиите във вторник (9 февруари). Решението има за цел да предотврати разпространението на икономическите проблеми в други страни от валутния съюз, както и да спре подкопаването на доверието в еврото. 
						"Говорим за подкрепа в широкия смисъл на думата", заяви новият еврокомисар по икономическите и финансовите въпроси Оли Рен пред осведомителната агенция „Блумбърг“. 
						Помощта вероятно ще дойде под формата на двустранни заеми и гаранции, съобщиха неназовани длъжностни лица, като отбелязаха, че все още няма съставени конкретни планове. Съобщава се, че преговорите по евентуалната първа спасителна операция на член на еврозоната през 11-годишната история на валутата ще се водят от Германия, която е решила да "предприеме съществени мерки" за справяне с кризата. 
						"Мислим за това какво трябва да направим, ако кризата се разрасне извън Гърция и обхване други държави от еврозоната", е посочил германски правителствен служител, цитиран от британския всекидневник "Файненшъл Таймс". "Въпросът е свързан по-скоро с изграждането на защитни стени, с ограничаване на проблема, отколкото с подпомагане на гърците по принцип". 
						Съобщенията за възможния европейски план за спасяване на Гърция дойдоха преди неофициалната икономическа среща на високо равнище на ЕС в Брюксел този четвъртък. Първоначалните планове предвиждаха основна тема на срещата да бъде дългосрочната стратегия за растеж на 27-членния блок.
						Според наблюдателите обаче кризата в Гърция, която се смята за главния виновник за резкия спад на еврото и натиска върху цените на ценните книжа, вероятно ще е доминираща тема на разговорите в Брюксел. Очаква се на срещите да присъства и управителят на Европейската централна банка (ЕЦБ) Жан-Клод Трише. 
						Европейски официални представители се противопоставиха твърдо на участието на МВФ в случая, което предизвика страхове от възможно преустановяване на плащанията по държавния дълг от страна на Гърция. Появиха се и спекулации, че балканската страна може да стане първата членка на евроклуба, принудена да го напусне. 
						"Това, което е ясно, е че този въпрос трябва да бъде решен от европейците", заяви германският финансов министър Волфганг Шойбле миналата седмица. "Няма съмнение, че въпросът за Гърция не засяга Международния валутен фонд." 
						Гръцкото социалистическо правителство на министър-председателя Георгиос Папандреу, което дойде на власт след предсрочните избори през октомври, е подложено на силен натиск да намали огромния държавен дълг на страната и бюджетния дефицит. 
						Властите в Атина съобщиха, че бюджетният дефицит за 2009 г., който според прогнозите от пролетта трябваше да е 3,7 % от БВП, всъщност ще достигне 12,7 % от БВП, повече от четири пъти над 3-процентния праг за страните в еврозоната. 
						Миналия месец гръцкото правителство представи четиригодишен план за строги икономии, като се ангажира да сведе бюджетния дефицит под тавана от 3 % от БВП и да предотврати криза с обслужването на дълга. 
						 Часове преди началото на 24-часовата национална стачка срещу замразяването на заплатите и съкращаването на премиите в обществения сектор в полунощ във вторник кабинетът на Папандреу обяви допълнителни строги мерки, включително увеличаване от 2015 г. на средната пенсионна възраст с две години до 63 г. и въвеждане на нов данък.
						Папандреу заяви, че екипът му ще се съсредоточи върху три цели: намаляване на държавния дълг, насърчаване на растежа и ускоряване на законодателните и институционалните мерки. 
						Стачката в сряда, която парализира страната, е смятана за първото голямо изпитание на решимостта на правителството да се справи с финансовата криза, отбелязват медиите.

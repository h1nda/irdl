Басеску се включва в кандидат-президентската надпревара в Румъния 
					05/10/2004
					След оттеглянето на Теодор Столожан от кандидат-президентската кампания основният опозиционен алианс избра кмета на Букурещ Траян Басеску за съперник на сегашния премиер Адриан Настасе. Според анализаторите на сцената ще се разиграе драматична битка. 
					От Гелу Трандафир за Southeast European Times в Букурещ - 05/10/04
 
					 
						
Теодор Столожан, кандидат на политическия алианс "Справедливост и истина", се оттегли от кандидат- президентската надпревара в събота (2 октомври) поради здравословни проблеми. [AФП]
						Основният опозиционен алианс в Румъния официално потвърди в понеделник ( 4 октомври), че лидерът на Демократическата партия (ДП) Траян Басеску ще бъде неговият кандидат за президентските избори през ноември. Басеску, който е кмет на Букурещ, бе номиниран след оттеглянето от надпреварата на председателя на Национал-либералната партия (НЛП) и съпредседател на алианса Теодор Столожан. 
						Столожан, който бе премиер за известен период в началото на 90-те години на миналия век, се позова на здравословни проблеми като причина за своето оттегляне. "За нещастие, пътят ми към президентството спира дотук," цитира Ройтърс неговите думи. "Това бе труден път, който остави дълбоки белези... здравословните проблеми сега могат да се излекуват, но те биха могли да се задълбочат нелечимо, ако не се фокусирам върху тях. " 
						Решението бе удар за ДП и НЛП, които заедно образуват Алианса за справедливост и истина и предизвика объркване на румънската политическа сцена. Басеску обвини управляващата Социал-демократическа партия (СДП), че нейното "изнудване" е причина за влошаване на здравословното състояние на Столожан. Според Басеску лидерите на СДП са започнали компроматна кампания, огласявайки информация за лечението на Столожан преди 20 години, както и негово предполагаемо участие в съмнителни сделки. 
						Разкритикувайки това, което той определи като "чудовищна система, която унищожава политическите опоненти на управляващата партия", Басеску прогнозира, че ПСД е целяла да използва цялата мрежа от контролирани от партията вестници и медии, за да опетни репутацията на Столожан. 
						"Момчета, този номер няма да мине при мен," каза той, декларирайки, че няма да се остави да бъде сплашен от мръсни политически интриги. 
						Премиерът Адриан Настасе, който е и кандидат за президент на управляващата партия, категорично отрече обвиненията, заявявайки, че се е обадил на Столожан след обявеното му решение и че двамата са разговаряли повече от 15 минути. "Столожан не ми каза нищо за подобно изнудване," посочи Настасе, обвинявайки Басеску, че експлоатира заболяването на лидера на НЛП за политически цели. 
						Според анализатори смяната на опозиционните кандидати ще затрудни задачата на Настасе и неговата партия. По време на кметските избори през юни Басеску извоюва унизителна победа срещу кандидата на СДП, външният министър Мирча Джоана. Агресивният и популистки стил на Басеску е по-вероятно да възпламени румънските избиратели от сдържания Столожан, който изоставаше с цели осем пункта от Настасе в проучванията на общественото мнение. 
						Според Корнел Нистореску от всекидневника Evenimentul Zilei, Румъния е свидетел на зрелищно ново начало на кампанията, което подготвя сцената за драматична битка.

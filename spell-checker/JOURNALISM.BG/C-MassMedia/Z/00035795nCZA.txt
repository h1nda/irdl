Хърватия екстрадира убиеца на Джинджич в Сърбия
					26/08/2010
					Сретко Калинич, който е осъден на 70 години затвор за 20 убийства, бе прехвърлен рано сутринта в сряда от Загреб в Белград съгласно ново споразумение за екстрадиция.
					(Б92 - 26/08/10; Ройтерс, ДПА, Блумбърг, Би Би Си, Канейдиън Прес, Дойче Веле, АКИ, Синхуа, Бета, Б92 - 25/08/10; Ройтерс, ДПА, Б92 - 29/06/10)
 
					 
						
Сретко Калинич бе екстрадиран в сряда (25 август) от Хърватия в Сърбия. [Бета]
						Член на прословутия "Земунски клан" в Сърбия бе екстрадиран в Белград рано сутринта в сряда (25 август), повече от три години след като бе осъден за убийството на сръбския премиер Зоран Джинджич през март 2003 г. 
						Сретко Калинич, по прякор Звяра, бе съден задочно и осъден през май 2007 г. на 30 години затвор за участието си в заговора за убийството на първия демократично избран премиер на Сърбия. В отделен процес 36-годишният наемен убиец, който има двойно сръбско и хърватско гражданство, получи присъда от 40 години затвор за други 19 убийства. 
						Калинич стана първият хърватски гражданин, екстрадиран в Сърбия след конфликта през 1991-1995 г. между двете бивши югославски републики. 
						Мярката стана възможна, след като Белград и Загреб подписаха на 29 юни споразумение за екстрадиция, допускащо предаването на заподозрени в организирана престъпност и корупция, които често бягат в други държави, представлявали някога част от бивша Югославия. 
						Калинич бе заловен в Загреб по-рано същия месец, след като бе ранен в престрелка с Милош Симович, друг член на "Земунския клан", осъден във връзка с убийството на Джинджич. Симович бе арестуван няколко дни по-късно при опит да прекоси сръбско-хърватската граница. 
						 Калинич бе транспортиран от Загреб със сръбски правителствен самолет. На видеозапис от прехвърлянето му, което бе осъществено при засилени мерки за сигурност, се вижда как полицаи от специалните части му обличат бронирана жилетка, преди да го откарат с джип до летището. 
						Зорана Вучичевич, говорителка на Отдела за изтърпяване на наказания към министерството на правосъдието на Сърбия, каза пред репортери, че след пристигането си "Калинич бе незабавно задържан в Белградския централен затвор." 
						Щом следствените действия срещу него приключат, той ще бъде прехвърлен в затвора в Забела, Източна Сърбия, за да излежи 40-годишната си присъда, предаде в четвъртък белградската медия Б92, цитирайки държавния секретар на министерството на правосъдието Слободан Хомен. 
						Съгласно сръбското право Калинич има право да поиска нов процес, тъй като е осъден задочно. Властите очакват показанията на Калинич да хвърлят светлина върху много други сериозни престъпления, извършени в миналото, главно в Сърбия. 
						 "Смята се, че Калинич, който е заподозрян в определени престъпления, може да изясни със своите показания между пет и шест убийства," каза Хомен в сряда. 
						В изказване преди екстрадицията началникът на сръбската полиция Милорад Вельович похвали повишеното равнище на сътрудничество между правоприлагащите агенции на двете бивши югославски републики. 
						 Това "постави организираната престъпност и нейните ръководители в много трудно, макар и не напълно неочаквано положение", е казал той, цитиран от Б92. "Убеден съм, че те ще се опитат да отвърнат на удара, но ние няма да им позволим да направят това, с което ще засилим още повече сътрудничеството си, а борбата ни срещу организираната престъпност ще стане още по-решителна."

НПО разведряват празниците в БиХ
					29/12/2011
					В трудни икономически времена НПО помагат празничните традиции да се спазят дори от онези, които не могат да си го позволят.
					От Бедрана Калетович за Southeast European Times от Сараево - 29/12/11
 
					 
						
Финансовата криза се отрази на празнуването на Коледа тази година. [Бедрана Калетович/SETimes]
						Когато Дядо Коледа носи подаръци, на детските лица винаги се изписва удовлетворение. Най-известният Дядо Коледа в Босна и Херцеговина, Драган Дивяк, или Секо, както е известен, предизвиква усмивки на детските лица повече от 30 години. 
						"Обикновено минавах през градовете на шейна, облечен в червения костюм, и раздавах пакети с подаръци на децата. Днес няма вече шейна, тази традиция не съществува, но все още е обичайно да се правят подаръци на децата," каза Дивяк за SETimes. 
						Дори днес, когато световната икономическа криза доведе до бедност много семейства в БиХ, няколко НПО се борят да върнат усмивките на всяко детско лице. 
						"Децата на Земята" от Тузла, заедно с няколко подобни НПО в БиХ вече шест години осъществяват програмата "По една сладка за всяко дете". 
						"Целта е да се осигури пакетче за Нова година за децата от семейства с нисък социален статут, така че те също да могат да почувстват празничното настроение", каза за SETimes доброволката Ирма Бастич. 
						Бастич и нейните колеги събират сладкиши и бонбони в търговските центрове, където хората ги оставят за тази цел. 
						"Традицията Дядо Коледа да носи подаръци за децата придоби ново значение по време на кризата. Дядо Коледа [работи] в условията на рецесия", каза за SETimes доброволецът Ивица Гойчин. 
						
Няколко НПО в БиХ осигуряват подаръци за децата. [Бедрана Калетович/SETimes]
						Но за някои е необходимо нещо повече от подаръци. 
						За детското "Село на мира" в Турия, новогодишните празненства винаги са малко по-различни. НПО се грижат за около 150 деца, останали без семейства и настойнически грижи, като им осигуряват обич и сигурност в семейна среда. 
						"Искам двете ми сестри и аз да останем заедно, да не ни разделят и винаги да се разбираме добре", каза 12-годишната Дюла, която е дошла в селото преди три месеца, след смъртта на родителите си. 
						Селото е построено от германската фондация "Рудолф Валтер" съвместно с местната общност. За празниците подаръците се правят от деца в Германия и се изпращат в селото. 
						"Най-важното е да има някой, който да мисли за теб, някой, който цени работата ти и иска да ти помогне в усилията да направиш живота на тези деца по-добър", каза Амра Рамаданович, психолог в селото.

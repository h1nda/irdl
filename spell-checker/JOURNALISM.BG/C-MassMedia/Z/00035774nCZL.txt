Според съобщения Турция е извадила четири държави от списъка със заплахите
					24/08/2010
					 
						АНКАРА, Турция -- Правителството е взело решение да извади Русия, Иран, Ирак и Гърция от списъка на държавите, за които се смята, че представляват заплаха за националната сигурност на Турция, съобщи „Милиет" в понеделник (23 август), позовавайки се на анонимни източници. Според вестника решението за актуализиране на така наречената "Червена книга" на държавите, които представляват заплаха за сигурността, ще бъде прието на заседание на Националния съвет за сигурност през октомври. Така четирите страни вече няма да бъдат определяни като "заплахи", а като съюзници на основата сътрудничество и "обща визия". Последните промени в "Червената книга" бяха направени през 2005 г.
						Други новини – Адвокатът, представляващ американския журналист на свободна практика, който беше арестуван в Истанбул в средата на август за предполагаеми връзки с терористичната Кюрдска работническа партия (ПКК), съобщи в понеделник, че клиентът му е бил депортиран в САЩ в петък. Джейк Хес, на 25 г., писател на свободна практика от Ню Хемпшир, съобщаваше за малтретиране на кюрди и работеше като преводач на правозащитна организация в Диарбекир. (АП, Хюриет, Милиет, АФП, Блумбърг - 23/08/10)

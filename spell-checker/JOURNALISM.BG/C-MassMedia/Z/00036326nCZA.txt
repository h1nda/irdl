Клинтън призова лидерите на БиХ да ускорят реформите
					12/10/2010
					Босна и Херцеговина трябва да осъществят реформите, които ще й позволят да се придвижи напред по пътя към членство в ЕС и НАТО, заяви във вторник държавният секретар на САЩ Хилари Клинтън.
					(AП, AФП, ДПА, РФЕ/РЛ, Телеграф, Айриш Таймс, Б92 - 12/10/10; AП, Ройтерс, AФП, AКИ, Гласът на Америка, Гардиън - 11/10/10)
 
					 
						
Държавният секретар на САЩ Хилари Клинтън на среща с членовете на Тристранното председателство (отляво) Харис Силайджич, Небойша Радманович и Желко Комшич във вторник (12 октомври) в Сараево. [Ройтерс]
						Държавният секретар на САЩ Хилари Клинтън призова във вторник (12 октомври) за преодоляване на политическата безизходица сред главните етнически групи в Босна и Херцеговина (БиХ), като призова и техните лидери вместо това да ускорят спрените реформи, необходими за членство в ЕС и НАТО. 
						Тя пристигна в Сараево, което е първата спирка от тридневната й обиколка на Балканите, късно в понеделник, като стана първия дипломат №1 на САЩ, който посещава БиХ след 2004 г. 
						Във вторник сутринта Клинтън проведе среща при закрити врати с босненски, хърватски и сръбски членове на Тристранното председателство на страната, но не направи изявление след разговорите. 
						Посещението й в БиХ става 14 години, след посещението й в балканска страна като първа дама, само месеци след подписването на Дейтънското мирно споразумение. 
						Споразумението, което сложи край на конфликта в БиХ през 1992-1995 г., остави страната разделена на две автономни области - мюсюлманско-хърватска федерация БиХ и управляваната от сърби Република Сръбска (РС). Но сложната институционална структура, създадeна според Дейтънското споразумениеq превърна страната в една от най-тромавите системи на управление. 
						"Дейтънското мирно споразумение бе от съществено значение като рамка за спиране на насилието и за създаване на първоначален ред", пише "Уошингтън Поуст", като цитира бившия американски дипломат Кърт Волкър. "Всъщност Дейтънското споразумение замрази всичко на място и го направи някак дисфункционално." 
						Съединените щати и ЕС, към който БиХ се надява да се присъедини някой ден, призовават босненските лидери да извършат конституционните реформи, за да подобрят ефективността на институциите и да превърнат БиХ във функционална държава. 
						Но многобройните международни опити за постигане на компромис между лидерите на главните политически партии през последните няколко години, бяха неуспешни до голяма степен поради противопоставянето на босненските сърби на всеки ход, който би могъл да означава край на РС като област или да намали равнището на нейната автономност. 
						Междувременно нарастването на политическото напрежение доведе до безизходица, която почти спря реформите, необходими за евроатлантическа интеграция. 
						 "Справедливо е да се признае, че политическият процес е спрял", заяви пред репортери в понеделник помощник-държавният секретар по въпросите на Европа и Евразия Филип Гордън. "Това е една от причините, поради които държавният секретар пожела да дойде тук и да подчертае пред партиите необходимостта да продължат реформите, които ще придвижат напред кандидатурата на страната за членство в ЕС и НАТО." 
						 В обръщение пред студенти в националния театър в Сараево във вторник Клинтън ги призова да настояват пред своите лидери да се съсредоточат върху реформите, за да не изостане страната още повече от своите съседи в региона. 
						"Тези реформи са необходими сами по себе си", цитира обръщението й АП. "Но те също така са необходими, ако страната ви иска да постигне целта да стане част от Европейския съюз и НАТО. Вашите съседи направиха стъпки в тази посока, защото знаят, че няма по-добър начин да постигнат стабилен икономически растеж и дългосрочна политическа стабилност от това да се интегрират в Европа." 
						Говорейки по-малко от десет дни след като по-умерени политици надделяха в БиХ на общите избори на 3 октомври, Клинтън каза, че са необходими бързи стъпки "за укрепване на демократичните институции, задълбочаване на мира между съседите" и създаване на условия за по-добро бъдеще. 
						"Вие стигнахте твърде далеч и имате твърде много да губите, ако не преодолеете тези различия," каза тя.

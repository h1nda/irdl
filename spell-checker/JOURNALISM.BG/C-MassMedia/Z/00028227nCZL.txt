Хърватия засилва борбата срещу организираната престъпност
					30/10/2008
					 
						ЗАГРЕБ, Хърватия -- Новият министър на правосъдието Иван Симонович обяви в сряда (29 октомври) пакет от мерки за борба с организираната престъпност. Те включват създаване на специални съдилища за борба с мафията, подобряване на програмите за защита на свидетелите и реформиране на полицията. Симонович каза, че в общинските съдилища в Загреб, Сплит, Риека и Осиек ще започнат да функционират специални отдели, които ще разглеждат делата срещу организираната престъпност и случаите на корупция. Правителството ще създаде нови закони, които да позволяват конфискация на имуществото на престъпниците, каза в парламента Симонович, като добави, че ще се осъществява по-щателен контрол на контактите между затворниците, осъдени по дела за организирана престъпност, и техните контакти извън затвора. "Положението е сериозно и няма време за губене. Организираната престъпност се е разраснала толкова много, че застрашава сигурността на нашите граждани и нашите европейски амбиции", заяви той. 
						По-късно в сряда хърватската държавна телевизия съобщи за арестуването на четирима души, заподозрени в участие в убийството в мафиотски стил през миналата седмица на журналиста Иво Пуканич. Собственикът и бивш главен редактор на седмичника "Национал" често пишеше за корупцията и нарушенията на човешките права. (ХРТ, ХИНА, Би Би Си, АФП, Ройтерс - 29/10/08)

Асът на НБА Владе Дивац отбеляза "забивка" срещу сръбското правителство
					06/07/2006
					Владе Дивац, бивш баскетболист и настоящ бизнесмен, спечели голяма победа в сръбския върховен съд, който реши да му позволи да закупи най-тиражния вестник в страната -- белградския ежедневник "Вечерне Новости".
					От Георги Митев-Шантек за Southeast European Times от Белград - 06/07/06
 
					 
						
Решението на сръбския съд премахва пречките пред Владе Дивац да закупи белградския ежедневник "Вечерне Новости". [ООН]
						Бившата звезда на НБА Владе Дивац, който игра в отборите на "Чикаго Булс", "Сакраменто Кингс" и "ЕлЕй Лейкърс", спечели съдебното си дело срещу министерството на икономиката. Министерството отговаря за сръбската Агенция за фирмена регистрация, която отказа да регистрира увеличение на акционерния капитал от компанията на Дивац в белградския ежедневник "Вечерне Новости". 
						Чрез действия, възпрепятстващи решаването на иначе несложния техническия въпрос, агенцията очевидно зае страната на онези, които целяха да попречат на приватизацията на ежедневника, известен с това, че следва линията на правителството. 
						Съгласно решението на Върховния съд агенцията не е имала законно право да спира процедурата на регистрация независимо от текущия спор относно държавния дял в акционерния капитал. Не е ясно дали държавният дял е собственост на Сърбия или на бившата съюзна държава Сърбия и Черна гора. 
						Частта, върху която бе наложена забрана за придобиване от фирмата на Дивац, бе предоставена за закупуване на група дребни акционери начело с главния редактор и управляващ директор на "Вечерне Новости" Манойло Вукотич. 
						Баскетболната звезда подаде сигнал за нарушение, заявявайки, че ходът се дължи на политически натиск от средите на партията на сръбския премиер Воислав Кощуница, която очевидно не желае да загуби влиянието, на което се радва благодарение на най-тиражния вестник в страната. 
						Дивац, който има силни връзки, първоначално предложи на акционерите по 2500 евро на акция, обещавайки, че няма да се меси в редакционната политика, както и че няма да уволнява никого. Той каза обаче, че това не е окончателната му оферта. 
						Според независима отдиторска компания "Вечерне Новости" се оценява на 30 млн. евро. Сред другите потенциални купувачи на вестника са "Вестдойче Алгемайне Цайтунг", както и някои сръбски магнати. Германците предлагат по 3500 евро на акция, но без да споменават социални програми, докато сръбските магнати още не са оповестили публично своята оферта. 
						Маневрата с увеличаване на дяловия капитал вместо директно закупуване на акции или поглъщане е на границата на закона. Тя обаче е широко практикувана в Сърбия, тъй като правителството и ръководствата на предприятия използват различни вратички в закона, за да предотвратяват продажбата на акции от дребните акционери на фондовата борса. 
						Това не е първият конфликт на Дивац със сръбското правителство. По-рано той се опита да купи производителя на най-продаваната марка минерална вода в Сърбия, "Княз Милош". Той обаче бе блокиран от други, сред които Комисията по ценните книжа, лобисти и чуждестранни посолства. Най-накрая компанията бе закупена от фонд със седалище на Каймановите острови. 
						Не е възможно да се обжалва решение на Върховния съд. Правителството или трябва да реагира бързо и да посочи купувач, или да приеме факта, че Дивац, над когото то няма влияние, в крайна сметка ще успее да купи нещо в Сърбия.

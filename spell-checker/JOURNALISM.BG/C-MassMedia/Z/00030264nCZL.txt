Работещите в обществения сектор в Хърватия прекратиха стачката
					14/05/2009
					 
						ЗАГРЕБ, Хърватия -- Профсъюзите, представляващи работещите в обществения сектор, постигнаха споразумение с правителството рано сутринта в четвъртък (14 май) за увеличаване на заплатите, с което сегашната стачка се прекратява и се отменя масовата демонстрация, насрочена за събота. През следващия месец всички профсъюзи от сектора ще проведат референдум по споразумението. Преговарящите ще подпишат документа, ако мнозинството от членовете на профсъюзите го одобрят. Съгласно споразумението, считано от януари, заплатите на държавните служители ще бъдат хармонизирани с инфлацията. Ще бъде възстановено увеличението с 6 % на заплатите, което беше отменено от 1 април, при условие че БВП отбележи увеличение от 2 % в две последователни тримесечия. Работещите в образованието напуснаха работа в сряда. По оценки 80 % от хърватските учители и професори са взели участие в протестите. (ХРТ, Индекс, Ютарни Лист, Вечерни Лист, ДПА - 14/05/09; ЮПИ - 13/05/09)

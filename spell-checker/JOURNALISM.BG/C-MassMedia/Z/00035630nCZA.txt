Визите за Косово - проблем на ЕС? 
					12/08/2010
					Сериозни проблеми могат да се очакват, ако Косово се изолира от шенгенските си съседки, казват анализатори. 
					От Линда Карадаку за Southeast European Times от Прищина --12/08/10
 
					 
						
Президентът на ЕС Херман ван Ромпой (вляво) посети миналия месец Прищина, за да разясни критериите за либерализиране на визите. Косовският премиер Хашим Тачи междувременно заяви, че правителството му очаква скоро да получи официални указания. [Фотоилюстрация: SETimes]
						Косовският анализатор Белул Бечай е един от многото косовски граждани, които някога са влизали и излизали лесно от бивша Югославия със стария си югославски паспорт. "Тогава придвижването беше много по-свободно в сравнение с днес," каза Бечай за SETimes. Това се промени след разпадането на страната през 90-те години на миналия век. 
						 За Бечай най-голямата тревога е, че сега Косово може да остане в изолация, дори и съседните му страни да получат право на свободно придвижване в шенгенската зона. 
						"Стандартизирането на необходимите критерии изисква по-дълго време и по-ефикасна работа, което е по-добре от непосредствените последици, ако Косово остане в изолация..., болезнен пример за подобни последици е трагедията на границата на река Тиса", каза той. 
						 През последната година около 15 косовски граждани са загинали, докато са се опитвали да прекосят незаконно границата на река Тиса между Сърбия и Унгария, водени от трансгранични трафиканти. 
						 Висши представители на ЕС, посетили Косово, заявиха, че има условия, които трябва да бъдат изпълнени, за да се придвижи напред процесът на либерализация. 
						По време на посещението си в Прищина миналия месец президентът на ЕС Херман ван Ромпой каза, че процесът на либерализиране на визите включва предварителни технически условия. 
						Косовският премиер Хашим Тачи очаква правителството му да получи скоро официалните указания за либерализация на визите. 
						По време на заседание през юли от Диалога за Процеса на стабилизация и асоцииране в Прищина Тачи каза, че правителството му е предприело мерки и конкретни стъпки за изпълнение на необходимите критерии и одобряване на правните изисквания. 
						"Започването на официален диалог ще даде възможност на Косово да се присъедини към Шенген по-скоро, което ще даде възможност на нашите граждани да пътуват без ограничения в ЕС... Искам да поканя Европейската комисия да оцени и започне процеса," каза Тачи. 
						Косовският анализатор Мухарем Нитай каза, че оставянето на младата държава извън процеса на интеграция, докато страните около Косово са част от него, е безсмислено. 
						"Фактът, че в Косово има мисия на ЕС с няколко хиляди души, мисия на ООН и мироподдържаща военна мисия на НАТО в Косово, а страната е оставена встрани от процеса на либерализиране на визите, говори повече за провала на Европа, отколкото за провала на Косово," каза Нитай за SETimes. 
						Той казва, че Косово не е по-зле от останалите в региона по отношение на икономическото развитие, сигурността, правната инфраструктура и други предварителни условия за процеса. 
						"Ако ЕС не може да постигне консенсус по един толкова чувствителен въпрос, това е по-скоро отражение на проблемите в самия ЕС, отколкото в Косово..., колебливостта на ЕС има обратен ефект, защото може да насърчи също нелегалното пресичане на границите от страните в региона," казва Нитай.

Гърция и Световната купа
					16/06/2010
					Гръцкият спортен репортер Димитрис Каимас обсъжда футболни теми с кореспондента на SETimes Христос Рингас. 
					От Христос Рингас за Southeast European Times от Атина -- 16/06/10
 
					 
						
Христос Пацацоглу от Гърция и Парк Джи-Сунг от Южна Корея се борят за топката по време на мача в събота (12 юни) в Група Б за Световната купа на ФИФА за 2010 г. [Гети Имиджис]
						Въпреки пагубното начало на националния отбор, който загуби от Южна Корея с 0:2 в първия си мач за Световната купа, гърците са вечни оптимисти и някои продължават да се надяват за място сред първите 16 отбора. Интересът остава повишен в страната, където футболът отдавна е една от най-големите спортни атракции. 
						Димитрис Каимас, спортен репортер от гръцкото държавно радио ЕРА, разговаря със SETimes за отбора, неговите почитатели и цялостното настроение при започването на Световното първенство по футбол. 
						
						SETimes: Как празнуват гърците участието на страната си на финалите за Световната купа? 
						
						Димитрис Каимас
						: Кафенетата и механите са препълнени тези дни, тъй като мнозина обичат да гледат Карагунис, Гекас и другите играчи. Тъй като обаче се намираме в криза, много хора се събират по домовете на приятели на бира и узо и споделят мнения за играта, съставите на отборите, стратегиите. "Ако бях треньор..." е често употребявана фраза тези дни. 
						 Ако нашият отбор донесе победи, тези малки събирания ще се превърнат в огромни стълпотворения по централните площади, с веене на национални флагове и [готовност] за празнуване до зори! Ако ли пък не, ще настояват за радикални промени и ще търсим виновниците. 
						Повечето туристи идват от европейските страни, където футболът е обожаван, и те търсят кафенета и барове, където да гледат своите отбори. 
						
						SETimes: Колко от състезаващите се в гръцката Суперлига играчи са на Световното първенство? 
						
						Kаимас: Ще имаме шанса да наблюдаваме седем чуждестранни играчи от Суперлигата. Жилберто Силва от бразилския национален отбор е най-голямото име. Следва Джибрил Сисе, най-добрият голмайстор в Суперлигата, който след много години играе за френския отбор. Също важен играч в състава на чилийския отбор е Пабло Контрерас от ПАОК, както и Здено Щърба от "Шкода Ксанти" за Словакия. 
						Играейки за Алжир, Рафик Джебур ще се опита да си спечели трансфер в някоя лига, по-добра от нашата. Дани Фернандес от "Ираклис" е сред 23-мата играчи в португалския отбор, което е важно за него и за "Ираклис", докато Игнасио Гонзалес от "Левадиакос" е играч под наем. 
						
						SETimes: Бяха ли предприети мерки относно гръцките запалянковци? 
						
						Каимас: Често имаме инциденти, свързани с насилие, при спортни събития - футбол, баскетбол, волейбол и напоследък дори хандбал. Често инцидентите се превръщат във водеща тема за чуждестранните медии. Причина за всички инциденти са фанатиците сред запалянковците. 
						Все пак, с някои изключения, гърците не са създавали инциденти, свързани с националните ни отбори. Националният отбор няма лоши запалянковци. Особено онези, които заминаха за ЮАР, няма да направят нищо [лошо]. Ако пътуваха организирани запалянковци на големите гръцки клубове, тогава щеше да има голяма опасност. 
						
						SETimes: Какво печели гръцкият футбол от второто класиране на отбора на финали за Световната купа? 
						
						Kаимас: Самото участие е полза. Играчите от националния отбор получават допълнителен опит, а гръцкият футбол присъства на най-голямото футболно събитие на Земята. Ходът на отбора ще определи печалбите и загубите. Никой не иска да си спомня за единственото ни участие в Световната купа през 1994 г., в което претърпяхме три загуби и получихме десет гола. Ако отборът се класира сред челните 16, това ще бъде огромен успех, потвърждаващ, че нашето присъствие не е случайно. Това ще "узакони" възхода на гръцкия футбол и ще накара онези, които смятат отбора ни за посредствен, да млъкнат. 
						
						SETimes: Има ли интерес от чуждестранни мениджъри към гръцки футболисти? 
						
						Kаимас: Има голям интерес. Много големи кариери са започвали от Световното първенство. Сега, когато Гърция се състезава в турнира, е вероятно за някои играчи да се разкрият нови хоризонти. Нинис, Сампрас, Торосидис и Винтра най-вероятно ще се харесат на мениджърите и на водещите европейски клубове. Разбира се, едно е да покажеш интерес, а друго да осъществиш трансфер. Но може би този път ще дойде тяхното време.

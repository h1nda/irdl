В Хага завърши процесът "Люботен" 
					13/05/2008
					След 13 месеца процесът срещу бившия вътрешен министър на Македония Любе Бошковски и бившия служител на силите за сигурност Йохан Тарчуловски завърши.
					От Зоран Николовски за Southeast European Times от Скопие -- 13/05/08
 
					 
						
Процесът в Хага срещу бившия вътрешен министър на Македония Любе Бошковски продължи една година. [Гети Имиджис]
						Процесът срещу бившия вътрешен министър на Македония Любе Бошковски и бившия служител на силите за сигурност Йохан Тарчуловски завърши миналата седмица в Международния наказателен съд за бивша Югославия (МНСБЮ) в Хага. В хода на процеса, започнал на 16 април 2007 г., бяха изслушани 64 свидетелски показания, показани бяха 1 200 веществени доказателства и записани 11 000 страници протоколи от заседания. 
						В заключителната си пледоария прокурорът поиска присъда от 15 години лишаване от свобода за Тарчуловски и 12 години за Бошковски. Според обвиненията двамата са дали заповед за бруталното полицейско нападение срещу населеното с албанци село Люботен край Скопие по време на конфликта между македонските сили за сигурност и албанските партизани. 
						Според прокурора Бошковски носи командна отговорност за зверствата, а Тарчуловски носи лична наказателната отговорност за извършването, нареждането, планирането, подстрекаването или подпомагането и насърчаването на закононарушенията. Като използва думата „извършване”, прокурорът няма предвид, че ответниците физически са извършили някое от престъпленията, се казва в обвинителния акт. Двамата мъже са единствените македонски граждани, обвинени от Трибунала за нарушаване на обичаите за водене на война. 
						Адвокатите на защитата заявиха, че прокурорите не са успели да докажат, че двамата носят отговорност по случая. Юридическият представител на Бошковски, Едина Рашидович, заяви, че няма доказателства, че бившият външен министър е командвал нападението или е имал пряко влияние върху запасняците в Люботен. 
						Бошковски е предприел необходимите правни мерки за провеждане на разследване по случая, като е уведомил съдебните органи, учредил е комисия във вътрешното министерство и е съдействал на съответните служители при разследването в селото, каза Рашидович. Службата на Хагския трибунал в Скопие също е получила известие за жертвите. 
						В своите последни изказвания прокурорите заявиха, че полицейският отряд под ръководството на Тарчуловски е убил цивилни граждани и е разрушил 14 дома, които не са били легитимни военни цели. 
						Съдът разреши на Бошковски и Тарчуловски да представят своите последните си аргументи. Те благодариха на съда за „справедливия” процес. И двамата казаха, че очакват справедлива присъда – оправдание. 
						"Напълно съм съгласен с ясно изразените позиции и аргументи на моя екип от защитници, който направи всичко по силите си да разгласи истината за моята страна, Македония. Много съм му благодарен за това, че работи съобразно всички закони, така че върху периода, който Република Македония преживя, да не остане нито едно петно,” каза Бошковски. 
						Адвокатът на Тарчуловски Антонио Апостолски заяви, че прокуратурата не е доказала, че клиентът му е участвал в заговор. Той подчерта, че Тарчуловски е изпълнявал заповедите на покойния президент Борис Трайковски. 
						Наблюдателите очакват присъдите през юли.

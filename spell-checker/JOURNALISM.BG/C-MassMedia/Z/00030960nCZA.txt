Косово одобри изграждането на нова електроцентрала
					17/07/2009
					Новата електроцентрала, която се очаква да произвежда 2000 MW електроенергия, е една от най-големите инвестиции в страната след обявяването на независимостта.
					От Беса Бечири за Southeast European Times от Прищина – 17/07/09
 
					 
						
“Косова А” ще бъде закрита след изграждането на новата електроцентрала. [Гети Имиджис]
						Правителството на Косово одобри в сряда (15 юли) решението за изграждане на “Косова C”, или “Косова е Ре”, електроцентрала на въглища, която е най-голямата инвестиция в Косово от десетилетия. 
						Съобщението бе направено един ден след като германската енергийна компания РВЕ АГ оттегли офертата си от 3 млрд. евро за изграждането на централата. Дружеството заяви, че се отказва от търга заради "проблеми във връзка със сложността и степента на развитие на проекта". 
						РВЕ АГ бе една от четирите международни компании, които се очакваше да подадат оферти за изграждане на съоръжението, рехабилитация на стара централа и откриване на нова мина за лигнитни въглища. 
						Избраните три дружества, които продължават участието си в процедурата, са чешко-американският консорциум ЧЕЗ/АЕС, консорциум на италианската “Енел” и гръцко-американската “Сенкап”. 
						Очаква се проектът да увеличи енергийните мощности на страната с 2000 MW и страната се надява той да привлече 3,5 млрд. евро чуждестранни инвестиции. 
						"Електроцентралата ще осигури достатъчни и стабилни доставки на електроенергия за нуждите на местните потребители и за износ. “Косова е Ре” ще бъде изградена по най-съвременна технология... тя ще отговаря на европейските екологични и социални стандарти и ще създаде нов технологичен стандарт в нашия регион," заяви министър-председателят Хашим Тачи. 
						През първия етап новата електроцентрала ще има мощност от 1000 MW и ще бъде изградена в близост до съществуваща електроцентрала “Косова B”. 
						Електроцентралата “Косова B” ще бъде обновена и подготвена за производство. Другата съществуваща електроцентрала, “Косова А”, ще бъде закрита до края на 2015 г., а произвежданата от нея енергия ще бъде заменена с производството на “Косова е Ре”. 
						Правителството ще продължи и с преобразуването и приватизацията на енергийното дружество на Косово, KEK, както и с други инвестиции за производство на енергия от алтернативни източници. 
						Според проучване на мините и полезните изкопаеми на Косово, извършено от италианската фирма “Осерваторио Балкани”, страната разполага с около 11 500 до 14 000 млн. тона лигнитни въглища. 
						През есента ще бъде проведена донорска конференция -- посветена на набирането на средства за подпомагане на енергийния сектор на страната - с подкрепата на Американската агенция за международно развитие (USAID), Световната банка и Европейската комисия. 
						"Реформирането на енергийния сектор ще помогне за бързото икономическо развитие и ще ускори членството на Косово в ЕС," заяви Тачи пред репортери в Прищина, след като правителството обяви новите си планове. 
						Идеята бе посрещната с неодобрение от някои групи. “Форуми 2015”, НПО, повдигна редица екологични въпроси. "Имайки предвид цената, която околната среда плаща за съществуващите централи, планираното инсталиране на нови мощности трябва да върви ръка за ръка с мерки за подобряване на сегашното състояние на околната среда," се казва в изявление на организацията. 
						"Експлоатацията на находище на лигнитни въглища е капиталово интензивна дейност и - освен въздействието върху околната среда - изисква високи разходи за използването на земята, демографските движения, преместването на селища, потреблението на вода, а също и за щетите върху селското стопанство." 
						Въпреки това НПО признава, че Косово "не може да изгради светло бъдеще, без да развива своя енергиен сектор. Тъй като Косово е богато на лигнитни въглища, съвсем естествено е страната да разчита на този ресурс за своето бъдещо развитие."

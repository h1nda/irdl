Символична барикада в разделения град Никозия бе премахната
					03/04/2008
					Бариера, символ на продължаващото повече от три десетилетия етническо разделение в Кипър, бе премахната в четвъртък в Никозия, давайки надежда за сключването на споразумение за обединение на острова.
					(АП, Ройтерс, АФП, ДПА, Би Би Си, Си Ен Ей, Сайпръс Мейл, Заман - 03/04/08; Информационен център на ООН, Ройтерс, АФП, ДПА - 02/04/08)
 
					 
						
Британски и френски войници на ООН стоят на пост, докато кипърски гърци преминават през новооткрития пропускателен пункт на ул. “Ледра” в Никозия. [Гети Имиджис]
						Пропускателният пункт на ул. “Ледра" в Никозия, символ на продължаващото десетилетия разделение на Кипър, бе открит в четвъртък (3 април), по-малко от две седмици, след като лидерите на общностите на кипърските гърци и кипърските турци взеха това решение. 80-метровата отсечка от улицата се намира в буферната зона, разделяща гръцкия и турския сектор на града.
						Кипър е разделен по етническите си граници от 1974 г., когато турски военни части нахлуха на острова, за да сложат край на кратък преврат, подкрепен от Атина, който имаше за цел да доведе до обединение на острова с Гърция. 
						 Кипърският президент Деметрис Христофиас и лидерът на кипърските турци Мехмет Али Талят взеха решение да открият пропускателния пункт след разговори на 21 март. Те се съгласиха също до три месеца да възобновят преговорите за обединение.
						След това представители на двете страни започнаха подготовката за откриването на контролно-пропускателният пункт на ул. “Ледра”, което стана възможно едва след като мироопазващите части на ООН провериха района за неексплоадирали противопехотни мини.
						 "Днес е ден от историческо значение," каза в четвъртък съветникът на Талят Йоздил Нами. “Свидетели сме как падна едно от препятствията пред постигането на решение.”
						На церемонията присъстваха и специалният пълномощник на президента на кипърските гърци Георгиос Якову, кметовете от кипърска гръцка и кипърска турска страна на последната разделена европейска столица Елени Мавру и Джемал Метин Булутоглуларъ, както и официални представители и дипломати от ООН.
						"Всички знаем, че отварянето на ул. “Ледра” не означава, че кипърският проблем е решен," каза специалният представител на ООН в Кипър Елизабет Спехар. "Трябва да бъде сършена още много тежка работа. Но отварянето на улицата ни дава възможност да видим какво е възможно след обединяването на всички елементи."
						Контролно-пропускателният пункт е шестият подобен пункт, открит след 2003 г., за да позволи пътуването между контролираните от кипърските гърци и кипърските турци части на острова.
						Въпреки по-скоро символичния характер на събитието в четвъртък, то се смята за важна крачка към възобновяването на преговорите за обединение между двете общности, които са в застой от 2004 г.
						"Отваряйки улицата, се надяваме пътят към решението на кипърския проблем също да бъде открит," каза пред репортери Якову. 
						Комисарят по разширяването на ЕС Оли Рен също приветства предприетите в четвъртък действия, които той смята за сигнал за готовността на двете страни да "сложат край на трудностите от миналото". 
						Заместник генералният секретар на ООН по политическите въпроси Лин Паскоу, който пристигна в неделя в Кипър, за да направи оценка на перспективите за възможни нови преговори, изглеждаше в сряда оптимистично настроен.
						"В момента в Кипър се забелязва положителен тон и вероятно чувство за наличие на импулс," каза той пред репортери по време на пресконференция преди отпътуването си от Никозия. "Окуражен съм и ще предам това на генералния секретар (на ООН)," добави той.

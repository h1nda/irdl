БиХ и Хърватия в спор за бъдещ мост
					21/02/2006
					Хърватия започна работа по мост, свързващ двете части на страната, които в момента са разделени от 23-километрова ивица босненска територия. Босненски официални представители обаче изказаха възражения с довода, че мостът може да блокира достъпа до Адриатическо море.
					От Кристина Чук за Southeast European Times от Загреб -- 21/02/06
 
					 
						
Цифровизиран чертеж на Пелешацкия мост, който по план трябва да бъде завършен през 2008 г. [korculainfo]
						Хърватите приветстваха обявеното от туристическия министър Божидар Калмета миналата година решение за построяване на мост, свързващ полуостров Пелешац с останалата част от Хърватия. Понастоящем на пътуващите се налага да прекосят 23-километрова ивица босненска крайбрежна територия, за да преминат от едната част на Хърватия в другата. 
						Очаква се мостът да бъде един от най-значителните инфраструктурни проекти на правителството. Той ще бъде с дължина 2300 м и височина 30 м, позволяваща преминаването на кораби. Предварително изчислената стойност е 250 млн. евро, а очакваната дата на завършване на проекта е 2008 г. Щом той бъде завършен, хърватите няма да имат нужда от паспорти, за да преминават от север на юг в собствената си страна. 
						Проектът обаче се сбъска с непредвидена пречка. Властите в БиХ повдигнаха възражения, заявявайки, че проектът може да блокира достъпа на страната до Адриатическо море. Пристанището Неум е единствената територия на страната на адриатическото крайбрежие и босненци се опасяват, че мостът може да възпрепятства влизането и излизането на плавателни съдове от босненски териториални води. 
						След като сторителните работи започнаха през ноември, Калмета заяви, че Хърватия е получила одобрение от БиХ за моста. Босненският му колега Бранко Докич обаче отрича това. 
						"Никой в БиХ не е давал съгласието си за моста. Ние образувахме комисия, която ще проучи предадените документи и ще изготви доклад по тях," каза Докич. 
						В писмо до Калмета Докич изтъкна, че проектът не е приемлив, тъй като документацията е непълна, и че Загреб трябва да подготви пълния набор от документи, преди да бъде взето решение за строителството. 
						Калмета потвърди, че е получил писмото, но настоява, че двете страни са се споразумели за проекта през март 2005 г. 
						Хърватия отложи ратифицирането на споразумението за държавните граници с БиХ, за да бъдат взети под внимание всички факти. Хърватският премиер Иво Санадер каза, че няма да се откаже от проекта за моста, настоявайки, че Хърватия има право да свърже териториите си. Има вероятност да се стигне до международен арбитраж. 
						Двете страни понастоящем провеждат преговори за решаване на подобен спор относно хърватското пристанище Плоче. Властите в БиХ искат ново споразумение за административното обслужване на пристанището, а Хърватия настоява, че районът трябва да остане хърватска територия

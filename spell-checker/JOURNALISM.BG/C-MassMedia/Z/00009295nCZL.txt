Ще стане ли Сърбия отново кралство?
11/12/2003
Сръбската православна църква, която се ползва с голямо доверие сред обществеността, предложи да се възстанови монархията в Сърбия.
От Игор Йованович за Southeast European Times от Белград - 11/12/03
 
 
По-малко от месец преди парламентарните избори в страната сръбският патриарх Павле предложи да се възстанови монархията. Главата на сръбската православна църква призова престолонаследника Александър Караджорджевич да играе по-активна роля в този процес. Павле каза, че цялата история на Сърбия е белязана от крале, а като република в била подложена на "невероятна тирания".
Сърбия става кралство за първи път през 13-и век. Комунистите обаче премахнаха монархията през 1945 г., след победата във Втората световна война. През 1947 г. кралската династия на Караджорджевичите е лишена от имотите си и изгонена от страната. Членовете на семейството получиха разрешение да се върнат в страната по време на управлението на бившия югославски президент Слободан Милошевич, въпреки че са се противопоставяли на режима. През 2001 г. те възстановяват своето гражданство и част от имотите си.
Проучванията на общественото мнение показват, че връщането на монархията се подкрепя от 7 до 15 % от хората. Но сръбската православна църква има силно обществено влияние и е възможно идеята да бъде подкрепена от повече хора след призива на патриарха.
Караджорджевич каза, че възстановяването на монархията е "въпрос на право и справедливост ", като добави, че това е в интерес на нацията. Той смята, че монархията трябва да бъде установена от сръбския законодателен орган, а не чрез всенароден референдум. Според него "короната дава стабилност, обединение и приемственост". Кралското семейство се застъпва за установяване на конституционна парламентарна монархия, каквато има в няколко страни от ЕС. То смята, че Сърбия се нуждае от крал, за да се осигури стабилност на институциите, като се имат предвид трите последователни провалили се избори за президент.
Възстановяването на монархията от сръбския законодателен орган обаче зависи главно от четирите основни сръбски партии - Демократичната партия на Сърбия, Сръбската радикална партия, Демократическата партия и "Г-17 плюс". Демократическата партия и "Г-17 плюс" са републикански партии, които едва ли ще подкрепят някаква законодателна промяна на държавния ред. Демократичната партия на Сърбия и радикалите имат популярни лидери, съответно Воислав Кощуница и Томислав Николич, които няма лесно да се откажат от поста президент на Сърбия. Кощуница вече каза, че въпросът за монархията не е от основен приоритет за Сърбия, като добави, че той може да се разреши само чрез референдум.
Официални представители на Черна гора също се изказаха срещу връщането на монархията в Сърбия. Президентът на Черна гора Филип Вуянович каза, че ако това стане, ще бъде невъзможно Сърбия и Черна гора да оцелее в сегашното си състояние. Той смята, че е невъзможно "монархия и република" да функционират в рамките на една държава.

Раждаемостта в Сърбия намалява
					20/01/2011
					Мнозина казват, че не могат да си позволят да имат деца, а притиснатото от безпаричие правителство разполага с оскъдни средства за предлагане на помощи.
					От Биляна Пекушич за Southeast European Times от Белград – 20/01/11
 
					 
						
Раждаемостта в Сърбия е една от най-ниските в Европа. [Ройтерс]
						По отношение на броя на децата, раждани всяка година, Сърбия е почти на дъното сред европейските страни. Понастоящем коефициентът на нарастване на населението в страната е отрицателен - минус 3.5 %. 
						Стагниращата раждаемост скоро ще стане причина една от най-старите общини в Сърбия, Църна Трава, да се обезлюди. Всяка година в града се раждат едва около десет бебета (осем през 2010 г.), а средногодишно умират по 80 души. Подобни примери се намират навсякъде в Сърбия. 
						Някои двойки казват, че причина за това са икономическите проблеми. "Не можем да си позволим да имаме деца, защото съпругът ми и аз печелим по-малко от 200 евро на месец," каза 24-годишната Светлана Миладинович от Княжевац, Източна Сърбия, за SETimes. 
						"Наемът ни е 50 евро и за двама ни остава съвсем малко. Какво ще стане, ако ни се роди дете? Чифт детски обувки струва най-малко 20 евро, после има дрехи, храна, училище и други разходи," каза тя. 
						Преди две години държавата официално прие стратегия за преобръщане на демографската тенденция. Помощите, които тя предлага, обаче са ограничени. Родителите получават еднократна помощ от 300 евро при раждането на първото си дете. За второ, трето или четвърто помощта е дори по-ниска и се разпределя на 24 вноски. 
						Правителството просто не може да си позволи да направи повече, казва министърът на труда и социалната политика Расим Ляич. Без достатъчно средства в бюджета то може да предостави само минимални суми за отпуски по майчинство и други помощи. 
						"Едва около 200 000 семейства получават детски помощи, а 61 000 семейства получават помощи за родители," каза той. "Процентът на детската бедност е по-висок от този на възрастните. Близо 10 % от малолетните деца живеят под границата на бедността." 
						Според Владимир Йешич, учредител на детския портал "Бебац", не се предприемат важни стъпки. 
						"Инспекторите трябва да започнат да си вършат работата и да наказват работодателите, които съкращават бъдещите майки," каза той. "Здравеопазването трябва да се организира по-добре, така че бременните жени да не плащат на лекарите за раждане, а детските градини трябва да координират работното си време с това на родителите. Но държавата не прави нищо, за да помогне на родителите." 
						При липсата на достатъчно държавни средства общините оставате тези, които трябва да покриват недостигащите детски социални помощи, но само по-големите и по-богатите могат да си го позволят. Белград например все още плаща отпуските по майчинство на 100 % и е единственият град в Сърбия, където това се случва. 
						Междувременно град Ягодина планира необикновен стимул за потенциалните родители. Всяко семейство, което реши да сключи брак, ще получи подарък от 3 000 евро, но само ако единият от родителите е над 38 г. 
						Има и допълнително условие: трябва да им се роди дете в определен срок. 
						"Ако двойката не остане заедно пет години или няма деца през този период, тя трябва да върне парите, и то с лихва," обяснява кметът Драган Маркович Палма.

Караджич бойкотира съдебния процес
					23/10/2009
					Пренебрегвайки жалбите на бившия босненски сръбски лидер, представители на Хагския трибунал потвърдиха, че процесът срещу Караджич ще започне следващата седмица, със или без него.
					От Игор Йованович за Southeast European Times от Белград -- 23/10/09
 
					 
						
Радован Караджич. [Гети Имиджис]
						Радован Караджич обяви, че ще бойкотира процеса, който трябва да започне срещу него в понеделник (26 октомври) в Хага. Той е обвинен в геноцид и военни престъпления, извършени по време на конфликта в Босна между 1992 и 1995 г. 
						Бившият президент на Република Сръбска (РС) твърди, че не е разполагал с достатъчно време, за да подготви защитата си, тъй като се представлява сам в съда. 
						"Решението да се защитавам сам не беше лесно и не беше израз на недоверие в адвокатите, а на убеждението, че фактическото положение е толкова сложно, че може да бъде разбрано и представено само от човек, който е участвал в него от първия до последния ден", заяви Караджич. 
						Тонът на писмото на Караджич до съдиите от Трибунала бе предизвикателен. "Участието ми в процеса при толкова явни обстоятелства ще бъде моето единствено престъпление, за което бих заслужил презрението на всички жертви на войната и осъдителното отношение на бъдещите поколения", посочва Караджич. 
						Обвиняемият посочи, че може да бъде готов за процес през май или юни догодина, но съдът отхвърли това искане, като обяви, че делото ще започне дори и без присъствието на обвиняемия. "Съдебният състав, който гледа делото, е единственият орган, компетентен да реши дали може да бъде открито производството по делото", заяви говорителката на Трибунала Нерма Йелачич. 
						Караджич се опитва да докаже, че не може да бъде съден поради някаква договореност между него и бившия пратеник на САЩ Ричард Холбрук. Трибуналът отхвърли тези аргументи. 
						В сряда (21 октомври) съдът отхвърли и искането на Караджич за отстраняване на съдия Мелвил Беърд от Тринидад и Тобаго. 
						Трибуналът повдигна първите обвинения срещу заподозрения във военни престъпления през 1995 г. Под натиска на международната общност и по настояване на тогавашния президент на Югославия Слободан Милошевич Караджич прехвърли своите правомощия като президент на РС на тогавашния вицепрезидент Биляна Плавшич и се оттегли от публичния живот. 
						Той се укриваше успешно до миналата година, когато беше арестуван в Белград. В продължение на няколко години Караджич е живял в сръбската столица под псевдонима Драган Дабич, маскирал външността си с дълга коса и брада, и е практикувал алтернативна медицина. Той е работил и в частна клиника в Белград, като се е движел свободно из града и дори е участвал в експертни обсъждания на алтернативни методи на лечение.

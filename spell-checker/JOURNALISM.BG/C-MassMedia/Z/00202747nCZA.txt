Повдигнати бяха обвинения срещу предполагаемия извършител на нападението срещу посолството, издирват се организаторите
					26/04/2012
					САЩ повдигнаха обвинения срещу Мевлид Яшаревич за опит за убийство и други закононарушения, свързани с нападението срещу посолството в Сараево.
					От Дражен Ремикович за Southeast European Times от Сараево – 26/04/12
 
					 
						
Членове на силите за сигурност охраняват заподозрения Мевлид Яшаревич, след като той беше ранен от полицейски снайперист пред посолството на САЩ в Сараево на 28 октомври 2011 г. [Ройтерс]
						Трима души могат да бъдат осъдени на по 20 години лишаване от свобода за терористичното нападение срещу американското посолство в Сараево миналата година. Експертите обаче са единодушни, че е необходимо да се направи повече, за да се спре тероризмът в Босна и Херцеговина (БиХ). 
						Мевлид Яшаревич, на 23 г., от Сърбия, е един от тримата души, които в понеделник (23 април) бяха обвинени за нападението от 28 октомври 2011 г. Според прокуратурата, преди да бъде ранен от снайперист и арестуван, Яшаревич е стрелял с автоматично оръжие срещу сградата в продължение на повече от час, като повече от 100 от произведените изстрели са попаднали в целта. При нападението беше ранен един полицай, но нямаше загинали. 
						Борис Грубешич, говорител на прокуратурата на БиХ, каза за SETimes, че тримата заподозрени са членове на терористична група, организирана от уахабитската общност в село Горня Маоча. 
						„Ще бъдат предоставени повече от 100 доказателства и прокурорите ще поискат максималното наказание. За това престъпление законодателството на БиХ предвижда наказание лишаване от свобода за срок от 20 години“, каза Грубешич. 
						Властите отдавна свързват уахабитското движение с нападението. В деня след стрелбата сръбската полиция арестува 15 уахабити в Санджак, Сърбия, като в процеса на разследването на стрелбата срещу посолството бяха иззети телефони, компютри и лаптопи. 
						Яшаревич беше обвинен във вторник и от федерален съд с разширен съдебен състав в САЩ в опит за убийство и други престъпления във връзка със стрелбата. 
						Душанка Майкич, председател на парламентарната комисия за отбрана и сигурност на БиХ, заяви, че прокуратурата е разкрила отчасти случая, но трябва да се направи още много, за да се сложи край на явлението тероризъм. 
						„Полицията и тайните служби в БиХ имаха задачата да предоставят всички оперативни данни във връзка с това и предишни терористични нападения. Парламентът ще анализира всички документи и през май ще приеме заключения, в които ясно ще бъде определена стратегия за продължаване на борбата с тероризма“, каза Майкич за SETimes. 
						Джевад Галияшевич, директор на регионалната НПО "Експертен екип за борба срещу тероризма и организираната престъпност в Югоизточна Европа", посочи, че макар и в случая несъмнено да става въпрос за класическа терористична атака, хората, които стоят зад нея, остават неизвестни. 
						„Разследването трябва да се съсредоточи върху поръчителите на това престъпление и тези, които са го финансирали. Ако бъде наказан само Яшаревич, няма да се постигне нищо, защото той е просто изпълнител. Уахабитското движение има силна мрежа в БиХ и със сигурност е свързано с този удар“, каза Галияшевич за SETimes. 
						„Мисля, че прокуратурата не трябва да настоява за наказание от 20 години, защото Яшаревич е ранил само двама полицаи. [Норвежецът] Андерш Брейвик уби 77 души и ще получи същото наказание. Малко е нереалистично, не мислите ли?“, каза Галияшевич.
						Това е третото терористично нападение в БиХ през последните четири години. Първото беше през септември 2008 г., когато Сувад Джидич и Амир Ибрахими взривиха бомба в търговски център в община Витез, като убиха един полицай и раниха шестима души. Джидич беше осъден на девет години затвор през 2011 г. 
						Второто нападение беше в Бугойно, където в полицейски участък бе хвърлена запалителна бомба. Двама полицаи бяха убити, а шестима бяха тежко ранени. Полицията арестува шестима души и процесът продължава. 
						Според Ирена Фемич, студентка в Юридическия факултет в Баня Лука, правителството предприема решителни действия за предотвратяване на нови подобни нападения. 
						„Надявам се, че този инцидент ще накара политиците в БиХ да забравят ежедневните политически разногласия и да се обединят в борбата срещу тероризма. Всички граждани на БиХ трябва да живеят без страх, независимо от тяхната националност. Мисля, че това е реална възможност да се покаже единство и решителност“, каза Фемич за SETimes. 
					
				
			
					 
					
 
 

Къде бяха проблемите по време на пробните олимпийски състезания?
02/09/2003
Някои състезатели се изгубиха, други се отровиха от салмонела. Автобусите не можаха да транспортират доброволците до спортните обекти. Проектите изостават и са "на червено". Има обаче още цяла година.
От Джордж Анагностопулос за Southeast European Times в Атина - 02/09/03
 
 
Август бе месецът на проверка за Организационния комитет на Атина-2004 (АТХОК). След вълнуващата встъпителна реч на президента на АТХОК Яна Ангелопулу Даскалаки всичко, изглежда, тръгна наопаки.
Като начало транспортни засечки провалиха включването на много доброволци. Въпреки че АТНОК бе наел автобусите, едва 24 % от тях се оказаха на разположение.
Имаше проблеми с местата по време на състезанията по гребане - не малък гаф, тъй като това бе всъщност ежегодното световно първенство. 700-те налични места не стигнаха дори и за половината от запалянковците, които очакваха, че ще могат да си купят билети на място.
И това едва ли бе най-лошото. Германският отбор по гребане, общо 80 души, се зарази със салмонела от храната в хотела преди началото на състезанието. АТХОК не носеше отговорност за настаняването, но организационният комитет е знаел къде е отседнал отборът. Хотелът е бил инспектиран непосредствено преди инцидента и са били констатирани общо 13 нарушения на хигиенните правила. Това обаче не е попречило хотелът да стане официалната база на Световната федерация по гребане.
След скандала със салмонелата гръцкият премиер Костас Симитис се намеси и хотелът бе затворен за неопределено време.
Междувременно корейската и украинската мисии се изгубиха в продължение на часове след пристигането си на летището. Но не по тяхна вина: нямаше кой да ги вземе оттам.
Състезанията по стрелба с лък едва ли имаха по-добра съдба. Работен кран по невнимание се плъзна към игралното поле, но не причини жертви или сериозни щети.
Екипът за управление на кризи, състоящ се от 35 души, не успя да проведе и една среща преди пробните състезания. Изпълнението на проектите за олимпийско строителство продължава да се бави. Бюджетът от 6 млрд. евро сега бе увеличен на 7 млрд. евро, създавайки дефицит.
Независимо от проблемите, пробните състезания бяха успешни в редица отношения. Самите спортни прояви преминаха гладко. Кейтърингът на обектите бе много добър. Въпреки че много доброволци не можаха да присъстват, останалите се справиха със задачата си.
Според представители на медиите, отразявали пробните състезания при предишни Олимпийски игри, Атина не се е представила толкова лошо. Международният олимпийски комитет изрази подобно становище. Винаги има неблагополучия и нито един град не е бил готов цяла година преди същинските игри, отбеляза негов говорител.
Независимо от това Симитис призова министрите си да работят по-тясно с АТХОК, за да се избегнат международни гафове през следващата година.

Хага изпрати молба за екстрадиция на босненско-сръбски заподозрян
					04/09/2005
					 
						ХАГА, Холандия -- В заявление, публикувано в петък (2 септември), трибуналът на ООН за военните престъпления похвали Русия за арестуването на известния босненско-сръбски заподозрян във военни престъпления Драган Зеленович и изрази надежда, че той ще бъде прехвърлен в Хага, за да бъде съден. Трибуналът изпрати официална молба за екстрадиция, се казва в заявлението. Срещу Зеленович са повдигнати обвинения за престъпления срещу човечеството и нарушения на законите и обичаите на войната във Фоча, Босна и Херцеговина (БиХ) през 1992 г.
						В други новини на тази тема, апелативната камара на трибунала потвърди решението си за предаване на делото на бившия член на босненско-сръбското паравоенно подразделение Радован Станкович на държавния съд в БиХ. Станкович също ще отговаря на обвинения за военни престъпления във връзка със зверства във Фоча.
						Също в петък сръбските медии съобщиха, че друг един обвиняем във военни престъпления - Милан Лукич - ще бъде екстрадиран в Хага, а не в Сърбия. Лукич, който е обвинен в убийството на около 150 мюсюлмани в БиХ през май 1992 г., бе арестуван в Аржентина миналия месец. По-рано тази година белградски съд го осъди задочно на 20 г. затвор за отвличане и убийство на 16 мюсюлмани от село Северин, Сърбия. (Уебсайт на МТВПБЮ, Фена, Б92, НТВ Хаят - 02/09/05)

Сърбия обяснява позицията си по статута на Косово
					23/09/2005
					Лицето за контакти на Белград за Косово хвърли светлина върху смисъла на формулата "повече от автономия, по-малко от независимост", за която Сърбия се застъпва от месеци насам като възможно решение на въпроса за статута на провинцията. 
					(AП, Блиц - 23/09/05; AП, Ройтерс, АФП, ДПА, РСЕ/РС, Радио Б92, Бета - 22/09/05)
 
					 
						
Президентът на Косово Ибрахим Ругова (вдясно) се срещна с ръководителя на ЮНМИК Сьорен Йесен-Петерсен на 14 септември в Прищина. [AФП]
						Косово да има свои собствени органи на управление, а Сърбия да запази държавен и териториален суверенитет върху провинцията, каза в четвъртък (22 септември) Санда Рашкович-Ивич, ръководител на сръбския Координационен център за Косово, обяснявайки същността на виждането на Белград за бъдещето на провинцията. 
						Сръбският премиер Воислав Кощуница и други официални лица предлагат от много месеци резултатът от преговорите за определяне на бъдещия статут на Косово да бъде "повече от автономия, по-малко от независимост". 
						"Албанската страна в Косово получава изпълнителната, законодателната и съдебната власт," каза Рашкович-Илич в интервю за сръбския ежедневник Данас, публикувано в четвъртък, хвърляйки за първи път светлина върху значението на тази формула. "Съгласно Резолюция 1244 на ООН на сръбската държава се гарантира международен и териториален суверенитет." 
						Според гледището на Белград Косово трябва да се превърне в демилитаризирана зона, а Сърбия да запази контрола върху границите, митниците, фискалната и паричната политика. Нещо повече, тя иска отбраната и външните работи да бъдат централизирани, под което се разбира, че Косово и Сърбия трябва да имат един министър на отбраната, един министър на външните работи и едно място в ООН. 
						Етническото албанско мнозинство в провинцията се надява, че преговорите за определяне на бъдещето на Косово, които се очаква да започнат по-късно през годината, ще доведат до пълна независимост от Сърбия. 
						"Ще получим както независимост, така и суверенитет," заяви пред белградския ежедневник Блиц в четвъртък политическият съветник на премиера Байрам Косуми, Раиф Гаши. Народът на Косово ще реши. Целият свят е наясно с факта, че 90 % от народа на Косово иска независимост. По този въпрос няма компромис." 
						Очаква се през идните седмици специалният пратеник на генералния секретар на ООН в Косово, Кай Ейде, да представи своя доклад за напредъка на провинцията в прилагането на пакета от международно приети стандарти, установени като предварително условие за започване на преговорите по статута. Стандартите обхващат осем теми, в т. ч. демократични институции, върховенство на закона, човешки права и права на малцинствата, икономическо развитие, свобода на придвижване и права на собственост. 
						Ръководителят на ЮНМИК Сьорен Йесен-Петерсен даде да се разбере в четвъртък, че откриването на преговорите най-вероятно ще бъде одобрено от ООН, след като Ейде представи доклада си, тъй като организацията признава, че Косово не може да остане завинаги под нейна администрация. Макар и да отчита факта, че нито един от стандартите не е изпълнен докрай, Йесен-Петерсен каза пред АП, че провинцията е отбелязала достатъчен напредък, за да се даде начало на процеса за определяне на нейното бъдеще. 
						"Аз съм твърдо уверен, че до края на годината дискусиите относно статута ще са в ход," каза ръководителят на ЮНМИК. Международната общност посреща с разбиране факта, че и при най-добрите обстоятелства за Косово щеше да бъде изключително трудно да постигне тези стандарти, добави той. 
						Всеобщото очакване е Анан да поиска от бившия финландски президент Марти Ахтисаари да оглави делегацията на международната общност за преговорите. Той ще бъде подпомаган от трима заместници, представляващи ЕС, Съедниените щати и Русия, които са членове на Контактната група за Косово.

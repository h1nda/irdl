Министърът на отбраната на САЩ обеща по-нататъшна подкрепа за Косово
					08/10/2008
					Министърът на отбраната на САЩ Робърт Гейтс отново потвърди във вторник продължаващата подкрепа на Вашингтон за Косово, подчертавайки, че независимостта на страната е необратима и че не може да става въпрос за разделянето й по етническите граници. 
					(Уошингтън Поуст - 08/10/08; AП, АФП, Ройтерс, ДПА, Интърнешънъл Хералд Трибюн, Гласът на Америка, РТТНюз, Макфакс, Министерство на отбраната на САЩ - 07/10/08)
 
					 
						
Министърът на отбраната на САЩ Робърт Гейтс патрулира пеш заедно с военнослужещи във вторник (7 октомври) в Гниляне, Косово. [Гети Имиджис]
						Американските военни части ще останат в Косово най-малко още една година, обеща във вторник (7 октомври) в Прищина министърът на отбраната на САЩ Робърт Гейтс, засвидетелствайки отново подкрепата на Вашингтон за добилата неотдавна независимост държава и мироподдържащата операция на НАТО там. Шефът на Пентагона – първият член на американски кабинет, посетил Косово, откакто то обяви независимостта си от Сърбия на 17 февруари, каза, че новата ротация на войските ще осигури присъствието на САЩ в страната най-малко до октомври 2009 г. 
						Съединените щати разполагат с най-големият контингент сред над 30-те участващи в КФОР страни. Разположеният в източната част на Косово контингент с численост близо 1 600 души съставлява около една десета от войските под командването на НАТО. 
						"Ние ще продължим да изпълняваме задълженията си там,” каза Гейтс след среща с косовския президент Фатмир Сейдиу и премиера Хашим Тачи. Гейтс също така повтори отново обещанието, дадено по-рано от американския президент Джордж Буш на партньорите от НАТО, че „ние дойдохме заедно и ще си отидем заедно." 
						Той обеща още, че страната му ще продължи да осигурява услуги, военно оборудване и обучение. През юли Съединените щати обещаха повече от 290 млн. евро за подпомагане на възстановяването на Косово на състояла се в Брюксел международна донорска конференция. 
						Лидерите на Косово благодариха на Съединените щати за тяхната подкрепа и на Гейтс за неговите усилия. 
						Съединените щати бяха една от първите страни, признали независимостта на Косово. Във вторник Португалия стана 48-ата такава страна. 
						Сейдиу изглеждаше оптимистично настроен, че скоро още държави ще последват примера им, като спомена за „положителни сигнали” от съседните Македония и Черна гора. 
						Досега 22 от страните, членки на ЕС, са признали Косово въпреки силната опозиция на Сърбия. Въздържащите се Кипър, Чехия, Гърция, Румъния и Испания се страхуват, че ако го направят, ще насърчат сепаратистките движения в собствените си страни. 
						Във вторник Тачи обеща, че Прищина ще положи всички усилия да интегрира косовските сърби в новата държава. Неговото правителство обаче практически няма контрол върху приблизително 15 % от територията на страната, където живеят около 200 000 етнически сърби, голяма част от които отхвърлят независимостта на Косово. 
						Подкрепян от Русия, Белград отказва да приеме независимостта на Косово като свършен факт. Той внесе резолюция, с която се иска мнението на Международния съд относно законността на декларацията за независимост от 17 февруари, която Общото събрание на ООН ще гласува в сряда. 
						Гейтс подчерта във вторник невъзможността за обръщане на процеса или за разделяне на Косово по етническите граници, както предложи миналата седмица сръбският президент Борис Тадич. 
						"Не вярвам, че разделянето на Косово ще се окаже вариант, нито сега, нито в бъдеще," заяви американският министър на отбраната. 
						По-късно във вторник Гейтс отпътува за Македония, за да присъства на срещата на министрите на отбраната от Югоизточна Европа в Охрид. Той ще участва и в двудневна конференция на военните министри от НАТО, която се открива в четвъртък в Будапеща.

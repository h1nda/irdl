Според Ердоган евентуалното отхвърляне от страна на ЕС ще навреди на отношенията с Турция 
					13/09/2004
					Турският премиер Реджеп Тайип Ердоган предупреди, че отношенията на неговата страна с ЕС могат да пострадат, ако Анкара не получи дата за начало на предприсъединителните преговори със Съюза през декември. 
					(Интърнешънъл Хералд Трибюн - 13/09/04; АФП, ФТ, Анадолска агенция - 12/09/04; Си Ен Ен, АФП - 10/09/04)
 
					 
						
Комисарят на ЕС по разширяването Гюнтер Ферхойген (вляво) и турският премиер Реджеп Тайип Ердоган проведоха разговори в Анкара по-рано този месец. [АФП]
						Турският премиер Реджеп Тайип Ердоган предупреди, че евентуално отрицателно решение по кандидатурата на Турция в ЕС би могло да засегне отношенията на страната със Съюза. Лидерите на ЕС се очаква да вземат решение през декември по това, дали да дадат на Турция дата за начало на предприсъединителните преговори. Страната получи официален статут на кандидат през 1999 г. 
						Турция направи всичко по своите сили, за да удовлетвори политическите критерии, необходими като предусловие за начало на преговорите, каза Ердоган в събота (11 септември). Посочвайки мащабните законодателни реформи, които страната му предприе, той призна, че трябва да се извърши още много за прилагане на тези реформи, но посочи, че това изисква "промяна на манталитета" и време. Турция ще "следва целта си решително", изтъкна Ердоган. 
						Решението на лидерите на ЕС по евентуална зелена светлина за предприсъединителните преговори ще се основава предимно върху доклада на Европейската комисия (ЕК), който ще бъде публикуван на 6 октомври. Документът ще оцени напредъка на Турция в изпълнение на критериите. 
						След четиридневна своя визита миналата седмица комисарят на ЕС по разширяването Гюнтер Ферхойген каза, че предприетите реформи вече доказват, че Турция е способна да покрива норми на ЕС, но че е малко вероятно страната да се присъедини към Съюза преди 2015 г. В интервю за германския &lt;I&gt;Зюддойче цайтунг&lt;/I&gt;, публикувано в събота, той освен това предупреди, че възможен отказ от страна на 25-членния съюз да определи дата за начало на преговорите с Анкара би имал "фатален" ефект и би означавал край на процеса на реформи. 
						Само няколко седмици преди да се публикува докладът на ЕК държавите-членки на ЕС изглеждат разделени по въпроса за турското членство. Поставяйки под въпрос дългосрочната демократична и светска надеждност на Турция, комисарят на ЕС по селското стопанство Франц Фишлер бе цитиран миналата седмица да предупреждава за финансовия ефект на това присъединяване. Той призова Брюксел да предложи на Анкара "статут на специален партньор" вместо членство.
						В събота Ердоган се опита да разсее опасенията, че приемането на Турция ще обремени финансово Европа, заявявайки, че страната му е "достатъчно силна" да оцеле и сама. Той не пожела да коментира по-подробно конкретните последствия от евентуален отказ на ЕС, но посочи, че правителството му няма да стои със скръстени ръце. 
						 "Не искам да приемем такава възможност, но считам, че всички наши приятели трябва да помислят внимателно върху възможността едно негативно решение да извади от релси нашите отношения," заяви Ердоган в събота. 
						Междувременно съседна Гърция препотвърди подкрепата си за кандидатурата на Турция за членство в ЕС в събота. "Една европейска Турция е от интерес за всички," посочи гръцкият премиер Костас Караманлис, допълвайки, че Анкара е положила огромни усилия по пътя на реформите.

България смята, че „Набуко” трябва да бъде приоритет на ЕС
					01/12/2010
					Според изявление на България от вторник ЕС трябва да предостави на държавите, участващи в газопровода „Набуко”, финансови стимули за по-бързото осъществяване на проекта.
					(БТА, Сега, Стандарт, Europe.bg, Oil&amp;Gas Eurasia - 01/12/10; Ройтерс, БТА, Агенция София Нюз, Dnevnik.bg, Медиапул, Банкер, Publics.bg, АНСА, Синхуа, Официален уебсайт на правителството на България – 30/11/10)
 
					 
						
България подписа договори в областта на енергетиката с Румъния, Гърция и Италия. [Ройтерс]
						България призова във вторник (30 ноември) ЕС да разреши на държавите членки, участващи в газопровода „Набуко”, да отпишат банковите гаранции, които те ще трябва да осигурят, от техните бюджетни дефицити, за да покаже, че наистина смята проекта за ключов за Съюза. 
						София винаги е посочвала „Набуко” сред своите приоритети, заяви българският премиер Бойко Борисов при откриването на конференция, посветена на енергийния сектор в Югоизточна Европа. 
						 „Аз обаче имам много, много забележки по отношение на скоростта на работа и действителното, реалното положение на проекта като приоритет на ЕС”, каза той. „Моето предложение е банковите гаранции, които държавите членки, участващи в „Набуко”, ще предоставят на Европейската инвестиционна банка или на Европейската банка за възстановяване и развитие..., да бъдат отписани от дефицитите на тези страни.” 
						Газопроводът, чиято стойност се оценява на 8 млрд. евро, е водещ проект от инициативата „Южен газов коридор” на ЕС и има за цел да намали зависимостта на 27-членния блок от руските доставки. Той ще преминава от Източна Турция до газоразпределителния център в Баумгартен, Австрия, през България, Румъния и Унгария, като ще пренася природен газ от Каспийския регион и Близкия изток до Европа. 
						В консорциума, който бе създаден, за да проектира, изгради и управлява газопровода „Набуко“, участват шест компании, в това число австрийското петролно и газово дружество ОМВ, държавните компании на България и Румъния, „Български енергиен холдинг” и „Трансгаз”, унгарската МОЛ, турската „Боташ” и германската РВЕ. 
						 Всеки от шестте акционери трябва да предостави банкови гаранции в размер на около 2 млрд. евро, заяви изпълнителният директор на „Набуко” Райнхард Мичек. 
						Това според Борисов веднага ще повиши бюджетните дефицити на страните, които ще трябва да предоставят държавни гаранции за „Набуко”. 
						„Няма да спра проекта, но всички ние трябва да разберем, че това ще ни доведе до дефицит”, предупреди българският премиер. 
						 България не е включила банковите гаранции за „Набуко” в бюджета си за 2011 г., в който е залегнал дефицит от 2,5 % от БВП. Затова, ако ЕС откаже искането на София участващите в проекта държави членки да получат известна фискална свобода, бюджетният дефицит на балканската страна ще надхвърли установените за държавите от блока таван от 3 % от БВП. 
						 В друго изявление от вторник членовете на Европейския парламент (ЕП) от дясноцентристката партия на Борисов „Граждани за европейско развитие на България” (ГЕРБ) също подчертаха необходимостта „Набуко” да стане истински приоритет на ЕС. 
						 „Набуко” трябва да се разглежда като приоритет, тъй като е алтернатива за диверсификацията на енергийните ресурси в Европа”, се казва в разпространена в Брюксел декларация на евродепутатите от ГЕРБ. „Това ще гарантира значителни доставки на газ и ще насърчи конкуренцията на европейския пазар на газ, като ще доведе до по-ниски цени на газа за гражданите на ЕС и преодоляване на енергийните дефицити на България и ЕС.” 
						 Междувременно във вторник българският министър на енергетиката Трайчо Трайков призова да бъде разработен общ енергиен план за Югоизточна Европа, която „по-рано беше периферна зона, а сега заедно с района на Каспийско море се оказва център в енергиен аспект”. Това според министъра означава „огромни възможности”. 
						Също във вторник Трайков и румънският министър на икономиката, търговията и бизнес средата Йон Аритон подписаха меморандум за разбирателство за интегрирането на енергийните пазари на двете страни. Според българския министър се очаква това да помогне за подобряване на надеждността на енергийните системи на двете съседни балкански държави и на икономическата ефективност в региона. 
						„Има много области, в които ще извлечем повече ползи, ако си сътрудничим”, каза Трайков. 
						Той обяви и постигнатото споразумение между БЕХ и гръцката компания „ИГИ Посейдон” за създаването на съвместно дружество за изграждането на първия свързващ газопровод между двете страни. 
						170-километровият тръбопровод от Гюмюрджина в Северна Гърция до Стара Загора в България ще има капацитет за пренос на до 5 млрд. куб. м газ годишно от „Южния газов коридор” до България и други балкански страни. Проектът е на стойност 160 млн. евро и се очаква да бъде завършен през 2013 г. 
						 „Това беше последната стъпка, преди да започне строителството на този газопровод”, заяви Трайков след церемонията по подписването във вторник.

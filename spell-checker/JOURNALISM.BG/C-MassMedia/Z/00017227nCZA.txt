Албания и Косово си сътрудничат в борбата с организираната престъпност
					13/01/2006
					Делегация на ЮНМИК бе в Тирана в четвъртък за разговори с представители на албанската полиция. Двете делегации обещаха да засилят сътрудничеството си в борбата с организираната престъпност.
					От Ерлис Селимай за Southeast European Times от Тирана -- 13/01/06
 
					 
						
"Новото споразумение обхваща въпроси, свързани с елиминирането на престъпните групи, борбата срещу трафикантите на наркотици, незаконния трафик като цяло, арестуването на издирвани лица, както и подобряване на услугите на граничните контролно-пропускателни пунктове," каза албанския директор на полицията генерал Байрам Ибрай (в средата). [Архив]
						Албанската полиция и ЮНМИК обещаха в четвъртък (12 януари) да координират действията си срещу организираната престъпност в Албания и Косово. Споразумението бе сключено на среща в Тирана между директора на албанската полиция Байрам Ибрай и делегацията на ЮНМИК, оглавявана от комисаря Кай Витруп. 
						"Организираната престъпност в Албания и Косово може да бъде спряна и атакувана единствено чрез добра координация на действията на полицията, както и чрез усилен обмен на информация за престъпните елементи или групи, които са издирвани от съдебните системи на Албания и Косово," заявиха участниците в свое изявление. 
						Албания и Косово се използват от местните и регионални престъпни групи за незаконен трафик на оръжие, хора и наркотици или като подслон за онези, които се укриват от правосъдието, отбелязаха Ибрай и Витруп. Според двамата сътрудничеството е особено необходимо в охраната на границите, обучаването на полицейските сили, установяването на балистични характеристики и проучването на документи. 
						"Новото споразумение обхваща въпроси, свързани с елиминирането на престъпните групи, борбата срещу трафика на наркотици, незаконния трафик като цяло, арестуването на издирвани лица, както и подобряване на услугите по граничните конктролно-пропускателни пунктове," каза Ибрай. 
						Разговорите в Тирана завършиха с подписването на споразумение за побратимяване между албанската полицейска академия "Арбен Зилифтари" и полицейската школа в Косово. 
						Според албанския вътрешен министър Сокол Олдаши "слабостта на правоохранителните органи е един от основните проблеми, с които се сблъскват Албания и други страни в нашия регион. Тази слабост създава удобно пространство за организираната престъпност и трансграничната контрабанда." 
						Албанските власти неотдавна предприеха поредица от мерки за засилване на борбата с организираната престъпност, в т. ч. реорганизаця на Дирекция "Организирана престъпност" и предложение за сформиране на специални работни групи.

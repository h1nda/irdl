Сърбия е изправена пред нарастващ натиск за сътрудничество с Хагския трибунал 
					04/01/2005
					В навечерието на пристигането на делегация от ЕС в Белград на 27 януари министърът по човешките права на Сърбия-Черна Гора Расим Ляич предупреждава, че страната му може да забрави за европейска интеграция, ако не арестуват всички лица, обвинени във военни престъпления. 
					От Давор Коникушич за Southeast European Times в Белград -- 04/01/05
 
					 
						
"Ние сме заложници на няколко души, които рано или късно ще бъдат съдени за военни престъпления пред Трибунала в Хага," заяви министърът по човешките права Расим Ляич. [AФП]
						В понеделник (3 януари) министърът по човешките права Расим Ляич каза, че европейската интеграция на Сърбия-Черна гора зависи от това, дали страната му ще изпълни задълженията си към Международния наказателен трибунал за бивша Югославия (МНТБЮ). Ляич, който е и председател на Националния съвет за сътрудничество с МНТБЮ, каза, че всички надежди за присъединяване към ЕС и програмата на НАТО "Партньорство за мир" ще пропаднат, ако не се изпълнят задълженията към Трибунала. 
						"Ние сме заложници на няколко души, които рано или късно ще бъдат съдени за военни престъпления пред Трибунала в Хага, " цитира думите на Ляич белградското радио Б-92. 
						Коментарите му последваха неотдавнашния призив на сръбския вицепремиер Миролюб Лабус за екстрадиране на четирима генерали от армията и полицията, обвинени във връзка с ролята им в конфликта в Косово от периода 1998-1999 г. Лабус призова властите да наложат изпълнението на обвинителните актове на Трибунала на ООН до 27 януари, когато ЕС ще изпрати своя делегация в Белград. 
						Международният натиск върху Сърбия за сътрудничество с Хага нарасна през последните два месеца. Главният прокурор за военни престъпления Карл дел Понте, чийто доклад пред Съвета за сигурност на ООН от ноември бе остро критичен към Сърбия, обвини премиера Воислав Кощуница, че "не прави нищо" за арестуване и екстрадиране на обвинените.
						На свой ред Кощуница продължава да се защитава, твърдейки, че Белград вече изпълнява задълженията си. Той посочи предаването на документи и архиви, решението да са освободят няколко десетки свидетели от задължението да пазят държавна тайна, както и "надеждните проверки" на предполагаеми местонахождения на обвинени военнопрестъпници. 
						След доклада на дел Понте американският посланик по въпросите на военните престъпления Пиер-Ришар Проспер каза, че е време за "един много сериозен разговор" с премиера, когото той определи като "ключът за решаване на проблема в Белград".
						"Ако наистина искаме окончателно да затворим тази глава, мисля, че това сътрудничество трябва да си реализира, и то незабавно," посочи Проспер, подчертавайки, че Трибуналът може да прекрати дейността си само след като приключи мандата си. "Ако Сърбия иска да даде зелена светлина за съдене на обвинени във военни престъпления в страната и ако иска МНТБЮ да приключи дейността си, тогава тя трябва непременно да сътрудничи," каза той.

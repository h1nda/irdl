Ашдаун казва, че преходът от СВП към ръководена от ЕС мисия е възможен в рамките на 15 месеца
					20/07/2005
					 
						САРАЕВО, Босна и Херцеговина (БиХ) -- Във вторник (19 юли) върховният представител Пади Ашдаун каза, че преходът от сега действащата Служба на върховния представител (СВП) към ръководена от ЕС мисия в БиХ е възможен в рамките на 15 месеца. В обръщение към Камарата на представителите на парламента в Сараево Ашдаун очерта мерките, които според него трябва да се предприемат, за да започне този процес и постепенно да се редуцират т. нар. “Бонски правомощия”, даващи международно гарантирани права на ръководителя на СВП да се намесва при необходимост, за да осигури изпълнението на Дейтънското споразумение. Ашдаун подчерта, че преходът към международно цивилно присъствие в БиХ с по-малки права на намеса ще бъде възможен само след постигане на напредък в процеса на евроатлантическата интеграция на БиХ. 
						Други новини от вторник -- Командващият на ЕУФОР генерал Дейвид Лийки се срещна с премиера на БиХ Аднан Терзич. След като анализираха събитията от първата половина на годината, те се съгласиха, че преходът от ръководени от НАТО стабилизационни сили към ЕУФОР е бил успешен. 
						Също във вторник посланикът на Европейската комисия в БиХ Майкъл Хъмфрис направи дарение за 500000 евро на Държавната агенция за разследване и охрана (ДАРО). Дарението ще се използва за закупуване на оборудване за осъществяване на по-добра връзка между ДАРО и останалите полицейски и разузнавателни служби. 
						Междувременно Рафи Грегорян, съпредседател на Комисията за реформа в отбраната на БиХ, каза, че страната може да влезе в НАТО след 2010 г., ако парламентите скоро приемат законопроектите за преструктуриране на сектора на отбраната. Той направи този коментар в интервю, публикувано в сряда в излизащия в Баня Лука ежедневник "Независне новине". (Дневни аваз, Независне новине - 20/07/05; Уеб-сайт на СВП, РТРС, ПБС БиХ, Фена - 19/07/05)

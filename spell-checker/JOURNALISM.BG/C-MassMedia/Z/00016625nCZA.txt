С реорганизирането на отбранителните си способности Албания ще спре да използва самолетите МИГ-19
					16/11/2005
					От края на тази година Албания ще спре да използва своите остарели самолети МИГ-19. Изтребителите от епохата на студената война са скъпи за поддържане и са свързани с рискове за безопасността, казват официални представители.
					От Ерлис Селимай за Southeast European Times от Тирана – 16/11/05
 
					 
						
"Нашата цел е да изградим професионални въоръжени сили, може би малобройни, но добре обучени, за да могат да се справят с предизвикателствата и да подготвят пътя към членство в НАТО," каза албанският министър на отбраната Фатмир Медиу. [АФП]
						Албания реши да спре да използва своите изтребители МИГ-19 до края на тази година. От министерството на отбраната казват, че самолетите са твърде стари, а поддръжката им - твърде скъпа. 
						Според министъра на отбраната Фатмир Медиу това решение е и част от реформите, водещи към интеграция в НАТО. "Нашата цел е да изградим професионални въоръжени сили, може би малобройни, но добре обучени, за да могат да се справят с предизвикателствата и да подготвят пътя към членство в НАТО," каза той. 
						Началникът на ГЩ на албанската армия генерал-лейтенант Пълумб Чазими каза, че при дадените обстоятелства е по-добре да се преустанови използването на самолетите. 
						"Решихме от 2006 г. да не използваме военните самолети МИГ-19. Това решение е свързано с финансовите възможности на страната, използването и поддръжката им и е в съответствие с нашите декларации, че Албания ще трябва да съкрати военните си мощности. Самолетите МИГ-19 представляват риск за безопасността и не отговарят на стандартите на НАТО," каза Чазими. 
						Изтребителите МИГ-19 са внесени в Албания от Китай по време на режима на комунистическия диктатор Енвер Ходжа. Те са част от 125-те руски и китайски самолети, с които страната се е сдобила по време на Студената война. 
						Старата технология се смята за рискова. Преди няколко месеца 45-годишният пилот Яни Тарифа загина, когато самолетът му се разби поради технически проблеми пет минути след излитането си от албанското международно летище "Майка Тереза". Общо 35 пилоти са загинали на борда на тези самолети. 
						За МИГ-овете са необходими и 1000 литра гориво на полет -- разход, който Албания трудно може да си позволи. Като цитира Чазими и други официални лица, "Ройтерс" съобщава, че правителството смята да изпрати самолетите в музеи и за скрап, ако не намери купувачи за тях. 
						Някои западни купувачи са заявили интерес да превърнат самолетите в барове, съобщи "Ройтерс". 
						Междувременно правителството придвижва и реорганизацията на своите отбранителни структури с цел да получи членство в НАТО в рамките на следващите три години. Според представители на отбраната 1900 офицери от въоръжените сили ще бъдат предсрочно пенсионирани в рамките на реформите, а в армията ще постъпят 300 професионални войници. 
						"Не трябва да забравяме, че целта ни е да се присъединим към НАТО до 2008 г. и нямаме достатъчно време да се подготвим. Трябва упорито да работим за осъществяване на реформите. Албания очаква оценката на НАТО и на Съединените щати за реформите," каза Медиу.

В България се събарят незаконни сгради
					08/12/2010
					Правителството обеща да разруши десетки къщи, построени без разрешения за строеж или в нарушение на други закони.
					(Български медийни източници – 09/10/10 – 12/11/10; Euobserver – 19/10/10; АФП – 13/10/10)
 
					 
						
Българските власти съобщиха, че ще разрушат стотици незаконни сгради по Черноморието. [Ройтерс]
						Стотици незаконни постройки по черноморското крайбрежие ще бъдат съборени до няколко месеца като част от усилията на България да сложи край на продължилото с години нарушаване на строителното законодателство на страната. 
						„Време е българите да почувстват силата на държавата”, заяви през ноември министърът на регионалното развитие Росен Плевнелиев, като обяви началото на акция за установяване на законността на сградите, изградени в чашите на повече от 50 язовира. 
						Според конституцията водите, крайбрежната плажна ивица и републиканските пътища, горите и парковете с национално значение, както и природните и археологическите резервати, са изключителна държавна собственост. Законът не позволява изграждането на частни вили или къщи в санитарните зони на язовирите. 
						Въпреки това при полет с хеликоптер над язовир „Ивайловград” в Родопите през октомври българските данъчни служители и прокурорите с изненада видяха, че по брега на язовира е изникнало ваканционно селище. 
						Смята се, че 45-те незаконни къщи в така нареченото „митничарско село” са построени между 1998 и 2008 г. 
						Повечето от собствениците на луксозните имоти с частни кейове, риболовни водоеми и скрити зад високи огради имения са висши държавни служители – включително служители на митниците и КАТ, както и бизнесмени. 
						Установено бе, че една от вилите принадлежи на Стефан Марашев, шеф на митническия пункт в югоизточния граничен град Свиленград, който впоследствие беше свален от длъжност. 
						Заради случая поста си загуби и Иван Симидчиев, началник на Дирекцията за национален строителен контрол (ДНСК). Неговият наследник, Милка Гечева, неотдавна заяви, че собствениците на незаконните постройки се опитват да узаконят своите имоти, но изрази съмнение, че ще успеят да направят това. Тя смята, че вероятно още 40 къщи в близост до язовир "Ивайловград" също са били построени в нарушение на закона. 
						Плевнелиев заяви пред репортери в началото на ноември, че 30 незаконни постройки, изградени в района на язовир „Искър” край София, ще бъдат съборени до края на годината. 
						На 1 ноември властите започнаха премахването на около 50 бараки в национален природен резерват в устието на река Ропотамо. Девет дни по-късно ДНСК изпрати булдозери и друга тежка техника в друго рибарско селище, за да започне разрушаването на 147 незаконно построени къщи там. Към списъка могат да бъдат добавени и още 80 сгради в селището „Ченгене скеле” край Бургас, ако съдът се произнесе, че те са построени в нарушение на законите. 
						„По-голямата част от тази територия принадлежи към държавния горски фонд и няма да се използва, докато статутът й не бъде променен”, заяви Гечева за софийския частен национален телевизионен канал бТВ по време на операцията. 
						Някои местни жители твърдят, че са получили разрешения за строеж, които впоследствие са били отменени незаконно. Други настояват, че по време на местните избори през последните 40 години многократно им е било обещавано, че селището ще бъде узаконено, но избраните кметове така и не са спазили обещанието си. 
						Опитите им да блокират достъпа на булдозерите до „Ченгене скеле” нямаха успех, тъй като полицията беше повикана, за да разпръсне тълпата. Радио „Дарик” предаде, че по време на протест в Бургас два дни по-късно жителите на селището са заплашили да организират гражданско неподчинение и безредици. 
						Полетите с хеликоптер над други райони по Черноморието и във вътрешността на страната, включително в София, разкриха стотици луксозни вили и имения, някои от тях приличащи по размер и стил на малки дворци. Много от тези имоти, в които живеят българските новобогаташи, имат басейни и добре поддържани градини. 
						Разследващ репортаж на частния национален канал „Нова телевизия” в началото на октомври разкри, че сграда на по-малко от 15 км от София, наподобяваща Белия дом във Вашингтон, принадлежи на частна строителна компания. 
						Един от членовете на управителния съвет на фирмата е адвокатката Анна Пенгезова, 26-годишната дъщеря на висш български магистрат. Нейното име нашумя в скандал по-рано тази година, когато стана ясно, че роднини на няколко високопоставени съдии са получили разрешения за строеж за парцели на първа линия в черноморския курорт Приморско, след като са се регистрирали като жители на града и „крайно нуждаещи се”. 
						Друго луксозно имение в София, което беше показано в заснетите с хеликоптер кадри през октомври, се обитава от семейството на Долорес Арсенова, министър на околната среда през периода 2001–2005 г. Площта на разположения в престижния квартал „Бояна” имот надхвърля 2000 кв. м. 
						Арсенова заяви, че имотът принадлежи на дружество, в което нейният съпруг е акционер. 
						Според Красимир Стефанов, директор на Националната агенция за приходите (НАП), твърдението, че имотът е собственост на дружество, е често използвана тактика за избягване на плащането на данъци. Това позволява на обитателите да включват разходите за електроенергия, вода, заплати на чистачи и градинари, както и други разходи за поддръжка, в отчетите на своите дружества. 
						Друга схема е жилището да се води в процес на строителство дълго след като собственици са се нанесли в него. 
						„През последните години укриването на данъци се превърна в национален спорт”, е заявил Стефанов, цитиран на 19 октомври в материал на брюкселския Eurobserver. „В България е необичайно да се играе по правилата и моята работа е да наложа известна дисциплина.”

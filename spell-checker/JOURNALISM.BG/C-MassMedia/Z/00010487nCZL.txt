Ще започне строителството на нефтопровода на АМБО
16/04/2004
През следващата година Албано-македоно-българската нефтена корпорация ще започне строежа на 900-километров тръбопровод от Черно море до Адриатическо море. Около 350 км от него ще преминават през Македония, което ще осигури годишна печалба между 16 и 24 млн. евро.
От Мария Лазарова за Southeast European Times от Скопие -- 16/04/04
 
 
Албано-македоно-българската корпорация (АМБО) за изграждане на трансбалкански нефтопровод ще започне строителството на тръбопровода през следващата година, съобщи президентът на АМБО Тед Фъргюсън. [Томислав Георгиев]
Догодина ще започне строителството на дългоочаквания трансбалкански тръбопровод на Албано-македоно-българската нефтена корпорация (АМБО), който ще пренася каспийски нефт от Черно море до Адриатическо море през България, Македония и Албания, каза президентът на АМБО Тед Фъргюсън. Той направи това съобщение в Скопие по време на Инвестиционния и енергиен форум на 7 април.
Фъргюсън каза, че трите страни ще подпишат споразумение за строителство на нефтопровод през следващите два месеца. Споразумението ще включва съвместно уреждане на правата на собственост и други въпроси. В същото време бяха приети и възраженията на трите държави относно маршрута на тръбопровода - включително и тези на македонското правителство, което иска тръбопроводът да се премести по-надалеч от Охридското езеро.
"Най-голямата полза за трите страни ще бъде създаването на много дългосрочни работни места и развитието на всички съпътстващи индустрии", каза Фъргюсън. "Местните строителни фирми, които имат капацитет за такива големи проекти, ще участват в строителството на тръбопровода и през следващия месец започваме да преговаряме с тях. Ще закупим необходимото оборудване на място и ще внесем само специализирано оборудване, каквото няма в региона."
Най-важните разговори ще бъдат за това как да се осигурят средствата, необходими за строителството на тръбопровода, възлизащи на 988 млн. евро. "Един от основните инвеститори е ОПИК ("Оувърсийз прайвит инвестмънт корпорейшън"), заедно с американската "Ексим банк", ЕБВР и две частни банки - "Ситибанк" и "Си Еф Ес Бостън банк" - които ще предоставят 576 млн. евро. Останалите средства ще се осигурят от частни инвеститори", каза Фъргюсън.
Тръбопроводът ще бъде дълъг почти 900 километра -от Бургас, България, до Вльора, Албания, като 350 км ще преминават през Македония. Като прекосява Балканите, вместо да преминава през Босфора и Дарданелите, нефтът ще пристига на европейските и американски пазари по-бързо и по-евтино. Това е особено важно в момент, когато Съединените щати и Европа искат да станат по-малко зависими от нефта, доставян от страните членки на ОПЕК, казват аналитиците.
Очаква се Македония да печели от тръбопровода от 16 до 24 млн. евро на година от таксите, заплащани от компаниите за транспортирането на нефт през страната.
Фъргюсън каза, че ще положи максимални усилия, за да работи тръбопроводът с пълен капацитет и така инвестираните средства да се възстановят възможно най-бързо. За да покрие разходите, тръбопроводът трябва да пренася 450 000 барела на ден - ето защо и други компании ще бъдат насърчавани да го използват. Вероятно целият проект ще бъде завършен в рамките на две години.

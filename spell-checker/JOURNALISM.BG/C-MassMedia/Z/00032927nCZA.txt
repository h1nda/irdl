Румънските власти се борят с пиратството в интернет
					04/01/2010
					Акция срещу нарушенията на авторските права в страната атакува контрабандистите на дискове и лицата, които незаконно обменят файлове.
					От Паул Чокою за Southeast European Times от Букурещ -- 04/01/10
 
					 
						
Румънската служба за интелектуална собственост назначи екип, който да унищожи над 150 000 пиратски аудио- и видеодискове на пазара в Букурещ. [Гети Имиджис]
						В опит да се пребори с пиратството в Румъния съдилищата започнаха да преследват лица за незаконно сваляне на музика и филми. 
						Миналото лято член на мрежата за файлов обмен DC++ бе осъден да заплати глоба от 3000 евро за нанасяне на щети по гражданско дело за незаконен обмен на файлове. Румънската асоциация на музикалната индустрия (РАМИ) заяви, че обвиняемият ще заплати за 296 пиратски музикални продукта. 
						Последваха редица разследвания. Миналия юли инспектори от РАМИ помагаха на полицията при обиск на апартаментите на двама заподозрени в Букурещ, които са публикували музикални и филмови файлове онлайн и според твърденията са възпроизвеждали пиратски копия на дискове. В Брашов 20-годишен студент се разследва по обвинения в нарушаване на авторски права, а окръг Бузъу води първото си дело за цифрово пиратство срещу доставчик на интернет услуги. 
						В миналото подобни нарушители се разминаваха с предупреждения и заплащаха само административни глоби. 
						Алина Овеся, отговаряща за връзките с обществеността в РАМИ, заяви за SETimes, че по време на първото полугодие на 2009 г. асоциацията е била гражданска страна по цели 123 наказателни дела за физическо пиратство - като контрабанда на CD и DVD и цифрово пиратство, нанесли щети за близо 300 000 евро. 
						Сега РАМИ работи по проект за насочване на потребителите към уебсайтове, където те могат да свалят музика законно, избягвайки съдебно преследване. 
						Овеся заяви, че РАМИ ще публикува брошура, в която ще бъдат изброени безплатни и платени сайтове, от които потребителите могат да свалят музика. Освен това Румъния ще се опита да внедри система, в която потребителите на мрежата ще бъдат предупреждавани, ако свалят файлове незаконно. 
						"Хората започнаха да реагират след мерките, които взехме. Забелязахме, че част от потребителите, които са теглили файлове от подобни мрежи, се тревожат, че могат да станат следваща цел на разследването. Така че има усещане за очевидна осведоменост сред тях," каза Овеся. 
						РАМИ ще продължи да следи мрежите за обмен на файлове и е разпратила инспектори по места да наблюдават пазарите, уличната търговия и специализираните магазини в търсене на пиратски материали. 
						Нещо повече, РАМИ и Румънската служба за интелектуална собственост възнамеряват да сключат споразумение, което ще регулира разпространяването на музика и филми със запазени авторски права. Предвижда се и кодекс на поведение, а уебсайтовете, които се придържат към него, ще носят печат за одобрение. 
						Докато тези мерки влязат в сила обаче, РАМИ е започнала да посещава средните училища в Букурещ и да предупреждава учениците да не се занимават с пиратство. 
						Битката няма да бъде спечелена за един ден, но въвеждането на новите правила е подготовка за нанасянето на сериозен удар по пиратството в Румъния.

Високи финансови очаквания за Олимпийските игри
		12/08/2004
		Прогнозите за финансови и други изгоди от Олимпийските игри в Атина изглеждат доста розови на фона на данните за предишни олимпиади.
		От Георгиос Анагностопулос за Southeast European Times от Атина -- 12/08/04
 
		 
			
Олимпийският комитет се надява на постъпления от 11,7 милиарда евро от продажба на билети и други източници. [АФП]
			Гръцкият олимпийски комитет определи високи стандарти за игрите в Атина, което повиши очакванията, че те ще доведат до вълна от масов туризъм и ще се превърнат във финансово най-печелившото събитие за последните две десетилетия. Но сравнителното проучване с минали олимпиади показва, че дори и при най-голям успех печалбата не е била така внушителна, както се е очаквало. 
			Според оценката на Олимпийския комитет се очакват приходи от 11,7 милиарда евро от продажби на билети, стоки, транспорт, хотелски и други туристически услуги. 
			Но според преподавателя от Университета в Бат Евангелия Касимати общата печалба от олимпиадата в Сидни преди четири години е достигнала по-скромната сума от 5,9 милиарда евро. Игрите в Барселона се определят от почти всички като изключително успешни, но те донесоха само 24 млн. евро по цени от 1992 г. В по-ново време печалбата от олимпиадата в Атланта през 1996 г. възлезе на 4,1 милиарда евро. 
			Прогнозните числа за “Атина 2004” са свързани с очакванията, че игрите ще стимулират безпрецедентен скок в туризма. Според наблюдателите 20 милиона туристи ще посетят Гърция до 2010 г. като пряк или косвен резултат от игрите. Но при предишните олимпийски столици се забелязва сравнително умерен подем в туризма – 1,1 милиона посетители в резултат от олимпиадата в Атланта, например. 
			По отношение на една област – създаването на работни места – властите бяха консервативни в прогнозите си. Докато Центърът за планиране и икономически изследвания предположи, че 300 400 нови работни места ще бъдат открити във връзка с Олимпийските игри до 2010 г., Организационният комитет на “Атина 2004” съобщи, че броят на действително откритите работни места във връзка с олимпиадата през 2003 и 2004 г. са 40 000. При по-далечни прогнози дългосрочният подем в заетостта е умерен. 
			В Барселона бяха открити 300 000 работни места, докато игрите в Сидни доведоха до създаването на 156 000 нови работни места. Олимпиадата в Лос Анжелес през 1984 г. създаде 73 375 нови работни места, докато в Атланта 77 026 нови служители бяха изцяло наети на постоянна работа. 
			Макар че финансовите прогнози за “Атина 2004” могат да се окажат прекалено оптимистични, гърците въпреки всичко са развълнувани, че игрите се върнаха в мястото на своето създаване.

Премиерът на БиХ омаловажава заплахата от правителствена криза
05/07/2004
 
САРАЕВО, Босна и Херцеговина (БиХ) -- Премиерът на БиХ Аднан Терзич потвърди в неделя (4 юли) становището си, че в страната няма да настъпи правителствена криза след последните развития в Република Сръбска ( РС). Терзич, който е заместник-председател на Босненската партия за демократично действие (СДА), каза също така, че СДА не е била засегната от санкциите, наложени от Върховния представител Пади Ашдаун. Външният министър на БиХ и лидер на Партията за демократичен прогрес Младен Иванич призова към провеждане на предсрочни избори в РС и към замяна на тримата министри от СДА в правителството на РС в отговор на уволнението от страна на Ашдаун на 60 представители на РС. Терзич игнорира изявленията на Иванич като "емоционални". (Независне новине - 05/07/04; Фена - 04/07/04)

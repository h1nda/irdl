Наука и технологии: Ползването на Интернет в България е в подем
					07/08/2006
					Все по-голям брой български домакинства ползват редовно Интернет, според нов доклад. Още в новините от областта на науката и технологиите: Черна гора се стреми да популяризира широколентовия Интернет; обявени са наградите ТУБИТАК 2006; планове за обновяване на Болницата за спешна пластична хирургия в Букурещ.
					
 
					 
						
Все повече и повече българи ползват Интернет, макар че компютърната грамотност остава слаба. [Архив]
						Броят на домакинствата в България, които редовно ползват Интернет, се е утроил през миналата година, според доклад на Държавната агенция за информационни технологии. Тя прогнозира, че 30 % от българите на възраст над 15 г. ще се присъединят към потребителите на Интернет до края на тази година. Същевременно компютърната грамотност остава ниска, като 56 % от анктираните отговарят, че не биха могли да ползват Интернет без помощта на приятели или колеги. Докладът установява още, че малко български фирми използват мрежата, за да популяризират своите стоки и услуги.
						*** 
						Продажбите на персонални компютри в Хърватия са се увеличили с 4,3 % в годишно изражение през второто тримесечие на годината и са достигнали 51035 системи, според "АйДиСи Ейдриатикс". Общите продажби на настолни компютри продължават да доминират пазара, като възлизат на 65 % от всички продажби, докато пазарният дял на преносимите компютри е бил 32,6 %. Продажбите на лаптопи са регистрирали най-голям ръст -- 20,3 %
						*** 
						
Черногорската "Телеком Църне Горе" стартира лятна кампания, насочена към увеличаване на броя на потребителите на широколентов Интернет в страната. Новите абонати на услугата ADSL няма да заплащат такса за включване, а месечните такси се намаляват средно с около 30 %. Кампанията ще продължи до 15 септември. 
						*** 
						"Еър Байтс България" започна кампания за придобиване на малки български Интернет доставчици. Тя вече е закупила един местен оператор, "Бали Студио", който обслужва част от София. Компанията, чиято фирма майка е собственик на Интернет доставчици в Полша, Румъния, Словакия, Испания и Украйна, обяви намеренията си да обхване цяла София, както и черноморския град Варна, до края на 2007 г. 
						*** 
						Спечелилите наградите ТУБИТАК за 2006 г. -- смятани за едни от най-престижните награди в областта на науката и технологиите в Турция -- бяха обявени миналата седмица. Екмел Йозбай (Университет "Билкент") и Ниязи Сердар Саръчифтчи (Университет "Йохан Кеплер") спечелиха наградата за наука, докато Ергин Аталар (Университ "Билкент") и Адил Денизли (Университет "Хаджеттепе") спечелиха в категорията за инженеринг. Професор Ерол Джераси от Еврейския университет в Израел получи наградата за здравни науки. Посмъртно бе награден и турският учен Мухидин Ерел.
						*** 
						Болницата за спешна пластична хирургия в Букурещ ще бъде модернизирана благодарение на проект за 1,3 млн. евро. Ремонтът ще се финансира съвместно от градската община и Световната банка и трябва да бъде завършен до края на 2008 г. Болницата ще получи ново оборудване, особено за мобилните звена за неотложна помощ. 
						
(Различни източници – 31/07/06 – 07/08/06)

Македония ограничава продажбите на алкохол
					09/09/2008
					Според новите правила само лицензирани магазини ще могат да продават свободно алкохолни продукти, но при ограничено работно време.
					От Марина Стояновска за Southeast European Times от Скопие -- 09/09/08 
 
					 
						
В стремеж да намали консумацията на алкохол и цигари, особено сред младежите, правителството на Македония прие нови изменения в търговския закон. [Гети Имиджис]
						От края на юли македонците се нагаждат към промени в начина на продажба на алкохол в страната. Съгласно измененията в търговския закон само лицензирани магазини могат да продават алкохолни продукти. Министърът на икономиката издава разрешителните, които струват 330 евро. 
						Алкохолът вече не може да се продава на земеделските пазари, в будки за вестници или в бензиностанции. Дори и в лицензираните магазини никой не може да го купува между 19 ч. и 6 ч. Онези, които желаят да пийнат през тези часове, ще трябва да посещават барове или ресторанти. Те остават освободени от новите ограничения, които обхващат и продажбите на тютюн. 
						"Целта на измененията е да се спре злоупотребата с алкохол и да се регулират пазарите - не да се надува националния бюджет,” казва заместник-премиерът Ивица Боцевски. „Нарушаването на тези мерки ще се наказва строго, а Държавната пазарна инспекция ще следи процеса отблизо." 
						Нарушителите на закона - включително родителите, чиито непълнолетни деца купуват алкохол - ще бъдат глобявани до 300 евро. 
						Реакциите на продавачите на алкохол на дребно бяха смесени. Собствениците на по-малки магазини се оплакват, че лицензионната такса е прекалено висока, а по-големите магазини, като веригата „СП Маркет”, подкрепят промените. „Ние ще се придържаме и ще спазваме закона, защото това е в интерес на децата," каза представител на компанията. 
						Макар че повечето потребители са съгласни, че е нужно регулиране, някои са недоволни, че алкохол не може да се купува след 19 ч. „Какво трябва да правим, ако неочаквано ни се обадят приятели, че пристигат, и у дома няма алкохол и е минало 19 ч.?” пита Никола Петровски от Скопие. 
						"Трябва да има някои магазини, които да продават алкохол и цигари на клиенти над 18 г. по всяко време,” препоръчва Петровски. 
						Правителството е вземало мерки и преди, за да се справи с употребата на алкохол от малолетни, която се е превърнала в сериозен проблем в Македония. Преди няколко години глобата за продажба на алкохол или цигари на малолетни бе увеличена. Макар че баровете и ресторантите спазваха ограничението за продажби на малолетни, често магазините не го правеха Междувременно в доклад на омбудсмана на Македония бе посочена необходимостта от ефективна превенция на покупките от малолетни. 
						Някои експерти обаче са скептично настроени за това дали новите правила ще имат желания ефект. "Онези, които са решили да пият, ще намерят начин да си купуват алкохол,” казва социологът Илия Ацевски. „Ако държавата иска да сложи край на това, тя трябва да предприеме други стъпки, например да информира обществеността по-добре за отрицателните последици от консумацията на алкохол, особено в училищата - тъй като училищата се занимават с образованието и възпитанието на младите."

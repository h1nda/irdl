Сърбия заяви, че финландска провинция може да бъде модел за Косово
					21/11/2007
					 
						БРЮКСЕЛ, Белгия -- На последния кръг от преките преговори между сръбските и косовските албански лидери в Брюксел във вторник (20 ноември) сръбският екип за преговорите предложи бъдещето на провинцията да бъде моделирано по примера на Аландски острови - автономна част от Финландия с шведскоговорящо население. Сръбската страна предложи също така споразумението за широка автономия да бъде ограничено до 20 години. Белград ще запази контрола върху външната политика и границите, но няма да се намесва в политиката на Косово. Паричната и митническата политика ще бъдат осъществявани съвместно. По същество Косово ще стане демилитаризирана зона, въпреки че международната общност ще поддържа временно присъствие там.
						Преговарящите от косовска албанска страна категорично отхвърлиха предложението, като отново заявиха, че искат пълна независимост от Сърбия. Президентът Фатмир Сейдиу обаче изглежда се дистанцира от предупрежденията за едностранно обявяване на независимост, като заяви, че неговата страна "би координирала всяка своя стъпка с международната общност". (Блиц, Данас - 21/11/07; Телеграфи, РСЕ, РТК, Танюг, Бета, Б92, АФП, Ройтерс - 20/11/07)

ЕС и МВФ обявиха рекорден кредитен пакет за спасяване на еврото
					10/05/2010
					Финансовите министри на ЕС договориха мащабен план за помощ, който има за цел да предотврати разпространението на кризата с гръцкия дълг в други държави от еврозоната.
					(АП, АФП, Ройтерс, ДПА, Блумбърг, ФТ, Уол Стрийт Джърнъл, Би Би Си, EurActiv, Euobserver, ЕС - 10/05/10)
 
					 
						
Еврото засили позициите си в началото на търговията в понеделник (10 май), след като ЕС и МВФ обещаха да финансират плана за стабилизация. [Архив]
						Рано сутринта в понеделник (10 май) ЕС представи рекорден спасителен пакет от 750 млрд. евро, който трябва да защити 16-членната еврозона от потенциална катастрофа след гръцката криза. 
						Безпрецедентната програма за помощ, чийто размер е повече от 70 пъти по-голям от общата помощ, предвидена за следвоенното възстановяване на Европа в рамките на американския план „Маршал“ през 1948--1951 г., беше оповестена след 11 часа непрекъснати преговори между министрите на финансите на ЕС в Брюксел. 
						Те се надпреварваха с времето, за да постигнат споразумение преди отварянето на азиатските пазари в понеделник. Лидерите се надяваха по този начин да отклонят евентуална нова атака срещу еврото, която би могла да доведе до нов срив на общата европейска валута и пазарите на ЕС. 
						"Предоставяме значителни суми в интерес на стабилността в Европа", заяви след срещата председателят на заседанието в Брюксел, испанският министър на финансите Елена Салгадо, чиято страна е ротационен шестмесечен председател на Съюза до края на юни. 
						Според тригодишния план 16-те държави от еврозоната обещават своята подкрепа за Инструмент със специално предназначение (ИСП) - механизъм за гарантиране на заеми в размер до 440 млрд. евро, които ще бъдат на разположение на членовете на еврогрупата, които са изправени пред сериозни трудности във връзка с обслужването на дълга. Според изявление на ЕС тя ще допълни извънредно финансиране от Европейската комисия в размер до 60 млрд. евро "за държави членки в трудно положение, дължащо се на извънредни обстоятелства извън контрола на държавите членки”. 
						МВФ също ще участва, като предостави "най-малко половината от вноската на ЕС", или 250 млрд. евро. 
						"Ще защитим еврото на всяка цена", заяви еврокомисарят по икономическите и валутните въпроси Оли Рен след срещата в Брюксел. 
						Той обясни също, че средствата от ИСП ще се предоставят "пропорционално". Така според "Уол Стрийт Джърнъл" участието на Германия - най-голямата от 16-те икономики в еврозоната - в механизма ще бъде до 123 млрд. евро, а държава като Кипър ще трябва да осигури близо 1 млрд. евро. 
						Не се очаква програмата за 440 млрд. евро да бъде приета незабавно, тъй като тя трябва да бъде официално одобрена от правителствените ръководители и от националните парламенти на всички участващи държави. Представителите на ЕС обаче изглеждаха уверени, че това няма да представлява проблем. 
						"Успяхме да го направим с Гърция. Ще го направим и с всяка друга държава, ако това е необходимо”, заяви Рен пред репортери в понеделник. 
						Той направи изявлението си по-малко от 24 часа след като изпълнителният съвет на МВФ одобри вноската на институцията от 30 млрд. евро за спасителния план за Гърция от 110 млрд. евро. Лидерите на 16-те държави, членки на ЕС, които използват еврото, одобриха дела на групата от 80 млрд. евро в петък.

Румънска община иска да откупи "Замъка на Дракула"
					09/01/2007
					Румънската Брашовска община е готова да заплати на бившето кралско семейство 60 млн. евро за крепост от XIV век, известна като "Замъка на Дракула", с надежда да увеличи приходите от туризъм. 
					(Телеграф, Скотсман, Ню Йорк Таймс, Найн О'Клок - 09/01/07; Ройтерс, Блумбърг, HotNews.ro - 08/01/07; Скотсман - 07/01/07; Джърнъл Нюз - 28/12/06)
 
					 
						
Хабсбургското семейство иска 60 млн. евро за замъка "Бран". [Гети Имиджис]
						Румънският Брашовски общински съвет кандидатства за десетгодишен заем от австрийска банка за откупуването на средновековната трансилванска крепост, известна като "Замъка на Дракула", от потомците на бившето кралско семейство на Хабсбургите. 
						Настоящите собственици - Доминик фон Хабсбург, промишлен дизайнер, който живее в Ню Йорк, и сестрите му Елизабет Зандхофер и Мария-Магдалена Холцхаузен, които живеят в Австрия - са поискали 60 млн. евро за имението, чието официално наименование е замък "Бран". 
						"Искаме да си възвърнем замъка и стопанисването му, защото това би била много добра възможност за по-нататъшно развитие на туризма, заяви в понеделник (8 януари) председателят на Брашовския общински съвет Аристотел Кънческу. "Разходите, сравнени с потенциалните приходи, са минимални. За да закупи замъка, Общинският съвет ще заплати през първите две години 2,7 млн. евро, а останалата част до 60 млн. евро ще бъде изплатена чрез заем." 
						Покупката ще изисква одобрението на общинските съветници. Кънческу заяви, че очаква това да се случи по време на следващото заседание на Съвета. 
						Извисяващ се в подножието на Карпатите, до 1948 г. замъкът е принадлежал на румънската кралица Мария, внучка на британската кралица Виктория, а след това е бил национализиран от румънския комунистически режим и превърнат в музей. Той бе върнат на внуците на кралицата миналата пролет по силата на закона за реституция в страната. През декември семейството на Хабсбургите реши да го предложи за продажба и се обърна към Брашовския общински съвет. 
						Според министъра на културата и религиозните въпроси на Румъния Адриан Йоргулеску това не съответства на предвидената по закон процедура, тъй като правителството има приоритетно право да закупи замъка. 
						"Предложението за закупуване е незаконно и ние имаме право на първи отказ," цитира думите на министъра репортаж в британския всекидневник "Телеграф" от вторник. "Брашовският общински съвет може да обсъди евентуалното закупуване на замъка едва след като министерството на културата обяви, че не проявява интерес, а ние дори още не сме направили своето предложение." 
						Излизащият на английски език румънски всекидневник "Найн О'Клок" също цитира думите на Йоргулеску, че не може да има официално решение за продажбата на замъка, докато министерството на получи писмено искане от сегашните собственици. "Не съм против възможността за закупуване на замъка от Брашовския общински съвет на по-късен етап, но понастоящем правните процедури не са спазени," добави министърът.
						Според него цената, искана от семейството на Хабсбургите, е "неприлично висока" и далеч превишава реалната стойност на замъка. 
						Разположен на 200 км северно от Букурещ и документиран за първи път през ноември 1377 г., "Замъкът на Дракула" е една от най-големие туристически атракции в Румъния. 
						Смята се, че замъкът е бил обитаван от Влад Цепеш, наричан Влад "Набивача на кол", който е роден през 1431 г. и е бил владетел на Влашко три пъти между 1448 и 1476 г. Графът, който си спечелва световна известност с романа на Брам Стокър от 1897 г. "Дракула", придобива това прозвище заради обичайната си практика да екзекутира пленените турци или други свои противници, набивайки ги на дървени колове. 
						Лиа Трандафир, съдружник в букурещката юридическа фирма "Рубин, Майер, Дору и Трандафир", която представлява собствениците, заяви в понеделник пред информационната агенция "Блумбърг", че независимо кой закупи замъка, той ще трябва да остане музей в продължение на три години след сделката. 
						"Замъкът ще бъде нелош бизнес за всеки, който го закупи, поради символиката, свързана с него," каза Трандафир. "Сега това е единственият музей в Румъния, който е на пълна самоиздръжка и отчита печалби."

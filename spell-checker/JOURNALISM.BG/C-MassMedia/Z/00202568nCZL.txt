Генерал-лейтенант Роланд 
			Катер
		
		командващ силите на КФОР
		(AП, АФП, Ройтерс, ЮПИ, КФОР)
 
		 
			
			Германският генерал-лейтенант Роланд Катер пое поста командващ силите на КФОР на 1 септември 2006 г на мястото на италианския генерал-лейтенант Джузепе Валото. Катер е 11-тият командващ след разполагането на мироопазващите сили, ръководени от НАТО, в Косово през юни 1999 г. 
			Катер е роден на 17 май, 1949 г. в Бенемюлен близо до Хановер в Германия. През 1968 г. той постъпва в германските въоръжени сили, Бундесвера, като доброволец в 6-ти брониран разузнавателен батальон в Еутин. Назначенията, които Катер поема след приключване на офицерската си подготовка, включват командир на взвод и член на щаба. Той е командир на рота в 6-ти брониран разузнавателен батальон до 1979 г. 
			От 1979 до 1981 г. Катер получава обучение за генералния щаб в колежа на Бундесвера за командни кадри в Хамбург, след което е назначен за щабен офицер в 18-та бронирана бригада в Нюмюнстер. 
			От 1983 до 1984 г. Катер посещава Академията на генералния щаб на испанските въоръжени сили в Мадрид. 
			Катер служи като началник-щаб на Организационното подразделение на германското Министерство на отбраната в средата на 1980- години, като началник подразделение и щабен офицер към Началник-щаба на въоръжените сили от 1991 до 1995 г. и като заместник-командир на Командния и оперативен център на Бундесвера от 1997 до 1999 г. 
			Той също служи като батальонен командир на 6-ти брониран разузнавателен батальон в Еутин от 1989-1991 г., като началник-щаб във Военното регионално командване ІІІ/7-ма бронирана дивизия в Дюселдорф през 1995-1996 г. и като командир на 42-ра бронирана бригада “Бранденбург” в Потсдам през 1999 г. След назначението началник-щаб на командването на германските въоръжени сили в Кобленц през февруари 2001 г. Катер става командир на 13-та механизирана пехотна дивизия в Лайпциг през септември 2003 г. 
			В своята кариера Катер също служи във Върховната щабквартира на съюзните сили на НАТО в Европа в Монс, Белгия в края на 1980-те години и в мисията на НАТО ИФОР в Трогир, Хърватия, като началник-щаб на германския контингент от април до август 1996 г. От декември 1999 г. доюни 2000 г. той е командир на Многонационалната бигада “Юг” на КФОР и командир на германския контингент в Призрен. 
			Катер поема поста на командващ силите на КФОР преди повече от шест месеца след началото на преговорите, ръководени от ООН, за определяне на окончателния статут на Косово. Това бе година на оформяне на бъдещето, заяви германският генерал на церемонията по смяната на командването в Прищина и обеща, че силите на КФОР, ръководени от НАТО и включващи 17 000 военнослужещи, ще гарантират стабилността в неспокойната провинция. 
			"Не виждам никакви пречки по пътя – и ако има такива, ние ще ги отстраним, за което може да бъдете сигурни," заяви той. 
			Катер е женен.

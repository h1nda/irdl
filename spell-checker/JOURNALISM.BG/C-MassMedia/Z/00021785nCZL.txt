Шварц-Шилинг ще използва оставащото му време, за да подпомогне ключови реформи в БиХ
					04/03/2007
					 
						САРАЕВО, Босна и Херцеговина (БиХ) -- Върховният представител на международната общност в БиХ Кристиян Шварц-Шилинг заяви в петък (2 март), че ще използва оставащото му време на този пост, за да подпомогне ключови реформи. В редовната си седмична рубрика във вестници в БиХ Шварц-Шилинг отбеляза, че Съветът за прилагане на мирното споразумение наскоро се е вслушал в съвета му и е удължил мандата на Службата на Върховния представител с една година, до средата на 2008 г. До края на собствения му мандат това лято, той заяви, че приоритетите му ще бъдат да помогне на властите с реформите в полицията и конституцията. 
						В други новини от петък се съобщава, че заместник-държавният секретар на САЩ Никълъс Бърнс е заявил във Вашингтон, че Дейтънското мирно споразумение трябва да се актуализира тази година. Отбелязвайки значението му преди 12 години, той заяви, че не може да се очаква Дейтънското споразумение да определи бъдещето на БиХ. (Дневни аваз, РТРС, Срна - 03/03/07; Източници на СВП, ПБС БиХ - 02/03/07)

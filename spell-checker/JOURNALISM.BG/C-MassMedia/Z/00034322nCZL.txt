Сараево стои зад МААЕ, докато Иран търси подкрепа
					27/04/2010
					 
						САРАЕВО, Босна и Херцеговина (БиХ) -- Иранският външен министър Манушер Мотаки поиска подкрепата на БиХ в ООН във връзка със своите ядрени амбиции. Мотаки, който бе на посещение в Сараево в понеделник (26 април), каза, че неговата страна очаква „конструктивен и положителен” подход от страна на БиХ като непостоянен член на Съвета за сигурност на ООН, в случай на гласуване на евентуални санкции срещу Техеран. Председателят на председателството на БиХ Харис Силайджич отново подчерта подкрепата на Сараево за Международна агенция за атомна енергия (МААЕ) и нейните решения във връзка с ядрените въпроси. Той отбеляза, че БиХ се стреми към членство в ЕС и НАТО и ще вземе предвид тези свои интереси при гласуването в ООН. (Дневни Аваз, Фена, Онаса, Dnevnik.ba, ДПА, Ройтерс - 26/04/10)

Албания и Великобритания работят за намаляване на нелегалната имиграция
03/11/2003
Тирана и Лондон подписаха споразумение за репатриране на нелегалните имигранти от Албания
От Арди Пулай за Southeast European Times в Тирана - 03/11/03
 
 
Албански и британски представители приветстваха новото споразумение за репатриране на нелегалните имигранти като знак за сътрудничеството между двете държави. Документът бе подписан от представители на Министерството на обществения ред и британското посолство по време на церемония в Тирана.
"Много съм щастлив, че след преговори подписахме такова споразумение. Това е знак, че продължаваме да работим заедно в борбата срещу нелегалната имиграция и трафика," заяви след церемонията посланика Дейвид Ландсман.
Споразумението изпраща ясен сигнал, добави Ландсман. "Лицата, които ще се изкушат от нелегална имиграция, ще видят, че това няма да си струва, тъй като вероятността ще бъде голяма те да бъдат разкрити, да им бъда отказан престой и да бъдат върнати обратно в родината, " каза той.
Според албанския министър на обществения ред Луан Рама споразумението идва във важен момент, сигнализирайки решимост за съвместно управление на проблемите, свързани с репатрирането.
"Документът е част от целта на албанското правителство да изпълни критериите, свързани с процеса на стабилизиране и асоцииране с ЕС, " посочи той.
В същото време Албания и Великобритания поемат и ангажимент за борба срещу организираната престъпност и нелегалния трафик.
Броят на албанските граждани, които пребивават в Обединеното Кралство, е неясен. Мнозина влизат в страната, твърдейки, че са албанци от Косово търсейки политическо убежище.
По-рано тази година избухна спор, когато британският министър на вътрешните работи Дейвид Блънкет предложи кандидатите за убежище да бъдат изпращани обратно в Албания. Междувременно Дейли телеграф съобщи през март, че предложението е част от цялостен правителствен план за ограничаване притока на икономически емигранти във Великобритания.
Съгласно предложението пристигащите бежанци ще бъдат транспортирани със самолет в Албания и настанявани в специални приемателни центрове, докато тече обработката на техните молби.
"Искаме да спрем притока на кандидатите за убежище към самата Великобритания и затова желаем да създадем център за обработка на молбите в Албания, за да се подпомогне изпълнението на тази цел," потвърди съобщението британски представител.
Предложението обаче бе осъдено от организации за защита на човешките права и не можа да намери подкрепата на други западни държави. Предполага се, че то вече не е на дневен ред.

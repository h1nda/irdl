Еврокомисарят Фратини призова Букурещ да се заеме с оставащите проблеми
					01/08/2006
					 
						БУКУРЕЩ, Румъния -- В понеделник (31 юли) еврокомисарят по правосъдието и вътрешните работи Франко Фратини похвали Румъния за постигнатия напредък в изпълнението на реформите, свързани с присъединяването към ЕС, но призова властите бързо да се заемат с оставащите проблеми в основни области, включително преструктурирането на съдебния сектор и борбата с корупцията. Фратини пристигна на двудневно посещение в Букурещ, след като вече бе в София. Той каза, че се надява усилията на местните власти с помощта на Европейската комисия (ЕК) да доведат до своевременното приемане на Румъния и България на 1 януари. 
						По-рано в понеделник в София Фратини призова парламента да приеме важни промени в конституцията, които да гарантират независимостта на съдебната система, до средата на септември, преди публикуването на следващия мониторингов доклад на ЕК за напредъка на България. (Ромпрес, Дарик - 31/07/06)

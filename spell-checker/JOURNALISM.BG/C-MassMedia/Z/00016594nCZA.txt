Албания може да подпише ССА с ЕС напролет
					14/11/2005
					В годишния си доклад Европейската комисия приветства демократичните, административни и съдебни реформи в Албания и каза, че ще предложи да се подпише Споразумение за стабилизация и асоцииране с балканската страна.
					От Ерлис Селимай за Southeast European Times от Тирана -- 14/11/05
 
					 
						
Албанският премиер Сали Бериша (вдясно) разговаря с еврокомисаря по разширяването Оли Рен по време на съвместна пресконференция в Тирана в петък (11 ноември). [АФП]
						Европейската комисия (EК) даде възможност на Албания да подпише Споразумение за стабилизация и асоцииране (ССА) с ЕС до следващата пролет, макар и да не посочва конкретна дата. В годишния си доклад, който бе оповестен в сряда (9 ноември), ЕК прави заключението, че страната е постигнала напредък. 
						"В основни линии политическата ситуация в страната се е подобрила и са се развили демократичните институции, съдебната система и държавната администрация," казва в своя доклад изпълнителният орган на ЕС. 
						"ЕК ще предложи на своите 25 страни членки да подпишат ССА с Албания напролет, процес, след който ще последва ратификация от членките на ЕС. Този процес може да продължи до 2009 г.," каза пред журналисти Робърт Нелсън, представител на делегацията на ЕК в Тирана. 
						От Албания обаче все още се очаква да покаже положителни и конкретни резултати в борбата срещу корупцията, както и да засили мерките за осигуряване на свободното движение на капитали, провеждане на селскостопанска реформа, промяна на визовия режим, борба с организираната престъпност, гарантиране на свободата на медиите, увеличаване на ефективността на съдебната система и гарантиране на правата на собственост. 
						"През този период ще обсъдим условията на пълния текст на споразумението между Брюксел и Тирана, за което са необходими един или два кръга преговори. Подписването на споразумението представлява начало на нов дълъг път," каза Карло Натале, друг представител на делегацията на ЕК. 
						В навечерието на двудневното си посещение в Тирана еврокомисарят по разширяването Оли Рен ясно посочи, че ССА е първата стъпка към евентуално членство в блока. "Критериите за неговото сключване се различават от тези за членство," отбеляза той. 
						Администрацията на премиера Сали Бериша каза, че приема препоръките на ЕС и тяхното изпълнение ще бъде основен приоритет за нея. 
						"На нашите институции бе разпоредено незабавно да проучат подробно доклада и да направят своите оценки, за да можем да се справим с новите задачи," каза заместник-премиерът Илир Рушмайли. 
						През юни 2001 г. ЕС реши да започне преговори по ССА с Албания, a мандат за преговорите бе приет през октомври 2002 г. Преговорите официално започнаха на 31 януари 2003 г.

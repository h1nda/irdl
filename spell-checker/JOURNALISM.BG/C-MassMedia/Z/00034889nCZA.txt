Пирамиди в БиХ - мит или реалност?
					10/06/2010
					Теорията, че хълмът Височица и две съседни възвишения са местонахождение на древни пирамиди, все още трябва да се пребори срещу главното течение в науката, но търсенето продължава.
					От Юсуф Радаманович за Southeast European Times от Високо -- 10/06/10
 
					 
						
Високо, Централна Босна и Херцеговина, привлича туристи, заинтригувани от теорията за пирамидите на Семир Османагич. [Юсуф Радаманович/SETimes]
						Семир Османагич не се обезсърчава лесно. 
						Педесетгодишният бизнесмен, писател и любител археолог се опитва да убеди света, че древните хора са строили пирамиди край град Високо в Босна и Херцеговина. Повечето утвърдени учени отхвърлят теорията, но той остава убеден. 
						"Моето откритие ще промени човешката история," посочва Османагич на своя уебсайт. 
						Високо впрочем е заобиколено от три възвишения с форма на пирамиди и според Османагич това не е случайно. Това, настоява той, са местата на три праисторически конструкции, които заедно оформят идеален триъгълник. 
						Най-голямата, Слънчевата пирамида, се намира под хълма Височица. Следваща по размер е Лунната пирамида, под възвишението Плешевица. Третата е Драконовата пирамида. 
						Той казва, че е открил доказателства за наличието на мрежа от тунели - създадени преди около 30 000 години - свързващи трите пирамиди. 
						
						Проучванията на Османагич са отразявани широко в медиите в Босна и Херцеговина. Той е инвестирал големи суми от собствените си пари за финансирането на това търсене. 
						Данъкоплатците също помагат със средства. В отговор на силния обществен интерес през 2007 г. Федерация БиХ отдели над 100 000 евро за екип експерти и работници, водени от археолога Лидия Фекежа. 
						Разумно ли бяха похарчени тези средства? Не и според международните и местните експерти по история и археология. Повечето от тях осмиват пирамидите на Османагич - в най-добрия случай като пожелателно мислене, а в най-лошия като преднамерена измама. 
						"Тази комедия не се подкрепя от официалната наука и експерти, археолози и историци... Всеки, който има елементарно образование, знае към кой век, район и цивилизация принадлежат подобни сгради," заявиха археолозите в колективно изявление, публикувано през 2008 г. 
						Османагичовите тунели - един от които бе открит близо до стара фабрика - са били копани от миньори през средновековието, казват скептиците, добавяйки, че Югославската армия е била добре запозната с тяхното съществуване. Архивите сочат, че те са били известни дори през австро-унгарската окупация. 
						Един от хората, които подкрепят твърденията на Османагич, е американският писател Пол Вон Уорд, "интердисциплинарен космолог", който е автор на книги за прераждането и извънземната намеса в човешката история. 
						"Босненската Долина на пирамидите е най-вълнуващият и най-важен археологически обект в света. Босненските пирамиди са по-големи от египетските," е казал той, цитиран от "Кроейшън Таймс". "Те са зашеметяващ удар върху традиционната история - тези гигантски конструкции са построени по-големи, по-добре и дори по-рано от пирамидите в Египет - на хиляди мили далеч, в Европа." 
						Той каза, че подкрепя новата кампания в БиХ за официално признаване на пирамидите като най-старите и най-големите в света. 
						Верни ли са тези дръзки твърдения? Или са просто заблуда, съчинена от един мечтател и един псевдоучен? Дебатът продължава. Междувременно интригата спечели място на Високо в туристическите брошури, а някои се надяват, че "пирамидите" ще се превърнат в една от основните атракции на БиХ.

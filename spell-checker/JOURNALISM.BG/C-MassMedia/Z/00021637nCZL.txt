Пена заяви, че полицията в РС работи за разбиване на мрежата от поддръжници на укриващите се от правосъдието военнопрестъпници
					19/02/2007
					 
						БАНЯ ЛУКА, Босна и Херцеговина (БиХ) -- Началникът на полицията в Република Сръбска (РС) Урош Пена заяви в петък (16 февруари), че са в ход засилени действия за разкриване и разбиване на мрежата от поддръжници на най-важните укриващи се обвиняеми във военни престъпления. В реч след среща с колегиума на вътрешното министерство на РС в Баня Лука Пена отново подчерта, че според текущата информация от разузнаването никой от обвиняемите, издирвани от Трибунала на ООН за военни престъпления, не се намира на територията на РС. 
						Други новини -- Главният специален прокурор на РС Миодраг Баич обяви в събота, че неговият отдел разследва 18 съмнителни приватизационни сделки. Проверката е била започната въз основа на информация от комисията на РС за преразглеждане на приватизационните сделки, включително някои, свързани с продажбата на държавни активи по време на конфликта от 90-те години. (Дневни аваз - 18/02/07; Независне новине, РТРС - 17/02/07; РТРС - 16/02/07)

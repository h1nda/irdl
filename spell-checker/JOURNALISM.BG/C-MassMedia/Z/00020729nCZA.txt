Договорът за нефтопровода Бургас-Александруполис вероятно ще бъде сключен до края на годината
					23/11/2006
					България, Гърция и Русия вероятно ще подпишат споразумение за проекта за изграждане на нефтопровода Бургас-Александруполис на стойност един милиард евро до края на годината, казаха външните министри на Гърция и Русия след разговори в Москва.
					(Катимерини - 23/11/06; РИА Новости, АНА-МПА, Стратфор, Информационна агенция Фокус, Макфакс - 22/11/06; Болкън Инсайт - 16/11/06; Дневник - 05/11/06; AП - 03/11/06; Дау Джоунс, АФП - 04/09/06)
 
					 
						
"Налице е политическа воля от всички участващи страни," каза Дора Бакоянис, външен министър на Гърция. [Гети Имиджис]
						Външните министри на Гърция и Русия изразиха в сряда (22 ноември) надежда, че на дълго отлагания проект за нефтопровод, предназначен за пренос на руски нефт до Гърция през България, ще бъде даден старт до края на годината. 
						"Експертите полагат усилия да завършат изготвянето на документацията ... и очакваме подписването да стане преди края на годината," заяви руският външен министър Сергей Лавров след срещата с колегата си от гръцка страна Дора Бакоянис. 
						Съгласявайки се с него, Бакоянис заяви, че "е налице политическа воля от всички участващи страни и имам удоволствието да заявя, че се движим в правилната посока". 
						Дългият 285 км нефтопровод е предназначен за пренос на каспийски суров нефт от българското черноморско пристанище Бургас до Александруполис на гръцкото егейско крайбрежие. Нефтът ще бъде товарен в руското пристанище Новоросийск и доставян през Черно море до Бургас, където България ще построи складово съоръжение с вместимост 50 млн. тона. Оттам нефтът ще бъде отправян по тръбопровода до Александруполис, а след това към Западна Европа и Съединените щати. 
						Това ще даде възможност на Русия да заобиколи претоварения Босфорски пролив, където нефтените танкери се бавят с дни, като така руските доставки на нефт ще стават по-бързо, по-безопасно и по-евтино. 
						След повече от 13 години дискусии по проекта лидерите на България, Гърция и Русия се споразумяха в началото на септември да ускорят подготовката, така че тристранното споразумение да може да бъде подписано до края на 2006 г. 
						Една от основните пречки за сключване на споразумението по-рано бе спорът за разпределението на дяловете, които трите страни ще имат в проекта. В края на миналия месец бе постигната договореност, съгласно която руските "Росенфт", "Транснефт" и "Газпром" ще притежават съвместно 51 % от нефтопровода, а България и Гърция ще имат дялове от по 24,5 %. 
						Нефтопроводът Бургас-Александруполис е сред няколкото проекта, които се обсъждат като алтернативи за транспортиране на нефта от Каспийско море през Босфора. Конкурентен проект, в който България също участва, е нефтопроводът АМБО, предназначен да превозва нефт от района на Каспийско море до Бургас, а оттам през Македония до албанското средиземноморско пристанище Вльора. Друго предложение е за нефтопровод, който да транспортира нефт от Констанца, Румъния, през сръбската нефтена рафинерия в Панчево и Омисал в Хърватия до адриатическия нефтен терминал в Триест, Италия.

Шефът на сръбското разузнаване отхвърля твърденията на министър относно Младич 
					06/04/2005
					Шефът на разузнавателната агенция на Сърбия отхвърли твърденията на външния министър на Сърбия-Черна Гора, че службите за сигурност помагат на укриващия се обвиняем във военни престъпления да избегне правосъдието. 
					(Блич - 06/04/05; ФТ, Би Би Си,УПИ, АП, Ройтерс, Бета, Радио Б92, Фонет - 05/04/05)
 
					 
						
Шефът на сръбското разузнаване Раде Булатович отхвърли обвиненията на федералния външен министър Вук Драшкович, че сръбските сили за сигурност знаят местонахождението на Ратко Младич и могат да го арестуват. [AФП]
						Ръководителят на сръбската Агенция за сигурност и разузнаване (АСР) Раде Булатович отрече във вторник (5 април), че службите за сигурност помагат на бившия босненско-сръбски военновременен командир Ратко Младич да избегне правосъдието, посочвайки, че твърденията, направени предния ден от министъра, са "смехотворни". 
						"Това е много сериозно обвинение, но не се основава върху доказателства. Данните показват нещо съвсем друго," цитира Файнешъл таймс думите на Булатович. 
						Той направи тези коментари ден след като вестникът публикува интервю с външния министър на Сърбия-Черна Гора Вук Драшкович, който каза, че е "съвсем логично" службите за сигурност да знаят къде се намира Младич. 
						"Те знаят дали той е в Сърбия или не е в Сърбия. Плащат им, за да знаят," каза Драшкович. "Без този тип помощ, без този вид мрежа би било невъзможно Младич да остава невидим. "
						Младич и военновременният лидер на босненските сърби Радован Караджич са начело на списъка от заподозрени във военни престъпления, които се издирват от Международния наказателен трибунал за бивша Югославия (МНТБЮ). Младич се укрива след края на конфликта вБосна и Херцеговина от 1992-1995 г. Мнозина считат, че той се укрива в Сърбия, въпреки че представители на Белград многократно отричат, че това е точно така. 
						Драшкович, чиято партия участва в сръбското коалиционно правителство с премиер Воислав Кощуница, твърди, че АСР е в състояние да арестува Младич за няколко часа и е трябвало да го задържи "още вчера". 
						Вместо да арестува заподозрените, издирвани от МНТБЮ, Кощуница следва политика на убеждаване на обвиняемите да се предадат доброволно. Последният, който замина за Хага, бе генералът от запаса Сретен Лукич, чието прехвърляне бе определено като форма на "доброволно предаване". Той бе 13-ят обвиняем, прехвърлен в Хага от октомври насам, пише Файнешъл таймс. Все още обаче неколцина се укриват, сред които са Младич и бившият шеф на ГЩ на югоармията Небойша Павкович. Пълноценното сътрудничество със съда в Хага е ключово предусловие за евроатлантическата интеграция на страната. 
						"Оценявам положително хода с предаването на Лукич, но същевременно очакваме да се свърши още работа," заяви тази седмица комисарят на ООН по разширяването Оли Рен. "Важно е сегашната новопоявила се тенденция да не спре изведнъж в средата на април," допълни той. 
						ЕС се очаква да реализира изследване на подготвеността на Сърбия-Черна Гора за присъединяване към ЕС и да вземе решение на тази основа на 12 април по това, дали да стартира преговори за сключване на Споразумение за стабилизиране и асоцииране с тази страна. 
						Прехвърлянето на Павкович в Хага до тази дата се разглежда като ключово важно за получаване на положителна оценка. Той изчезна неотдавна и представители на Белград твърдят, че не знаят къде се намира. 
						Във вторник министърът на отбраната на Сърбия-Черна Гора Пръвослав Давинич каза, че нито Павкович, нито Младич се укриват в армейски поделения. 
						"Проверяваме тези поделения всекидневно. През последните няколко дни проверихме твърдения, че те се намират в наши поделения и достигнахме до заключение, че тези твърдения са неверни," каза министърът. "Службата за военна сигурност знае къде не се укриват Младич и Павкович, но не знае къде те се укриват. Ако знаехме, щяхме да реагираме по подобаващ начин," допълни Давинич.

Според Драшкович Сърбия-Черна Гора трябва да сътрудничи с МНТБЮ
					10/09/2004
					Външният министър на Сърбия-Черна гора Вук Драшкович заяви, че страната му трябва да сътрудничи пълноценно с Трибунала на ООН за военни престъпления, за да се присъедини към ЕС и НАТО. 
					(Ройтърс, АФП, Танюг - 09/09/04; EUobserver - 08/09/04) 
 
					 
						
Външният министър на Сърбия-Черна Гора Вук Драшкович призовава Сърбия да сътрудничи с Трибунала на ООН за военни пресътъпления. [АФП]
						Сърбия-Черна Гора няма да бъде приета в ЕС и НАТО, ако не сътрудничи пълноценно с Международния наказателен Трибунал за бивша Югославия (МНТБЮ), заяви в четвъртък ( 9 септември) външният министър на страната.
						По време на посещение в Италия Вук Драшкович определи евроатлантическата интеграция като един от висшите приоритети на неговата страна. 
						" Пред нас има едно много голямо препятствие, което трябва да преодолеем, ако искаме да се присъединим към НАТО и ЕС. Говоря за сътрудничеството с Трибунала в Хага," каза Драшкович. Той допълни, че икономиката би получила тласък на развитие, ако се отстрани това препятствие, което би открило пътя към една по-ускорена интеграция в ЕС. 
						Белград бе критикуван многократно за това, че не може да изпълни международното си задължение и да предаде на МНТБЮ заподозрени лица, обвинени във военни престъпления по време на балканските конфликти от 90-те години на миналия век. 
						Бившият югославски президент Слободан Милошевич и някои от неговите съюзници са вече на подсъдимата скамейка, но Белград не предприема действия за екстрадиране на други ключови заподозрени в Хага, вкл. четирима висши генерали, обвинени миналата година за ролята им в косовския конфликт през 1998-1999 г. Босненско-сръбските военновременни лидери Радован Караджич и Ратко Младич са също така все още на свобода. 
						Подчертавайки, че всички заподозрени, издирвани от МНТБЮ, трябва да бъдат незабавно изпратени в Хага, Драшкович каза, че те са посрамили своята родина и не заслужават да бъдат защитавани. 
						"Няма причина да ги защитаваме, " цитира АФП неговите думи пред репортери в Рим в четвъртък. "Нашето сръбско национално задължение е да изградим някакъв тип китайска стена между сърбите и следовниците на Милошевич. Сърбия-Черна гора принадлежи на Европа и Европа принадлежи на Сърбия-Черна Гора," каза той. 
						Междувременно сръбският финансов министър Младжан Динкич каза, че проблемът със сътрудничеството на Сърбия с МНТБЮ трябва да се реши с консенсус. 
						"Имаме републикански президент Борис Тадич, имаме премиер Воислав Кощуница, ние от Г-17 Плюс сме в правителството, затова ние всички трябва да застанем зад единно решение," цитира сръбската агенция Танюг думите на Динкич от сряда в южния град Ниш. 
						В четвъртък координаторът на Сърбия-Черна Гора по отношение на МНТБЮ опроверга съобщения в медиите, които намекват за възможна сделка между Трибунал на ООН и Белград, чрез която да се позволи на четиримата сръбски генерали да бъдат съдени в родината им. 
						Като се има предвид нежеланието на Белград да сътрудничи с Хагския трибунал, не е "подходящо" този въпрос изобщо да се обсъжда, каза Александра Миленов. "Политиците, които все още говорят, че е възможна такава сделка, подвеждат обществеността и дори по-лошо - допринасят за погрешното схващане, че Трибуналът е политическа институция, с която те могат да се пазарят," допълни тя.

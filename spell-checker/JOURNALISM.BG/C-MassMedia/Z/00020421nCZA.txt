Уизнър: "Споразумението за статута на Косово е близо"
					27/10/2006
					Франк Уизнър, специалният американски пратеник на ръководените от ООН преговори за Косово, отхвърли идеята, че референдумът за конституцията в Сърбия в края на седмицата може да се отрази на политическото бъдеще на провинцията.
					(Блиц - 26/10/06; AП, Ройтерс, ДПA, Гласът на Америка, ЮПИ, Б92, Бета - 25/10/06)
 
					 
						
Президентът на Косово Фатмир Сейдиу (вдясно), заедно със специалния пратеник на САЩ Франк Уизнър, след срещата им в Прищина в сряда (25 октомври). [Лаура Хасани]
						Референдумът за конституцията, който Сърбия ще проведе в края на тази седмица, няма да повлияе върху решението за окончателния статут на Косово, каза в сряда (25 октомври) специалният пратеник на САЩ на ръководените от ООН преговори за определяне на бъдещето на провинцията. Франк Уизнър подчерта, че Вашингтон продължава да е ангажиран с Косово въпреки другите си задължения в световен мащаб. 
						"Това, което ще се случи с вас, е въпрос на Косово, но и международен въпрос," каза Уизнър след разговори с ръководители в Косово. "Това не е въпрос на сръбски суверенитет, който се промени, когато ООН прие 1244," добави той, визирайки резолюцията на Съвета за сигурност, по силата на която преди повече от седем години бе създадена ЮНМИК. 
						На 30 септември сръбският парламент прие конституция, която трябва да замени сегашния основен закон, датиращ от времето на Милошевич. Проектоконституцията не само провъзгласява Сърбия за независима държава за първи път от близо 90 години насам, но и определя Косово като неделима част от територията на страната. 
						Властите в Белград призовават гласоподавателите да подкрепят предложената конституция, за да се предотврати откъсването на провинцията. 
						Очаква се около 100 000 души, повечето от които косовски сърби, да гласуват в избирателните секции в провинцията. Уизнър призова косовско-албанските власти да им разрешат да гласуват. 
						Косовските албанци, които съставляват 90 % от около 2-милионното население на провинцията, настояват за пълна независимост от Сърбия. Междувременно през последните месеци сръбските власти повтарят, че могат да приемат единствено "значителна автономия". 
						В Прищина Уизнър отхвърли идеята за разделяне на Косово. "Това място ще бъде обединена територия и разделяне няма да има," каза той. "Има само една територия и тя се нарича Косово." 
						Той призова косовските лидери да се подготвят максимално добре, защото процесът на определяне на бъдещето на провинцията трябва да завърши през тази година. 
						“Вече сме близо до споразумение за окончателния статут. Малко от нас имат колебания какво означава окончателният статут," е казал Уизнър, цитиран от местния ежедневник "Зери". "Той означава постигане на историческата визия, която хората от Косово желаят от много, много години." 
						Президентът Фатмир Сейдиу благодари за ангажимента на САЩ към Косово и каза, че тази подкрепа е много важна. Косовският премиер Агим Чеку каза, че Уизнър е донесъл добри и обнадеждаващи послания. И двамата отново подчертаха, че Косово иска независимост. 
						
Кореспондентката на Southeast European Times Блерта Фоничи съдейства за написването на този репортаж.

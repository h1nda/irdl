Наука и технологии: Косовският туризъм на живо в интернет
					02/02/2009
					Косовска компания за мобилни комуникации постави уебкамери на три известни туристически места, предоставяйки възможност за "виртуален туризъм" на всеки, който разполага с интернет връзка. Още новини от областта на науката и технологиите: използването на интернет в Албания се е увеличило до 18 % през 2008 г.; Хърватия и Черна гора подписаха договор за сътрудничество в областта на науката и технологиите.
					 
						
[Гети Имиджис]
						Един от основните мобилни оператори в Косово, ИПКО, създаде система за поточно видео на живо от камери на три туристически места в страната. Дейностите в ски-курорта “Брезовица” вече може да бъдат гледани от компютърните екрани навсякъде по света. 
						*** 
						Лидерът в мобилните технологии МАДС сключи в сряда (28 януари) споразумение за партньорство с “Водафон Гърция”. Според договора гръцкият мобилен оператор ще използва мобилната рекламна платформа на МАДС, за да провежда многоканални, тясно насочени кампании. Платформата на МАДС позволява медийните агенции да планират, резервират и оптимизират кампаниите през различни мобилни канали. 
						*** 
						Използването на интернет в Албания е нараснало до 18 % през 2008 г., в сравнение с 15 % през 2007 г., но все още е ниско поради високата цена на интернет връзката, съобщиха местни медии на 27 януари. От население от 3 милиона около 570 000 албанци са имали интернет връзка през 2008 г. 
						*** 
						
						Черногорският министър на образованието Сретен Шкулетич и хърватският му колега Драган Приморац подписаха на 26 януари споразумение за сътрудничество в областта на науката и технологиите. Документът предвижда съвместно използване на оборудване и материали. 
						*** 
						
						Македонският телеком ще вземе участие тази година в правителствения проект "Компютър за всяко дете". Компанията съобщи на 27 януари, че ще оборудва студентските общежития с компютри и ще доставя интернет. През 2008 г. компанията дари компютри на 83 средни училища в цялата страна. 
						
						(Различни източници -- 26/01/09-02/02/09)

Холандски съд отхвърли жалбите на оцелели от Сребреница срещу ООН и Холандия
					11/07/2008
					 
						ХАГА, Холандия -- С решение от четвъртък (10 юли) на Хагския окръжен съд на практика бе блокиран гражданският съдебен иск, внесен срещу Холандия и ООН от името на около 6 000 роднини на убитите през юли 1995 г. в клането в Сребреница. Съдът потвърди имунитета на ООН срещу съдебно преследване в националните съдилища на която и да е страна. „Съдебната проверка за евентуален конфликт между абсолютния имунитет на ООН, валиден в международния закона за ООН и други стандарти на международното право, не води до изключения от този имунитет,” пишат съдиите. Ищците обвиняват ООН и Холандия, че не са направили необходимото, за да предотвратят клането, започнало, след като босненските сръбски сили завзеха мюсюлманския анклав.
						В петък хиляди се събраха пред мемориалния комплекс в Сребреница, за да отбележат 13-ата годишнина от клането. Останките на повече от 300 наскоро идентифицирани жертви бяха погребани като част от церемонията. (Независне Новине, Би Би Си - 11/07/08; РТРС, Фена, ДПА, АКИ - 10/07/08)

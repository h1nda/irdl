Полицията претърси района в близост до посолството на САЩ в Атина след получаване на сигнал за бомба
					25/04/2007
					 
						АТИНА, Гърция -- Специалните служби и антитерористичните подразделения на полицията бяха вдигнати по тревога рано в сряда (25 април) след получаването на сигнал за бомбена заплаха срещу болница в близост до посолството на САЩ в Атина, според съобщенията. Полицията е блокирала и претърсила района около посолството, след като иракчанин е предупредил за планирана терористична атака от други шестима иракчани. Въпреки че властите са нахлули в няколко апартамента в Атина и са арестували около 11 иракски имигранти за разпит, не са открити доказателства за терористичен заговор. По-рано през януари, когато ракета нанесе щети на посолството, лявата терористична организация "Революционна борба" пое отговорността за нападението. 
						Други новини -- Полицейските сили за борба с безредиците са в готовност след продължаващото напрежение в гръцките затвори. Обитателите на три центъра за задържане провеждат протестни действия срещу лошите условия, както и срещу нанасянето на побой над един от обитателите от затворническите надзиратели по-рано през седмицата, според твърденията им. (ЕРТ, АНА-МПА, Фокус, Антена ТВ - 25/04/07)

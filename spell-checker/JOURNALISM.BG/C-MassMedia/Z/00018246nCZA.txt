Рен призова България да покаже резултати в борбата с организираната престъпност и корупцията
					14/04/2006
					Като се позова на "сериозно безпокойство" относно спазването на върховенството на закона в България, еврокомисарят по разширяването Оли Рен призова в четвъртък страната да положи повече усилия. 
					(АФП, АП, БиБиСи, Евронюз, РСЕ/РС, Reporter.gr, Макфакс, Агенция София Нюз, София Ехо, Медиапул, Dnevnik.bg, Всеки ден - 13/04/06)
 
					 
						
"България трябва скоро да покаже видими резултати срещу корупцията и престъпността, ако иска да се присъедини към Европейския съюз по график догодина," каза еврокомисарят по разширяването Оли Рен. [ЕС]
						България трябва да покаже видими резултати в борбата с организираната престъпност и корупцията, за да влезе в ЕС през януари 2007 г., каза еврокомисарят по разширяването в четвъртък (13 април). "Все още е налице сериозно безпокойство по отношение на върховенството на закона и функционирането му в страната," каза еврокомисарят по разширяването Оли Рен на пресконференция в София след срещата си с премиера Сергей Станишев. "Трябва да има конкретни, видими резултати в борбата с корупцията по високите етажи и организираната престъпност, за да се види, че никой не стои над закона." 
						Краткото посещение на Рен в четвъртък предхожда изключително важния доклад на Европейската комисия (ЕК) за готовността на България за членство в ЕС, който ще бъде публикуван на 16 май. Докладът ще включва и препоръките на ЕК дали балканската страна да се присъедини към Съюза на 1 януари 2007 г., както е планирано, или приемането й да бъде отложено с 1 година. Очаква се след това ръководителите на 25-членния блок да вземат окончателно решение на срещата си на върха през юни в Брюксел. 
						Като отказа да обсъжда готовността на България за членство, Рен обеща, че докладът на ЕК ще бъде обективен и безпристрастен. Той отбеляза напредъка на България в няколко проблемни области, включително правата на интелектуална собственост, селското стопанство, вътрешния пазар и граничния контрол, и похвали страната за "силния икономически растеж". 
						В същото време той подчерта необходимостта от "реформи в съдебната система, където трябва да има отчетност и независимост". 
						Миналия месец парламентът прие промени в конституцията на страната, за да се подобри дейността на съдебната система, но експерти от Брюксел критикуваха някои от новите разпоредби, които според тях компрометират независимостта на системата. В отговор на призива на Рен за допълнителни промени в основния закон на България София каза, че няма да е в състояние да направи това преди 16 май. 
						В четвъртък еврокомисарят каза, че 1 януари 2007 г. остава постижима дата, но отказа да прави прогнози. За да постигне тази цел, страната трябва да мобилизира цялата си енергия за изпълнение на изискванията на ЕС в областта на върховенството на закона, каза той. 
						"Датата за присъединяването на България към ЕС е важна, но изпълнението на критериите за членство е по-важно -- както за България, така и за Европейската комисия," каза Рен. "Сега основната задача на цялото правителство, целия парламент, цялата държавна администрация и цялото гражданско общество е да постигнат това." 
						Станишев обеща, че София ще продължи да работи по осъществяването на изискваните от ЕС реформи. 
						"Целта на България да се присъедини (към ЕС) през януари 2007 г. е напълно постижима, ако продължим със същите темпове и същите усилия да осъществяваме реформите," е казал той, цитиран от АП. "Тези усилия няма да спрат дори за миг." 
						Според наблюдатели в София страната най-вероятно ще бъде допусната да се присъедини към ЕС на 1 януари, заедно с Румъния, но може да бъде задействана предпазна клауза, която ограничава членските й права в областта на правосъдието и вътрешните работи. Ако това стане, решенията на българските съдилища няма да се прилагат автоматично в останалите страни членки на ЕС.

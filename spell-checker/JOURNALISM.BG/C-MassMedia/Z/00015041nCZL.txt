Атина разследва твърденията за участието на гърци в клането в Сребреница
					26/06/2005
					 
						АТИНА, Гърция -- Министърът на правосъдието Анастасис Папалигурас каза в петък (24 юни), че властите разследват твърденията, че гръцки доброволци са се били на страната на сръбските сили в БиХ и може да са участвали в клането в Сребреница през юли 1995 г. В отговор на запитване на депутат от опозицията Папалигурас за първи път не изключи подобна възможност, но подчерта, че нито един член на гръцката армия не е замесен в клането.
						Също в петък гръцкото правителство внесе в парламента нов законопроект за емиграцията, целящ опростяване на сложното емиграционно законодателство, намаляване на бюрокрацията и регулиране на статута на хиляди незаконни емигранти в страната. Документът също така предвижда наказания за незаконна емиграция и трафик с хора. Незаконните емигранти съставляват около 10% от населението. (Катимерини, ПБС БиХ, РТРС - 25/06/05; AНA - 24/06/05)

Хърватски дипломат ще оглави Съвета за регионално сътрудничество
					25/05/2007
					Хърватският заместник-външен министър Хидо Бишевич бе избран за първия Генерален секретар на Съвета за регионално сътрудничество. Новият орган ще бъде базиран в Сараево.
					От Наташа Радич за Southeast European Times в Загреб – 25/05/07
 
					 
						
Хърватският заместник-външен министър Хидо Бишевич ще оглави СРС през следващата година. [Гети Имиджис]
						По време на срещата от Процеса за сътрудничество в Югоизточна Европа (ПСЮИЕ) в Загреб по-рано този месец, регионалните външни министри определиха хърватския заместник-външен министър Хидо Бишевич за първия генерален секретар на новия Съвет за регионално сътрудничество (СРС), който ще се намира в Сараево. 
						С цел гарантиране на регионалния напредък в европейския присъединителен процес, държавите от Югоизточна Европа се споразумяха миналата година да създадат и ръководят СРС. Съветът, който ще започне да функционира през 2008 г., постепенно ще поеме отговорностите на Пакта за стабилност за Югоизточна Европа и ПСЮИЕ. 
						Членовете на РСР са страните от региона, които споделят едни и същи евроатлантически амбиции и желаят да укрепят регионалното сътрудничество, което е условие за присъединяване към ЕС. 
						"Регионът постепенно преодоля наследството от подозрения и нестабилност и успя да постигне съществен напредък. Ние всички сме убедени сега, че регионалното сътрудничество няма алтернатива за европейската интеграция, а е съществен неин компонент - както и политически и икономически императив", заяви еврокомисарят по разширяването Оли Рен на срещата на 10 май. 
						Бишевич, 54-годишен, е дипломат от кариерата от 1992 г. Той е бил посланик на Хърватия в Турция и Русия и работи като помощник на външния министър от 2002 г. Бишевич ще продължи да работи във Външното министерство до следващата година, когато официално ще поеме задълженията си в СРС. 
						Специалният координатор на Пакта за стабилност Ерхард Бусек заяви, че страните от региона "трябва да дадат живот на СРС, да осигурят успешното му функциониране и да покажат, че Югоизточна Европа е различен регион сега в сравнение с 1990-те години. Успехът на инициативата ще изисква ангажираността на отделните страни и на целия регион към общите действия за представяне на специфичните им цели и интереси." 
						Със създаването на СРС, който ще се финансира от Европейската комисия, членовете сега трябва да покажат, че са готови и желаят да си сътрудничат без намесата на международната общност. Съветът ще функционира като връзка между страните от региона и по-широката международна донорска общност. Групата ще представлява специфични регионални интереси: тя ще улеснява регионалната сътрудничество и ще подкрепя интеграционните процеси в ЕС и НАТО на страните-членки. 
						До февруари 2008 г., когато ще се осъществи официалното преход от Пакта за стабилност към СРС, Бишевич и Бусек ще работят заедно, за да гарантират запазването на постиженията на Пакта за стабилност и гладкия преход към новата рамка.

ЕСПЧ отсъди в ущърб на Турция по дело, заведено от Гръцката православна църква
					04/03/2009
					 
						СТРАСБУРГ, Франция -- Европейският съд по правата на човека (ЕСПЧ) излезе във вторник (3 март) с решение, че Турция е нарушила правата на собственост на Гръцката православна църква на егейския остров Бозджаада (Тенедос). Съдът реши, че турските власти незаконно са попречили на гръцка православна фондация, която е законният собственик на църквата "Кимисис Теодоку", да регистрира своята собственост. Съдиите разпоредиха на Турция да заплати на фондацията 105 000 евро като компенсация. ЕС неколкократно призовава турското правителство да върне отнетата собственост на малцинствата и да разшири техните религиозни и културни свободи като част от реформите, необходими, за да стане член на ЕС.
						Други новини от вторник -- Турските авиолинии обявиха, че са готови незабавно да изплатят компенсации на пътниците или семействата на пътниците на борда на техния самолет, който се разби в близост до летище "Схипхол" в Амстердам миналата сряда. Компанията предлага да изплати първоначално по 50 000 евро на семействата на загиналите. Предложени са по 10 000 евро на настанените в болница за повече от три дена и по 5 000 евро на всички останали пътници. (Хюриет, Анадолска информационна агенция, НТВ, Ройтерс, In.news, ДПА - 03/03/09)

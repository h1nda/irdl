Македония се опитва да привлече инвеститори в "рая за бизнеса"
					13/02/2007
					Ниски данъци, регистрация на фирми на едно гише и статут на страната като кандидат за ЕС са сред предимствата, откроени в новата промоционална кампания.
					От Марина Стояновска за Southeast European Times от Скопие – 13/02/07 
 
					 
						
"Първоначалната ни цел е да насърчим инвеститорите да се замислят за инвестиране в Македония," заяви премиерът Никола Груевски по повод на кампанията. [Томислав Георгиев]
						В опит за увеличаване на обема на международната делова активност в Македония правителството на премиера Никола Груевски започна промоционална кампания, насочена към чуждите инвеститори. "Инвестрирайте в Македония, новия рай за бизнеса в Европа", е нейният лозунг. 
						Чрез платени реклами в 50 водещи вестници и списания в 35 страни, сред които 21 страни, членки на ЕС, правителството се надява да запознае международните инвеститори с предимствата за бизнеса в Македония. Сред тях са ниските данъци, система за регистрация на фирми на едно гише, достъп до нарастващ потребителски пазар, 3,1 % инфлация и обещание за приемане в ЕС. 
						Груевски предупреждава, че не трябва да има нереалистични очаквания. "Не смятаме, че след промоцията инвеститорите ще се стекат в Македония," каза той. "Първоначалната ни цел е да накараме инвеститорите да се замислят за инвестиране в Македония." 
						Правителството също така обяви конкурс за 20 консултанти, които ще бъдат натоварени със задачата да разпространяват в чужбина информация за бизнеса в Македония, отбеляза премиерът. Той заяви, че Агенцията за чуждестранни инвестиции, чийто бюджет бе увеличен петкратно през изминалата година, с готовност ще предоставя информация на инвеститорите чрез специална телефонна линия. 
						"Убеден съм, че инвестицията, която правителството прави сега, за да рекламира Македония, ще бъде едва 1 % от първите инвестиции, които ще дойдат в Македония," каза Груевски. 
						Прилагането на кадастралната реформа и основният ремонт на съдебната система също ще спомогнат за привличането на инвеститори и на повече чужд капитал в страната, добави той. 
						Усилията, вложени в промоцията, вече дават резултат, според Агенцията за чуждестранни инвестиции. "Досега Агенцията е получила близо 70 електронни писма, най-вече от американски компании, които искат да получат по-подробна информция, свързана с инвестирането," каза ръководителят на агенцията Виктор Мизо, изразявайки оптимизъм, че тенденцията ще продължи.

Сърбия получи официална покана за разговорите за Косово във Виена 
					23/08/2007
					 
						БЕЛГРАД, Сърбия -- Външното министерство съобщи в четвъртък (23 август), че е получило официална покана за срещата на тройката за окончателния статут на Косово във Виена следващата седмица. Сега вече Белград може да избере членовете на своя преговарящ екип. В сряда министърът за Косово и Метохия Слободан Самарджич изрази загрижеността си, че все още няма покана, нито информация за конкретните теми. 
						Португалският външен министър Луиш Амаду, чиято страна в момента е председател на ЕС, посети Белград в сряда. Той увери Самарджич, че ЕС ще направи всичко възможно в подкрепа на преговорите между Белград и Прищина, за да се намери обща основа за тях. 
						От Белград той замина за Прищина, където се срещна с ръководителя на ЮНМИК Йоахим Рюкер, с командващия на КФОР генерал-лейтенант Роланд Катер, с президента Фатмир Сейдиу и премиера Агим Чеку. Амаду призова 27-те държави, членки на ЕС, да останат единни относно Косово в името на стабилността на Балканите. (Блумбърг - 23/08/07; Танюг, РТС, Reporter.gr, Б92, Бета, AФП, Гардиън - 22/08/07)

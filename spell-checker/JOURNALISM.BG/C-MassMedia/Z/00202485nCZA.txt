Средно училище за роми предизвиква объркване в Румъния
					30/03/2012
					Инициатива за основаване на средно училище за ромски младежи предизвика полемика в страната.
					От Паул Чокою за Southeast European Times от Букурещ -- 30/03/12
 
					 
						
Училището ще бъде разположено в бившата военна база в Район 5 на Букурещ, където живеят значителен брой роми. [Габриел Петреску/SETimes]
						Ромските НПО в Румъния остро разкритикуваха предложение за създаване на средно училище за младежите от общността в Букурещ, след като проектът бе помрачен от самото начало от поредица объркващи изявления. 
						Това започна на 13 март, когато премиерът Михай Разван Унгуряну обяви основаването на първото средно училище с преподаване на ромски език в страната въз основа на проект, внесен от групата на малцинствата в парламента преди няколко години. 
						Училището, което ще се помещава в изоставени военни казарми, предоставени от министерството на отбраната, има за цел да ограничи процента на отпадащите от училище ромски деца. 
						Един от инициаторите, Варужан Памбукчиян, лидер на групата на малцинствата в Камарата на депутатите, долната камара на парламента, обаче подчерта, че часовете ще се провеждат на румънски, а ромските деца ще имат достъп до курсове по ромски език и цивилизация в средното училище. Памбукчиян обясни объркването с езикова грешка от страна на Унгуряну. 
						Ромските лидери са възмутени от объркването. "Това показва, че те не знаят какво искат," каза за SETimes Магдалена Матаке, изпълнителен директор на "Романи Крис", водеща НПО, представляваща ромската общност.
						"Просто подхвърлиха една идея без никакъв предварителен обществен дебат и без какъвто и да било конкретен документ в подкрепа на този проект. Това e една хаотична и импровизирана инициатива. Ромите не може повече да бъдат използвани като инструмент за политически маневри," добави тя. 
						"В сегашния си вид инициативата е също форма на сегрегация и дискриминация: като разделят етнически ромските ученици от останалите чрез принуждаването им да посещават часове по ромски език и цивилизация. Законът позволява единствено или училища с преподаване изцяло на ромски език, или двуезични такива," продължи тя. 
						Матаке каза, че система с преподаване на ромски език не може да бъде създадена от днес за утре. "Не съществуват учебни помагала на ромски език, нито специализирани учители, които да преподават ромски език в средното училище. За да се мобилизират тези ресурси и да се постави начало на система за сериозно преподаване на ромски език, ще са необходими поне десет години." 
						Инициативата бе просто едно отвличане на вниманието, каза тя. Проектът бе направен публично достояние, за да се отклони вниманието на обществеността от ожесточения дебат в управляващата трипартийна коалиция относно основаването на медицинско училище с преподаване на унгарски език в Търгу Муреш, което доведе коалицията до ръба на разпадането. 
						Памбукчиян защитава своята инициатива. "Преди всичко моят проект няма за цел да решава етнически, а социален проблем," каза той за SETimes. 
						"Искаме да създадем средно училище за бедните общности и да дадем на младежите там работа, да ги превърнем в данъкоплатци, а не в престъпници. Часовете ще се провеждат на румънски език, защото искаме да подготвим тези млади хора за обществото, в което ще се интегрират. От друга страна, нека бъдем честни: много ромски младежи дори не говорят ромски език," каза той.
						"Ромската общност е изправена пред огромни проблеми и ако не се заемем с правилното им решаване, ако не разбираме техния източник, тогава няма да можем да ги преодолеем. Ако властите не се намесят, те нямат никакъв шанс, защото ги държат на тъмно и в невежество както вътре в общността, така и извън нея," добави Памбукчиян. Той каза, че подготвя три "съгласувани програми" за ромската общност, обхващащи три основни области: образование, здравеопазване и труд. 
						Флоря Станку, ромка на 43 г., която е собственик на цветарски магазин в Букурещ, каза за SETimes: "Странно е, че от една страна, проповядват образованието като начин да се измъкне ромската общност от нищетата, но от друга страна, или не се вземат конкретни мерки в тази посока, или ако се вземат, те се оказват едни обикновени колебания. 
						"Именно образованието ще извади тази общност от мрака. Няма друг начин, това е несъмнено. Но това не може да се направи, докато се възползват от нас и продължават да ни използват като изборен инструмент. Мисля, че искрата трябва да се запали отвътре." 
					
				
			
					 
					
 
 

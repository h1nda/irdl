Дипломатически дневник: Американска филмова звезда посети БиХ
					24/08/2010
					Анджелина Джоли бе в БиХ, за да обсъди проблемите на бежанците и образованието. Още в дипломатическите новини: българският президент Георги Първанов бе в Македония; в Скопие бе открито посолство на Косово.
					 
						
Анджелина Джоли. [Гети Имиджис]
						Холивудската звезда Анджелина Джоли пристигна в петък (20 август) на изненадващо посещение в Сараево. Актрисата, която е посланик на добра воля на ВКБООН, се срещна в събота с Харис Силайджич и Желко Комшич, членове на тристранното председателство на Босна и Херцеговина (БиХ), за да обсъди завръщането на разселените лица и бежанците. След срещата Силайджич каза, че Джоли е изразила интерес към подпомагане на образованието и други проекти. Джоли заяви, че смята наесен да започне снимките за филм в БиХ.
						*** 
						
						Турският президент Абдула Гюл ще посети Босна и Херцеговина (БиХ) на 2 и 3 септември. Посещението ще бъде възможност той да обсъди ситуацията в региона и кандидатурите на Сараево за членство в ЕС и НАТО, каза в събота (21 август) турският посланик в Сараево Вефахан Оджак за всекидневника "Ослободжение". Посещението ще се състои месец преди общите избори в БиХ.
						*** 
						
						Българският президент Георги Първанов бе в неделя (22 август) на работно посещение в Македония. Той се срещна с македонския си колега Георге Иванов, като двамата държавни глави присъстваха на церемонията по награждаването на Вечерите на поезията в Струга. Лауреатът на "Златния венец" за 2010 г. е българският поет Любомир Левчев. 
						*** 
						
						Косовският президент Фатмир Сейдиу откри учредителното заседание на Общинския съвет на Партеш в четвъртък (19 август). Той определи юнските общински избори като образец за всички страни с напреднала демокрация. Общинските съветници и кметът положиха клетвите си за встъпване в длъжност. Министърът на администрацията на местното самоуправление Садри Ферати каза, че Община Партеш е "пример за успешно" общинско управление. Кметът на новообразуваната община с преобладаващо сръбско население Ненад Цветкович каза, че сърбите са подали ръка на Прищина и приемат интеграцията. 
						*** 
						Посолството на Косово в Скопие започна работа осем месеца след установяването на дипломатически отношения с Македония, предадоха медиите в петък (20 август). Посолството се намира в района на посолствата на САЩ, Турция и Албания. "Работим във всички области за засилване на сътрудничеството между Косово и Македония. Преговаряме за отварянето на нови гранични КПП, които са в интерес на гражданите," каза Скендер Дурмиши, шарже д'афер на посолството. 
						
						(Различни източници -- 17/08/10-24/08/10)

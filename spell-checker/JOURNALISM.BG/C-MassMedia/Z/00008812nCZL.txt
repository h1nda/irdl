Бивш премиер свързва Милошевич и Туджман с планове за подялба на БиХ
24/10/2003
 
ХАГА, Холандия -- Последният министър-председател на бившата федеративна република Югославия се яви пред международния трибунал за военни престъпления в четвъртък (23 октомври). Анте Маркович свидетелства, че разполага с преки сведения относно споразумение между Слободан Милошевич и хърватския лидер Франьо Туджман за подялба на Босна и Херцеговина. Той заяви, че двамата лидери са му споменавали по различни поводи за срещата, която са провели в ловната хижа "Караджорджево" в Сърбия през 1991 г. за постигане на споразумение. Други свидетели вече са споменавали пред трибунала за слухове относно такава сделка, но никой преди Маркович не разполагаше с пряка информация за нея. Маркович, по произход хърватин, заемаше поста министър-председател между 1989 и 1991 г. По съображения за сигурност явяването му пред трибунала не бе предварително оповестено. (Ройтерс, АФП, АП - 23/10/03)

Гърция и САЩ предлагат награда за информация за терористична групировка
					21/03/2007
					Гърция и Съединените щати предложиха награда от около 2 млн. долара за информация, която да помогне за арестуването на членове на екстремистката групировка, която пое отговорност за нападението срещу посолството на САЩ в Атина по-рано тази година. 
					(Ройтерс, AП, ДПA, Би Би Си, Гласът на Америка, ЕРТ, Посолство на САЩ в Атина - 20/03/07; Катимерини - 12/03/07; Интер Прес Сървис/Глоубъл Информейшън Нетуърк - 19/02/07; ДПA, Би Би Си, Интърнешънъл Хералд Трибюн - 25/01/07)
 
					 
						
Полицаи охраняват посолството на САЩ в Атина, което бе обект на ракетно нападение преди два месеца. [Гети Имиджис]
						Правителствата на Гърция и САЩ съобщиха във вторник (20 март), че предлагат поотделно награди, всяка от около 1 млн. долара, за информация, която да помогне за арестуването на членове на екстремистката групировка, която извърши нападението срещу посолството на САЩ в Атина преди повече от два месеца. 
						На 12 януари ракета премина през стъклената фасада на строго охраняваното посолство в сърцето на гръцката столица, като разруши тоалетна на третия етаж, но не нарани никого. Около две седмици след това гръцката лява радикална групировка "Революционна борба" пое отговорност за нападението, като потвърди първоначалните подозрения на властите. 
						"Награда от 800000 евро (1,06 млн. долара) ще бъде дадена на всеки, който предостави информация, водеща до залавянето на членовете на "Революционна борба", се казва в декларация на министерството на обществения ред и министерството на финансите и икономиката на Гърция. В нея се посочва още, че анонимността на предоставилите информация е гарантирана. 
						По-късно същия ден подобно предложение бе направено и от служители на посолството. 
						Всеки, предоставил информация, която "помогне да бъдат изправени терористите пред правосъдието и да бъдат спасени човешки животи", може да "получи награда от 1 млн. долара или повече, предоставена от посолството на САЩ," се посочва в съобщение на посолството, в което се отбелязва, че Съединените щати са платили над 62 млн. долара за подобни награди в целия свят. Хората, които предоставят подобна информация, и техните семейства "могат също да бъдат преместени да живеят на друго място," се казва в съобщението, което обещава "строга поверителност". 
						"Революционна борба" се появи след ликвидирането на лявата екстремистка групировка "17 ноември", която носи отговорност за убийството на четирима американски служители и 19 други чуждестранни дипломати и гърци в продължение на 27 години. Марксистката групировка бе унищожена през 2002 г. след залавянето на лидерите й, които в момента са в затвора. 
						Нападението през януари е последното деяние на "Революционна борба", която се смята за най-опасната в момента организация в Гърция. За групировката се смята, че стои зад няколко бомбени атентата от 2003 г. досега. 
						В своята прокламация от 5 страници, с която към края на януари пое отговорност за нападението срещу посолството, групировката заплаши да предприеме нови нападения срещу гръцки и чужди цели. 
						"Ще изгоним американските военни бази и НАТО от страната ни и ще унищожим тези, които работят за тях," посочва "Революционна борба" в прокламацията, в която напада и външния министър Дора Бакоянис и министъра на обществения ред Вирон Полидорас, които посетиха посолството веднага след нападението и го осъдиха публично. 
						Разследването продължава и вече са разпитани стотици свидетели, но още няма арестувани.

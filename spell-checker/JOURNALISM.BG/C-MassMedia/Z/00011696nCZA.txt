Македония се опитва да регулира достъпа до публична информация 
					
				
					19/08/2004
				
				
						Процедурите за достъп до публична информация в Македония в момента не са добре дефинирани, което накара правителството да изготви проектозакон във връзка с проблема.
					
				
						От Мария Лазарова за Southeast European Times от Скопие - 19/08/04
 
					
				 
					
"Правителството счита за необходимо да се приеме закон, който ясно да определя процедурата за достъп до информация", каза министърът на правосъдието Иджет Мемети. [Томислав Георгиев]
					
							Правителството на Македония подготвя закон, предоставящ свободен достъп до публична информация. Законопроектът цели установяване на по-голяма прозрачност и отчетност в държавните институции и осигуряване на информация на гражданите относно дейността на правителството. 
						
					
							"Македония няма конкретни норми, които да определят процедурата за достъп до определени видове информация с публичен характер", каза министърът на правосъдието Иджет Мемети, чието министерство подготви проектозакона. "Правителството счита за необходимо приемането на закон, който ясно да определя процедурата за достъп до информация, притежавана от държавните институции и органите на местното самоуправление, както и от обществени институции и служби и юридически и физически лица с обществени отговорности". 
						
					
							Според Мемети този закон ще улесни гражданите при получаване на достъп до информация, от която се нуждаят. "В момента обществото е достатъчно информирано за работата на властите, но считаме, че законът ще подобри комуникациите между правителството и медиите – в смисъл че ще определи правилата на играта при достъп до информация", каза той. 
						
					
							В настоящия си вариант законът включва 44 члена. Между другото в него се посочва, че всеки гражданин, желаещ информация, ще получава копие, което може да бъде фотокопирано. Информацията ще се предоставя и в електронна форма срещу заплащане. 
						
					
							В случай че институцията откаже искане за информация, подалият искането ще има правото да обжалва пред Националната комисия за свободен достъп до информация, състояща се от трима члена, избрани от парламента за срок от четири години. 
						
					
							По време на дебатите върху законопроекта експертите направиха няколко възражения. "Настоящият вариант на закона установява ясно задължение за всички институции да оповестяват публично документите си дори и без писмено искане от клиент”, каза Климе Бабунски от Института по социологически и политико-правни проучвания. "Освен това институцията, която взема решения по жалбите, когато властите не предоставят определена информация, не е ясно профилирана. Във варианта също така не е включено разглеждане на вредите и преобладаващия обществен интерес". 
						
					
							Най-спорен е член 7. Той определя условията, при които исканата информация може да бъде законно отказана. "Необходимо е в закона да има такъв член – т.е. разпоредба, която да ограничи правата за използване на информация, която не трябва да се оповестява публично", казва Мемети. Но според Бабунски този член не конкретизира достатъчно кой вид информация следва да се счита за поверителна и така дава възможност за манипулации. 
						
					
							Първоначално обявено за юни, гласуването на законопроекта бе отложено поради предсрочните президентски избори през април и спорния пакет от закони за децентрализацията, които ангажираха основно вниманието на парламента през последните няколко седмици.

Борба с глада чрез глад
					20/07/2011
					В период на икономически трудни времена черногорците избраха гладните стачки, за да предизвикат промяна.
					От Миряна Бошкович за Southeast European Times от Подгорица -- 20/07/11
 
					 
						
Няколкостотин работници в цяла Черна гора са обявявали гладни стачки от началото на годината. [Ройтерс]
						Гладните стачки са се увеличили като средство, чрез което черногорците оказват ефективно натиск върху работодателите и правителството за изплащането на заплати, неплатени осигуровки, социални придобивки и натрупване на трудов стаж. 
						"Излиза, че гладната стачка е единственият начин да защитим правата си. Тя не фигурира в трудовото законодателство, не е посочена там, но е единственият начин да се реши нещо," каза служителят от Федерацията на профсъюзите в Черна гора (ФПЧГ) Вукадин Чупич за SETimes. 
						От началото на годината няколкостотин души в цяла Черна гора са обявявали гладни стачки, предизвиквайки дебат относно този метод на протест и ролята на правителството. 
						Бивши и настоящи работници в тютюневата фабрика "Дуванкомерц" например прекратиха шестдневна гладна стачка само след като им бе платена част от неизплатените заплати. Те получиха съответните уверения от правителството, че остатъкът ще им бъде платен след приключването на продажбата на фирмени активи. 
						Много други избраха същия метод в завода за стомана "Железара", бившата строителна компания "Пръвоборац" в Херцег Нови и хлебозавода "Никпек" в гр. Никшич. 
						В гр. Биело Поле инвалидите прибягнаха до гладна стачка, за да се преборят за правата си. 
						Дори някои служители на ФПЧГ решиха да обявят гладни стачки, за да заставят ръководството да им плати закъснелите заплати. 
						Работниците, които обявяват гладна стачка, казват, че нямат друг избор да постигнат исканията си, тъй като всички други средства водят до бавен или никакъв резултат. 
						"Работодателите и правителството обичат да кореспондират и преговарят, но не решават нищо," каза Чупич. 
						Профсъюзните лидери обаче правят изключение. Те твърдят, че здравето на хората не трябва да се жертва, за да се постигне нещо, което принадлежи на работниците по закон. 
						"Винаги се застъпвам за този вид борба, но не и за [евентуалното] жертване на нечий живот. Разбирам, че хората губят търпение, а решаването на някои проблеми се бави с години, но все пак не подкрепям повечето крайни методи, които могат да застрашат хората," каза генералният секретар на ФПЧГ, Зоран Масоничич, за издавания в Подгорица всекидневник "Виести" 
						Нещо повече, профсъюзните лидери казват, че бившите и настоящите работници имат на разположение закони и правни институции, които да защитават правата им, преди да започнат какъвто и да е протест. 
						"Те със сигурност разполагат с трудова инспекция и Агенцията за мирно уреждане на трудови спорове", каза говорител на министерството на труда и социалните грижи за SETimes. 
						Илюстрация за това е примерът с работниците в "Първоборац", които прекратиха гладната си стачка след намесата на трудовата инспекция. 
						Работниците приветстват новината, но твърдят, че в голяма част от случаите те трябва да привлекат вниманието към проблемите, засягащи самата им прехрана, с помощта на гладните стачки. Те казват, че властта на профсъюзите е отслабнала и почти няма други начини за противопоставяне на работодателите. 
						Някои виждат в правителството последно спасение за решаването на подобни въпроси, макар че властите предупреждават, че понякога това, което се иска от тях, може да е вмешателство в компетенциите на съдебните институции, особено при дела за фалит. 
						"Те не показват разбиране към работниците или гражданите, като имаме предвид, че държавата е длъжна да се грижи за тях," каза Чупич, имайки предвид правителствените служители. 
						"Принудени сме да рискуваме живота и здравето си," заключи той.

В региона върлува свински грип
					13/11/2009
					Тревогата в обществото нараства с увеличаване на броя на заразените с вируса H1N1.
					От Наташа Радич за Southeast European Times от Загреб -- 13/11/09
 
					 
						
Балканските страни вземат предпазни мерки за ограничаване на епидемията. [Габриел Петреску/SETimes]
						С увеличаване на броя на заболяванията в региона властите в Югоизточна Европа вземат мерки за ограничаване на разпространението на свинския грип. Мерките за ограничаване на епидемията включват организиране на кампании за ваксинация и затваряне на публични учреждения. 
						България например издаде заповед за спиране на учебните занятия във всички училища поне до 16 ноември. Временно са преустановени всички свиждания в болничните заведения, както и медицинските консултации за бременни жени и бебета, а леките операции са отложени до второ нареждане. 
						Министърът на образованието на Сърбия също издаде заповед за удължаване на есенната ученическа ваканция с още една седмица, а свижданията в болничните заведения са ограничени. 
						Ваксинациите са един от възможните отговори. Турция съобщи, че вече е започнала кампания за ваксиниране, като първо ще бъдат обхванати здравните работници и религиозните поклонници. Децата може да бъдат ваксинирани в местните клиники. 
						Усилията в други страни обаче не дават бързо резултати. Сърбия очаква доставката на ваксината, която се предоставя от швейцарската фармацевтична компания „Новартис”. Страната е включена в списъка на чакащите, като трябва да получи достатъчно количество за три милиона дози до средата на март. 
						Някои страни като Албания все още не са подали искане за ваксината. Според албанските власти страната има запас от 10 000 дози „Тамифлу”, ако случаите на грип нараснат. 
						В някои страни обаче дори и „Тамифлу” се намира трудно. "Просто го нямаме", каза фармацевт в столицата на Черна гора, Подгорица, за всекидневника “Виести”. 
						Междувременно смъртните случаи от свързани с грипа заболявания се увеличават. Въпреки че повечето заразени с вируса H1N1 пациенти се възстановяват в рамките на няколко дни, той може да бъде фатален за някои, особено за възрастните хора и малките деца. Възможните опасности са респираторни проблеми, пневмония и силно обезводняване. 
						До тази седмица в Сърбия има 258 потвърдени случая на заболяването, от които смъртните случаи са седем, но според лекарите действителният брой на заразените е значително по-висок. В Хърватия заразените с вируса H1N1 са повече от 2 000 души, включително синът на министъра на здравеопазването Дарко Милинович, а трима души са починали. Най-голям е броят на жертвите в Турция, където усложнения от грипа отнеха живота на 40 души. 
						В Румъния са потвърдени повече от 1 100 случая на вируса, като засега най-силно е засегнат североизточният град Яш. Правителството поиска Институтът „Кантакузино”, който е специализиран в производството на ваксини, да удвои броя на наличните дози от 5 милиона на 10 милиона. 
						Румънец, живеещ близо до Залцбург, Австрия, получи сърдечен инфаркт във вторник, след като се зарази с H1N1. Смята се, че това е първият смъртен случай в Румъния, който е свързан със заболяването. В България властите до момента съобщават за 12 смъртни случая след прекаран свински грип. Според главния епидемиолог д-р Ангел Кънчев има 634 потвърдени случаи, а други 1 673 души се изследват. 
						Според лекарите обаче действителният брой на случаите на свински грип е много по-висок. От около 175 000 българи, които са болни от някаква форма на грип, преобладаващото мнозинство - около 90 % - вероятно са заразени с H1N1. На 6 ноември страната обяви национална епидемия. 
						
						Кореспондентите на SETimes Игор Йованович (Белград), Хари Цанис (Атина), Паул Чокою (Букурещ), Светла Димитрова (София), Есра Ердуран (Истанбул), Маньола Хала (Тирана) и Марина Роганович (Подгорица) участваха в създаването на този материал.

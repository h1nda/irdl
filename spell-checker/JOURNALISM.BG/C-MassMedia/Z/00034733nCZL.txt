Косовският министър Лимай наема американски адвокати 
					28/05/2010
					 
						ПРИЩИНА, Косово -- Министърът на транспорта и далекосъобщенията Фатмир Лимай, който е заподозрян в искане на подкупи, пране на пари, организирана престъпност и служебна измама, е наел трима адвокати от САЩ, независимо от факта, че срещу него не са повдигнати обвинения, предадоха медиите в четвъртък (27 май). Адвокатите Стивън Сийгър и Райън О'Нийл вече са пристигнали в страната, а третият адвокат, Марк Шърман, е в Съединените щати и лобира по случая. "Това е страна в преход и не всичко тук е безопасно. Сред американските му привърженици съществува безпокойство и те искат той да има подходящо правно представителство," каза Сийгър за "Гринич Таймс". Към края на април полицията на ЮЛЕКС обискира офисите на министерството на транспорта и далекосъобщенията и дома на Лимай, според съобщенията -- във връзка със съмнителни търгове за пътно строителство. (Кохавижън, РТК, Клан Косова, Телеграфи. Гринич Таймс - 27/05/10)

Член на Председателството на БиХ заплашва да напусне заради Ганич
					14/03/2010
					 
						САРАЕВО, Босна и Херцеговина (БиХ) -- Сръбският член на Председателството Небойша Радманович заплаши в петък (12 март), че той и други сърби може да напуснат правителството заради подкрепата на босненците за бившия член на Председателството Еюп Ганич. Ганич бе арестуван на 1 март на летище "Хийтроу" в Лондон на основата на заповед за арест, издадена от Белград. Той по-късно бе освободен под гаранция в очакване на изслушване за екстрадиране следващия месец. Сърбия иска да съди Ганич във връзка с нападението през май 1992 г. в Сараево срещу конвой на Югославската народна армия, при която загинаха повече от 40 войници. Босненският член на Председателството Харис Силейджич открито разкритикува Обединеното кралство за лошото отношение към Ганич, докато той е бил задържан, а после отиде до Лондон, за да демонстрира подкрепата си за бившия председател. Докато бе там Силайджич се срещна с британския външен министър Дейвид Милибанд и поиска от него извинение за лошото отношение към Ганич. Радманович заяви в петък, че Силайджич не се е консултирал с другите двама членове на тристранното Председателство, преди да отлети за Лондон. (AП, Б92, Бета, СРНА, AФП - 12/03/10)

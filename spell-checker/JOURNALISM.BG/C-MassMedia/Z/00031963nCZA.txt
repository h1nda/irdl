Родена в Румъния писателка спечели Нобеловата награда за литература
					13/10/2009
					Трудът на авторката за живота й през годините на комунистическия режим на Чаушеску бе избран за престижната награда.
					От Паул Чокою за Southeast European Times от Букурещ -- 13/10/09
 
					 
						
Херта Мюлер, родена в Румъния, се е преселила в Германия, за да избегне цензурата. [Гети Имиджис]
						Румънците бяха въодушевени, когато Нобеловата комисия обяви в петък (8 октомври), че родената в Румъния писателка Херта Мюлер е избрана за лауреат на тазгодишната Нобелова награда за литература. 
						Мюлер бе отличена за труда си, в който описва живота в Румъния по времето на комунистическия режим на Николае Чаушеску. Шведската кралска академия на науките я определи като писателка, "която с наситената си с поетичност и прямота проза пресъздава пейзажи на бездомността". 
						 "Толкова съм изненадана, че още не мога да повярвам," каза Мюлер. 
						Ден след съобщението на Нобеловата комисия Мюлер каза, че не вижда каквато и да било връзка между наградата и 20-ата годишнина от падането на Берлинската стена. 
						 "Не мисля, че наградата има нещо общо с това, но това, за което пиша, има общо с комунистическия режим. ...По мое мнение комунизъм още не е свършил," каза Мюлер. 
						В интервюто, проведено от Нобеловата комисия, Мюлер обясни, че продължава да пише за Румъния, защото "литературата се ражда там, където емоционалният заряд е най-голям. Изживях над 30 години от живота си в условията на диктатура, това бяха пречките, през които преминах, и не аз избрах тези теми, а те потърсиха мен." 
						Мюлер е по-известна в Германия, отколкото в родната си Румъния. Скоро след съобщението на Нобеловата комисия обаче румънските медии побързаха да отидат до родното село на Мюлер, Нитцкидорф, близо до Тимишоара, за да научат нещо повече за нея. 
						Родена през 1953 г., Мюлер си спомня, че селото й е било изцяло населено от германци; самата тя научила румънски едва в младежките си години. Майка й била депортирана от комунистическите власти в трудов лагер в Украйна. Мюлер описва с вълнение изпращането на румънските германци в съветски трудови лагери в книгата "Atemschaukel", публикувана по-рано тази година. 
						В университета тя се свързва с кръг от немскоезични писатели, които търсят свобода на словото - идеал, който се противопоставя на доктрината на комунистическия режим. След завършването си Мюлер работи като преводач в промишлено предприятие, но е уволнена през 1979 г., след като отказва да стане информатор на тайната полиция "Секуритате". След това Мюлер е постоянно преследвана от режима. 
						Дебютната й творба, "Низини" ("Niederungen", 1982 г.), е цензурирана от комунистическата цензура. "Критика и пак критика, толкова разрушителна критика, че човек се чуди каква е ползата от тези текстове," пише в доклад на агент от "Секуритате". 
						Мюлер напуска Румъния през 1987 г., след като режимът на Чаушеску забранява публикуването на книгите й. След установяването си на Запад, тя печели важни национални и международни литературни награди, между които "Рикарда Хух" (1987 г.), "Клайст" (1994 г.) и "Йозеф Брайтбах" (2003 г.), Наградата "Аристейон" (1995 г.) и международната литературна награда на Дъблин ИМПАК (1998 г.). 
						След 1999 г. Мюлер е номинирана за Нобелова награда три пъти от името на Германия. "Тягостно танго", "Паспорт" и "Назначение" са сред най-известните й книги. 
						Това е третата Нобелова награда, спечелена от родена в Румъния личност. Джордже Емил Паладе спечели Нобеловата награда за медицина през 1974 г., а Ели Визел - наградата за мир през 1986 г.

Гърция отрича планове за блокиране на кандидатурата на Хърватия за членство в ЕС
					01/02/2009
					 
						ЗАГРЕБ, Хърватия -- Гърция отрече, че планира да блокира преговорите на Хърватия за присъединяване към ЕС заради признаването от Загреб на македонското национално малцинство и автономността на Македонската православна църква, съобщи в петък (30 януари) всекидневникът в Сплит "Слободна Далмация". В четвъртък всекидневникът съобщи, че Гърция е заплашила да блокира главата за правосъдие в преговорите на Хърватия за присъединяване в ЕС заради определение, съдържащо термина македонско малцинство в придружителните документи.
						От друга страна загребският всекидневник "Ютарни Лист" съсобщи в петък, че Холандия планира да блокира присъединяването на Хърватия към ЕС заради равнището й на сътрудничество с Хагския трибунал за военни престъпления. Главният прокурор Серж Брамерц неотдавна окачестви сътрудничеството на Хърватия като неадекватно заради това, че страната не е доставила документи за дела за военни престъпления, свързани с Операция "Буря" през 1995 г. При офанзивата на хърватската армия бе елиминирана самопровъзгласилата се Република Сръбска Крайна и бяха убити стотици цивилни сърби.
						Други новини - Гръцкият външен министър Дора Бакояни заяви в събота ,че страната й възнамерява да отнесе случая на турския актьор Атила Олгач до Съвета по човешки права на ООН в Женева. Миналия месец Олгач заяви в телевизионно предаване в Турция, че е застрелял хладнокръвно 19-годишен военнопленник и още девет кипърски гърци през 1974 г., докато е служил в Кипър по време на военната интервенция на Турция на острова. Бакояни заяви, че Гърция ще работи в сътрудничество с Кипър и в рамките на ООН и ЕС, за да помогне за осветляване на проблема за изчезналите лица в Кипър. (Maкфакс, AНА-MПА, In.news, Kaтимерини, КНА, Фамагуста Газет - 31/01/09; Слободна Далмация, Ютарни Листt, Б92, МИНА - 30/01/09)

Наука и технологии: В Сърбия използват “Фейсбук” в обучение по литература
					08/02/2010
					Популярната социална мрежа се тества за образователни цели в Сърбия. Още новини от областта на науката: в БиХ се проведе образователна конференция; в град Тетово, Македония, ще бъде изграден колеж "Удроу Уилсън". 
					 
						
Ученически пилотен проект в Сърбия използва “Фейсбук” за уроци по сръбска поезия. [Гети Имиджис]
						
						Сръбският министър на далекосъобщенията и информационното общество Ясна Матич представи на 1 февруари в централата на ЮНЕСКО в Париж проект, в който "Фейсбук" се използва за образователни цели. Пилотният проект се изпълнява в часовете по сръбска литература в белградска гимназия. Учениците бяха поканени да създадат в социалната мрежа профили на сръбски поети от романтичния период. Проектът се осъществява с подкрепата на министерството на образованието на Сърбия. 
						 *** 
						Повече от 50 експерти от Босна и Херцеговина (БиХ) и региона участваха в двудневна конференция, организирана от Европейската фондация за обучение и Агенцията за предучилищно, основно и средно образование на БиХ, която се състоя в четвъртък (4 февруари) и петък в Баня Лука. Участниците обсъдиха образователната реформа. 
						*** 
						На 29 януари в Тетово, Македония, започна работата по изграждането на колеж "Удроу Уилсън". Учебното заведение ще предлага предучилищно, основно и средно образование на английски език. 
						*** 
						
						Сръбското списание „PC-Прес” избра уебсайта на държавната телевизия РТС -- www.rts.rs - за най-добрия новинарски и информационен уебсайт в страната, съобщи РТС на 1 февруари. Б92 бе класирана на второ място в категорията, следвана от всекидневника "Блиц”. 
						*** 
						Най-лекият мобилен телефон в света - „Моду” - ще бъде пуснат този месец на пазара в Румъния като част от европейската му премиера, съобщи неговият дистрибутор. „Моду”, с тегло от по-малко от 43 г, е изобретен от Дов Моран, изобретателя на USB флаш устройствата за съхранение на данни. Телефонът ще бъде пуснат на пазара в партньорство с “Водафон”. 
						*** 
						Новият Съюз на англоговорещите (САГ) в Кипър ще вземе участие в Световното училищно първенство по дебати в Доха, Катар, което ще се проведе от понеделник (8 февруари) до 18 февруари. Петима гимназисти бяха избрани през декември да се присъединят към екипа на САГ. 
						*** 
						В Косово има повече от 400 000 регистрирани интернет връзки, според съобщение от сряда (3 февруари) на държавната телекомуникационна компания ПТК и частния мобилен оператор ИПКО. Техните представители посочват, че през миналата година в страната е регистриран 6-процентен ръст на интернет връзките. 
						
						(Различни източници – 01/02/10-08/02/10)

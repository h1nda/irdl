Косово отбелязва годишнина
					18/06/2010
					Изминаха 11 години от влизането на частите на НАТО в Косово след края на конфликта със сръбските сили. Двама свидетели на това време - албанка и сърбин - споделят своите спомени.
					От Линда Карадаку за Southeast European Times от Прищина -- 18/06/10
 
					 
						
Етническа албанка в бежански лагер по време на конфликта в Косово. [Снимката е любезно предоставена от Емине Бериша]
						„Представете си, че изведнъж изгубите всичко: вашия дом, вашия град, вашето семейство, дори вашите документи за самоличност”, разказва Емине Бериша. Тя си припомня ситуацията преди 11 години, когато хиляди етнически албанци бяха прогонени от Косово от силите на Слободан Милошевич. 
						Бериша, на 42 г., е една от тях. Като журналистка, работеща за „Буйку”, единствения вестник на албански език в Косово по това време, тя пише за нарастващия брой бежанци. И тогава самата тя става една от тях. 
						„Разказвах техните истории на обществеността, докато полицейски отряд не експулсира мен и семейството ми в ничията земя между Косово и Македония. Останахме там седем дни, на откритото поле, преди да успеем да влезем в Македония”, спомня си тя. 
						Бериша описва емоциите, които е почувствала тогава: „болка, страх, тревога за семейството и приятелите, слабост и унижение, несправедливост и недоверие”. Когато си прогонен от своя дом, се чувстваш като човек без минало и бъдеще. 
						На 10 юни 1999 г. силите на НАТО поемат контрола след капитулацията на Милошевич. Датата извиква тежки спомени у хората, изпитали последиците от конфликта. 
						 „Подписването [на мирното споразумение] ми даде лъч надежда, но не бях в еуфория”, спомня си Бериша. „Преди това Белград беше подписвал много споразумения, които нарушаваше по-късно. Чаках да видя, че сръбската армия и полиция напускат Косово, а войниците на НАТО влизат в страната, за да повярвам, че това споразумение ще бъде реално.” 
						Докато е в бежанския лагер, Бериша гледа телевизионни репортажи, които показват как частите на НАТО влизат в Косово. Най-накрая тя започва да изпитва сигурност. Днес тя работи в един офис с Бранимир Костич, 44-годишен сърбин. Историята преплита разказите им, но техните спомени и перспективи са различни. 
						„Бях объркан. Когато първите самолети на НАТО прелетяха над Дяково..., старият комплекс „Чаршия” [беше опожарен]. Всички планове за живота ми бяха свързани с Дяково. Уплаших се, докато гледах как пламъците обхващат целия квартал”, разказва Костич. 
						 Той е служил 80 дни в резерва на Армията на Сърбия и Черна гора. Казва, че не е направил нищо лошо и не чувства вина. 
						„Съжалявам обаче за това, което видях. Убеден съм, че ако официалната политика на Белград беше различна, никога нямаше да се стигне до бомбардировки. Като всеки друг косовски сърбин, все още понякога съм потиснат от факта, че Косово вече не е част от Сърбия”, казва Костич. 
						 "От друга страна, ако това означава, че в Косово няма да има повече насилие и убийства, всичко изглежда по-лесно”, добавя той. 
						Сега Костич живее в Митровица в Северно Косово. След края на конфликта той се чувства като чужденец, като бежанец. „Където и да отида, ще чувствам, че съм от Дяково.”

Ганич ще съди Сърбия заради ареста си в Лондон
					27/08/2010
					 
						САРАЕВО, Босна и Херцеговина (БиХ) -- Бившият член на босненското председателство Еюп Ганич възнамерява да заведе дело срещу Сърбия заради арестуването му в Лондон по обвинения във военни престъпления. Адвокатът му Дамир Арнаут каза в четвъртък (26 август), че Ганич е бил задържан пет месеца в Лондон, защото е станал жертва на "злоупотреба с британската правна система по политически причини". Той бе арестуван в Лондон на 1 март въз основа на международна заповед за арест, издадена от Сърбия. Белград искаше Ганич да бъде екстрадиран в Сърбия, за да отговаря по обвинения във военни престъпления срещу войници от Югославската народна армия (ЮНА), извършени в Сараево през 1992 г. Вместо това съдът в Лондон, който трябваше да вземе решение по искането за екстрадиране, в крайна сметка отхвърли искането на Сърбия и освободи Ганич. (Б92, Независне Новине, Вечерне Новости - 26/08/10)

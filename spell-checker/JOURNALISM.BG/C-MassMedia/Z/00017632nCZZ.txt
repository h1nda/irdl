Делова хроника
					17/02/2006
					Преглед на деловите и икономическите новини от Балканите след 10 февруари.
					(Различни източници – 10/02/06 - 17/02/06)
 
					 
						
Представител на националната банка показва нова възпоменателна монета, посветена на традицията на българския празник на виното. Това е първата от серия монети на етнографска тема за българските занаяти, чиято цел е да популяризира българските традиции преди влизането на страната в ЕС. [Гети Имиджис]
						Световната банка и Tурция планират да започнат преговори за заем от 30 до 40 млн. долара, който да подпомогне мерките срещу разпространението на птичия грип. Директорът на Световната банка за Турция Андрю Воркинк потвърди, че Турция е една от страните, които ще се възползват от специален фонд от 500 млн. долара, създаден за тази цел. 
						*** 
						Външнотърговският дефицит на Косово е нараснал със 108,2 млн. евро през декември, като така общият дефицит за 2005 г. е достигнал 1,1 млрд. евро, според официални данни. През 2005 г. износът е спаднал с 13,5 % в годишно изражение, докато вносът се е повишил с 11 %. 
						*** 
						Закупилите частни застраховки ще получават данъчни облекчения от началото на 2007 г., предвижда пакетът от данъчни реформи, предложени от гръцкото правителство. Целта на това предложение е да се решат проблемите със системата за обществено осигуряване на страната. 
						*** 
						
						Босна и Херцеговина може да получи по-добър рейтинг от международната агенция "Муудис" през следващите два месеца, но само ако се справи с проблема с вътрешния държавен дълг, каза управителят на централната банка Кемал Козарич на 13 февруари. В момента БиХ има рейтинг за страната B3 (с положителна перспектива) за задълженията в чужда валута, рейтинг Caa1 в чужда валута за банкови депозити и правителствен рейтинг за емитент В3. 
						*** 
						
						Българското правителство съобщи, че се създава експертна група, която да разгледа проблемите със строителството на нов терминал на Летище София. Започнали са преговори за извънсъдебно уреждане на въпроса с изпълнителя, австрийската компания "Щрабаг", и с консултанта по проекта, холандската фирма НАКО. Проектът се сблъска с множество проблеми, включително неколкократно изпускане на срокове, частично пропадане на тавана на терминала и дефектна конструкция на пистата. 
						*** 
						
						Хърватия се готви да подпише споразумение за заем с Европейската комисия за 80 млн. евро помощи по програмата ФАР. Очаква се документът да бъде подписан до един месец.

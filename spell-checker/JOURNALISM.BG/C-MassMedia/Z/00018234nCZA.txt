Македония се надява на либерализация на визовия режим
					13/04/2006
					Македонският външен министър се срещна с официални представители на ЕС тази седмица за обсъждане на перспективите за облекчаване на визовите ограничения. Миналия месец страната стана първата от Западните Балкани, която започна конкретни преговори по темата с ЕС.
					От Марина Стояновска за Southeast European Times от Скопие -- 13/04/06
 
					 
						
Върховният представител на ЕС по въпросите на сигурността Хавиер Солана посреща македонският външен министър Илинка Митрева преди срещата им с Съвета на ЕС в Брюксел във вторник (11 април). [Гети Имиджис]
						Македонският външен министър Илинка Митрева започна двудневно посещение в централата на ЕС в Брюксел във вторник (11 април). Там тя се срещна с върховния представител на ЕС по въпросите на сигурността Хавиер Солана и с комисарят по правосъдието, свободите и сигурността Франко Фратини. Наред с другите въпроси в разговорите бе засегнато облекчаването на визовите ограничения за македонските граждани.
						Миналият месец Македония стана първата страна от Западните Балкани, която започна конкретни преговори в Брюксел по облекчаване на изискванията, особено за студенти, учители, научни работници и бизнесмени.
						"Вече е започнал диалог, който би трябвало да доведе до либерализиране на визовия режим за определени категории граждани", каза представителят на външното министерство Емил Кирияс. "Процесът ще продължи, а ние ще засилим темпото на изпълнение на задълженията си."
						За да разсее опасенията на ЕС за масов прилив на хора към страните членки на блока, Македония ще издава биометрични паспорти, ще преговаря по споразумения за реадмисия със страни членки на ЕС и ще повиши контрола по границите си.
						Според вътрешния министър Любомир Михайловски подготвителната работа по свързването в компютърна мрежа на гранично-пропускателните пунктове в почти завършена. Що се отнася до споразуменията за реадмисия, Македония е подписала такива със седем страни членки на ЕС. От външното министерство заявяват, че се работи по споразуменията с останалите 18 страни от Съюза.
						"Подготовката за издаване на новите биометрични паспорти, които ще бъдат в пълно съответствие с европейските изисквания, също е в ход," каза Михайловски, добавяйки, че първите подобни паспорти ще бъдат издадени през септември.
						Макар че Европейската комисия (ЕК) е включила визовия режим като една от точките в дневния си ред за Западните Балкани, нейни представители подчертаха тази седмица, че процесът няма да се осъществи за един ден.
						"Македония трябва да покаже конкретни резултати по тези въпроси, за да премине към облекчаване на визовия режим," казва говорител на Фратини, цитиран в репортаж на "ДТТ-нет" след срещата в сряда с Митрева. През март председателят на ЕК Жозе Мануел Барозу писа на македонския премиер Владо Бучковски, предупреждавайки го, че "за да се придвижи този въпрос напред, е от съществено значение да се постигне по-нататъшен напредък в реформите, особено в областта на върховенството на закона", се казва в репортажа.

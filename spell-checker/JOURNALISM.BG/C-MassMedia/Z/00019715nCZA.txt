Командният център на ЮНИФИЛ ще бъде в Кипър 
					25/08/2006
					Командният център на разширените мироопазващи сили в Ливан под ръководството на ООН ще бъде в Кипър, съобщи Никозия в четвъртък. Междувременно страните членки на ЕС се готвят да поемат конкретни ангажименти за свои части в състава на силите 
					(БиБиСи, EUobserver, Гардиън, Таймс, Файненшъл Мирър - 25/08/06; AП, AФП, Ройтерс, Файненшъл Таймс, СиЕнЕн, АКИ, Гласът на Америка, Тайм, EUobserver, Файненшъл Мирър, Кипърска информационна агенция - 24/08/06)
 
					 
						
Френски войник от силите на ООН стои на пост в базата на ООН в Накура в петък (25 август). Ливанският премиер каза, че решението на Франция да участва с 2000 войници в силите на ООН в Ливан ще засили европейското участие и ще помогне за укрепването на стабилността в страната. [Гети Имиджис]
						ООН желае командният център на разширените Временни сили на ООН в Ливан (ЮНИФИЛ) да е разположен в Кипър, каза външният министър на кипърските гърци Георгиос Лиликас в четвъртък (24 август). 
						ООН информира Никозия за плановете си преди няколко дни и в момента се водят разговори по техническите аспекти за "тилово командване и център за съсредоточаване на мироопазващите сили," каза той пред репортери. Според кипърския "Файненшъл Мирър" ООН и ЕС ще могат да използват пристанищата Ларнака и Лимасол и военновъздушната база "Андреас Папандреу" за разполагане на новите мироопазващи сили, които се присъединяват към частите, разполжени в Ливан от 1978 г. и наброяващи в момента 2000 души. 
						Резолюция 1701 на Съвета за сигурност на ООН, приета на 11 август, разреши разширяването на ЮНИФИЛ до 15000 души. 
						По силата на тази резолюция мироопазващите сили трябва да държат бойците от "Хизбула" извън 30-километровата зона в Южен Ливан, да следят за спазването на прекратяването на огъня, да помагат при разполагането на ливанските въоръжени сили и да гарантират, че хуманитарните помощи ще достигат до гражданите. 
						Като се позоваха на недостатъчна яснота относно мандата на мисията, много страни, които бяха изразили готовност да участват със свои части, не бързат да поемат конкретни ангажименти. 
						Франция, която е съавтор на на Резолюция 1701 и чийто генерал-майор Ален Пелегрини е комадващ на мироопазващите сили, заяви миналата седмица, че ще изпрати само още около 200 войници. 
						В обръщение по телевизията в четвъртък обаче френският президент Жак Ширак съобщи, че контингентът на страната в Ливан ще достигне 2000 войници. 
						"Реших да изпратя още два батальона за разширяването на контингента на ЮНИФИЛ," е казал той, цитиран от АФП, като е добавил, че страната му е готова да запази командването и на разширените сили. 
						Той каза това в навечерието на важна среща на външните министри от ЕС в Брюксел в петък. Очаква се генералният секретар на ООН Кофи Анан, който също ще участва в дискусиите, да увери отново европейците, че ЮНИФИЛ ще има по-силен мандат от този, който бе предоставен на предишните мисии на ООН. 
						Финландският външен министър Ерки Туомиоя, чиято страна в момента е ротационен председател на ЕС, изрази надежда, че ЕС ще може да осигури до половината от войниците, необходими за предвижданото разширяване на ЮНИФИЛ. 
						Очаква се Испания да предостави между 700 и 1000 военнослужещи. Други страни, членки на ЕС, които заявиха, че ще участват в силите, са Белгия, Гърция, Финландия, Дания, Германия и Унгария. 
						Лиликас каза в четвъртък, че Кипър ще участва в силите с войници от Националната гвардия и ще продължи да предлага услугите си за прехвърлянето на хуманитарна помощ в Ливан.

Румъния разчита на балкански ритми за победа в конкурса на Евровизия
					04/03/2009
					Бивша соловокалистка на латино група ще представлява Румъния на 54-тия конкурс на Евровизия в Москва.
					От Паул Чокою за Southeast European Times от Букурещ -- 04/03/09
 
					 
						
Елена Георге ще представлява Румъния в Москва. [Кат Мюзик/Медия Сървисис]
						Елена Георге ще представлява Румъния на полуфиналите на конкурса на Евровизия в Москва през май с песента "The Balkan Girls" (Балкански момичета), след като спечели националната надпревара срещу 11 други участия на 31 януари. Журито и публиката й дадоха общо 22 точки, като за окончателното решение техните гласове имаха еднаква тежест. Румъния завърши 20-а на миналогодишното състезание в Белград, място, което отрежда на представителката й тази година да пее първа на полуфиналите. 
						"Това е най-красивият миг в живота ми; сърцето ми спря от щастие,” каза Георге веднага след като разбра за победата си. Между съперниците й в конкурса от 10 до 16 май в руската столица ще бъде френската певица Партисия Каас. 
						"Балканските момичета" дължи музиката и текста си на Лаурентиу Дута, соловокалист и основател на попгрупата 3 Sud-Est. Георге ще направи промоционално турне в Германия, преди да се отправи към Русия, и ще работи с експерти от държавната телевизия, за да подобри хореографията и гардероба си. Преди да започне соловата си кариера, тя бе вокалистка на латино групата „Мандинга”.
						В историята на Евровизия Румъния не е имала големи постижения. През 2005 г. Луминита Ангел и групата „Систем” заеха трето място, най-доброто представяне до момента. 
						На следващата година представителят на Румъния Михай Траистариу слезе на едно място по-долу, въпреки че неговата песен „Торнеро” скоро се превърна в хит в цяла Европа. Най-лошото представяне на Румъния бе през 1998 г., когато тя зае 22-о място. 
						
						Предишните национални конкурси в Румъния почти неизбежно затъваха в противоречия и скандали, като журито бе обсипвано с критики, че налага едностранния си избор независимо от мнението на зрителите. Миналата година циници заявиха, че патриотарски настроеното жури е избрало Нико и Влад Мирита да представляват Румъния, тъй като шведската група „Биондо” е имала явни шансове за победа. В процеса на подбор за Евровизия в Румъния имат право да участват и чуждестранни групи. 
						Тази година също не бе напълно лишена от спорове. Георге спечели най-много точки от журито, но бе втора според публиката. Разлютени хакери публикуваха на следващия ден обидни съобщения на нейния уебсайт, очевидно разочаровани от загубата на тяхната любима група „Блакси Гърлс”.

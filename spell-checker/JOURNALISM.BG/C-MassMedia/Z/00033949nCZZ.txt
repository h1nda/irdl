Бизнес: Косово е отворено за чуждестранните инвеститори
					26/03/2010
					Косово търси чуждестранни инвеститори за приватизацията на определено дружество. Още в деловите новини: Македония официално излезе от рецесията; Хърватия ще инвестира в обновяването на железопътната си система.
					 
						
Косово отправи покана за международни инвестиции в телекомуникационната компания на страната. [Гети Имиджис]
						
						Косовското правителство покани в сряда (24 март) международни инвеститори да участват в приватизацията на "Пощенската и телекомуникационна компания" (ПТК) на страната. Правителството иска да задържи 25 % от дружеството. ПТК включва мобилен оператор с над 1 000 000 клиенти, оператор на фиксирана телефонна услуга и интернет услуги. 
						*** 
						
						Турция ще получи от Световната банка кредит от 1,3 млрд. щ.д. в рамките на постигнато миналата година споразумение. За да подкрепи икономическия растеж, правителството ще използва заема, за да подпомогне малките и средни предприятия чрез разширяване на възможностите за кредитирането им. През 2009 г. беше отбелязан спад в предоставяните на малкия бизнес кредити. Чрез помощта ще се противодейства на безработицата, тъй като на този сектор се дължи повече от 50 % от заетостта и над 40 % от износа. 
						*** 
						
						Македония официално излезе от рецесията, съобщи във вторник (23 март) финансовият министър Зоран Ставревски. Според предоставените от държавната служба по статистика данни икономиката на Македония е регистрирала 1,2 % растеж и като цяло през миналата година БВП се е понижил с 0,7 %. 
						*** 
						По данни на държавната служба по статистика, огласени в понеделник (22 март), в края на февруари регистрираната безработица в Хърватия е нараснала до 18,3 %. Това е най-високото ниво на безработицата в страната от февруари 2006 г. 
						*** 
						
						Хърватските железници (ХЖ) ще трябва да започнат процес на преструктуриране и модернизация, който ще доведе до съкращаване на персонала с около 1 000 души, заяви в понеделник (22 март) министърът на транспорта Божидар Калмета. Компанията ще получи 103 млн. евро от бюджета за 2010 г., за да подобри конкурентоспособността си, и в бъдеще ще кандидатства за предприсъединителните фондове на ЕС. Целта е железопътният транспорт да се превърне в основен продукт на износа и натовареността на трафика да бъде повишена с 50 % до 2020 г., заяви Калмета. 
						*** 
						
						България и Катар договориха в понеделник (22 март) да бъде създадено съвместно инвестиционно дружество. Дружеството планира да инвестира основно в селското стопанство, туризма и в строителни проекти. България може също така да се свърже към терминали за транспортиране на втечнен природен газ от Катар, като по този начин ще диверсифицира енергийните си доставки, но това не се очаква да стане в краткосрочен план, заявиха представители на Катар. 
						
						(Различни източници -- 19/03/10-26/03/10)

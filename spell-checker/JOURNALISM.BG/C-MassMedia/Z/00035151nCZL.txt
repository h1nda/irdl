При сблъсъци в Югоизточна Турция бяха убити 17 души 
					01/07/2010
					 
						АНКАРА, Турция -- Късно вечерта в сряда (30 юни) 17 души бяха убити в сблъсъци между турските сили за сигурност и членове на терористичната Кюрдска работническа партия (ПКК) в югоизточната провинция Сиирт. Двама турски войници са загинали, а други двама са били ранени при нападение на група на ПКК срещу военен аванпост. Трима селски пазачи, помагащи на военните, са били убити при засада от друга група кюрдски бунтовници близо до мястото на сблъсъците. Армията съобщи, че са били убити 12 кюрдски бунтовници. 
						Също в сряда турският министър на отбраната Веджди Гьонюл каза, че Анкара е поискала от Съединените щати да ускорят доставката на нападателни хеликоптери, които Турция е поръчала, за да ги използва в борбата срещу ПКК. Според първоначалните планове машините „Супер Кобра” трябваше да бъдат доставени през 2011 г., но Гьонюл заяви, че Турция се нуждае от тях тази година. (Хюриет, Информационна агенция Доган, Би Би Си - 01/07/10; АП, Заман - 30/06/10)

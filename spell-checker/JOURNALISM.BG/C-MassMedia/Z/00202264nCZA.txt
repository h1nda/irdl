Демонстрантите в Гърция се поуспокоиха
					19/01/2012
					От работническото движение казват, че все още протестират, но демонстрантите губят енергията си. 
					От Анди Дабилис за Southeast European Times от Атина -- 19/01/12
 
					 
						
През последните месеци протестите станаха по-малки и не толкова шумни. [Ройтерс] 
						След близо две години на строги икономии, които породиха протести, бунтове и стачки на работниците, ядосани от орязването на заплатите им, покачването на данъците, намалените пенсии и уволненията, има индикатори, че гневът на гърците може да се превърне в примирение или страх, че положението може да се влоши още повече. 
						Работещите в частния сектор, които са следващите в списъка за орязване на заплатите, могат да загубят правата си на колективно договаряне и да видят края на минималната месечна заплата от 876 евро, излязоха по улиците във вторник (17 януари) на мирен протест, за който някои анализатори казаха, че е знак за стихване на яростта. 
						"Определено има успокояване", заяви за SETimes по повод на бездушния протест Алекс Афуксенидис, професор в Пелопонеския университет и социолог в Националния център за социологически проучвания в Атина. Ниските температури може би също изиграха роля за него. 
						И все пак, каза Афуксенидис, гръцките работници изглеждат несигурни какво искат, освен край на строгите икономии. "Това е движение без искания, а това означава безизходно положение", каза той. 
						През последните месеци протестите бяха по-малки и по-тихи. Митингът във вторник, който беше ограничен до работниците в района Атика около Атина, може и да е бил малък, но решителността остава голяма, заявиха представители на профсъюза ГСЕЕ, който организира шествието и представлява близо два милиона работници. 
						"Този митинг беше мощен и настъпателен също като останалите срещу изнудващите искания на "тройката", както и срещу мерките, които правителството прилага по заповеди на нейните кредитори", заяви говорителят на профсъюза Статис Анестис за SETimes. 
						"Надеждата е все още силна и затова протестираме", добави той. 
						Василис Ксенакис, секретар по националните въпроси към профсъюза АДЕДИ, който представлява изтормозените държавни служители, каза за SETimes: "Това, което става в държавния сектор, се случва и в частния сектор и очакваме солидарност." 
						Демонстрацията се очаква, докато коалиционното правителство, ръководено от бившия вицепрезидент на Европейската централна банка Лукас Пападемос, опитва да договори забавения втори спасителен заем от 130 млрд. евро от ЕС-МВФ-ЕЦБ. Спасителният заем може да включва повече от 50 % намаление на дълга на страната. 
						Без следващ пакет от помощи Гърция няма да може да се справи със заема си от март в размер на 14,5 млрд. евро, нито ще може да плати на работниците или пенсионерите. 
						Неотдавнашно проучване показа, че 77 % от гърците искат Пападемос да направи всичко необходимо, за да задържи страната сред 17-те членки на еврозоната. Докато преговорите за отписване на дълга се бавят заради несъгласия относно лихвения процент, Пападемос заяви в интервю за Си Ен Би Си, че напускането на еврозоната "съвсем не е възможност". 
						Новият заем означава обаче още мерки за строги икономии, които доведоха до дълбока рецесия в страната. 
						Стратос Георгулас, професор по социология в Егейския университет на о. Лесбос, заяви, че не смята, че протестното движение постепенно ще изчезне. 
						"Те смятат, че това, което е направила гръцката капиталистическа система през последните 30 години, е грешно", каза той за SETimes. Той говори за неотдавнашните проучвания, които показаха, че рейтингът на одобрение на бившата управляваща Социалистическа партия ПАСОК е паднал до 14 %, малко над този на намиращите се във възход Демократична левица и комунистите, който се подхранва от общественото недоволство. 
						"Изглежда, че общественото мнение е в ситуация "да изчакаме, пък ще видим", докато коалицията или ще достигне до споразумение, или, тъй като някои частни инвеститори се отдръпват заради големите загуби, ще се разпадне", каза за SETimes Йоргос Цогопулос, старши научен сътрудник и член на атинския мозъчен тръст ЕЛИАМЕП. 
						Не всички обаче са съгласни да седят и да чакат. 
						"Нищо няма да ме спре. Толкова съм ядосан, че ще се боря със зъби и нокти. Нямам какво да губя. Няма да се предадем; може би някои хора са изморени, но ще се организираме отново", каза за SETimes строителният работник Хараламбос Йоргакопулос.

Според експерти "Ал Кайда" отслабва с всяко следващо поколение
					13/06/2012
					Изследователи казват, че лидерите от четвъртото поколение на "Ал Кайда" ще бъдат идеологически непоследователни и разединени.
					От Файсал Дарем за Southeast European Times -- 13/06/12
 
					 
						
Членове на "Ал Кайда" присъстват на пресконференцията на Ансар ал Шария в Джар, Йемен. [Ройтерс]
						Повече от две десетилетия след създаването си "Ал Кайда" достигна своята "старост". Терористичната групировка, която в момента е трето поколение, се е отклонила от основните си ръководни принципи, казват експерти, добавяйки, че новите членове са се посветили на актове насилие, вследствие на които организацията губи източници на подкрепа. 
						"Структурата на "Ал Кайда" е във фаза на спад, защото лидерите от сегашното поколение не са толкова ефективни, колкото бяха предишните лидери", каза Саид ал Джамхи, ръководител на Центъра за проучвания и изследвания "Ал Джамхи". 
						Ал Джамхи каза, че документите, намерени в дома на Осама бен Ладен в Аботабад, Пакистан, разкриват, че бившият лидер не е искал членовете на групировката да се разсейват с борба с вътрешни врагове, като местни правителства и военни и цивилни цели. 
						Вместо това той е искал те да се съсредоточат върху нападенията срещу външни врагове, знаейки, че атаките по местни цели ще намалят подкрепата и ще доведат до откъсване от общностите. 
						"Това показва, че има бунт срещу лидерите [на "Ал Кайда"], а това е знак за слабост", каза той. 
						Протестите по време на "Арабската пролет" също са имали голяма роля в идеологическото отслабване на "Ал Кайда". 
						"Арабските бунтове скъсаха идеологическата връзка между първите три поколения на "Ал Кайда" и четвъртото, ако изобщо дойде неговото време", каза Ахмед ал Дагаши, който наскоро издаде книга за педагогическия подход на "Ал Кайда". 
						Ал Джамхи е съгласен с това. "Повече от две десетилетия по-късно "Ал Кайда" все още не е постигнала нищо, докато невъоръжените младежи от "Арабската пролет" събориха режими и установиха демократични правителства на тяхно място", каза той. 
						"Това развенчава теорията на "Ал Кайда", че насилието е единственото средство за промяна, и елиминира всяко оправдание за съществуването й. 
						Според Ал Дагаши първото поколение членове на "Ал Кайда" са вярвали, че всички опити за политически, обществени, образователни, интелектуални и идеологически реформи са били просто "временно действащи" решения на проблема с разделението между исляма и държавата. Затова те са призовавали за незабавна конфронтация под формата на въоръжено насилие срещу държавните институции. 
						Първото поколение, което е включвало Бен Ладен и Айман ал Зауахири, се е състояло от тези, които са се били в Афганистан в началото на 80-те години на миналия век и са били съсредоточени върху борбата с външния враг. 
						"Те са били по-ревностни, спечелили са симпатиите на обществото и са се придържали по-близо до директивите, които са издавали лидерите им", каза Ал Джамхи. 
						Второто поколение е било не толкова динамично и по-недисциплинирано от първото поколение, каза той. Те не успяха да се изправят срещу [враговете на организацията] заради международната кампания против тероризма и защото не са били в близък контакт с лидерите си." 
						Третото поколение се появи около 2000 г. 
						Според Ал Джамхи "то е наследило лошите характеристики на второто поколение и се е впуснало в битки с местния враг". 
						Групировката обаче започна да води борба чрез медиите, използвайки интернет като средство за привличане на поддръжници. 
						Появата на четвъртото поколение зависи от това, дали демонстрантите от "Арабската пролет" ще постигнат целите си и дали мирните протестни шествия ще премахнат политическите, икономическите, социалните и идеологическите причини за съществуването на "Ал Кайда". 
						"Четвъртото поколение ще страда от този дисбаланс и ще бъде разединено, непоследователно и слабо", каза Ал Джамхи. 
					
				
			
					 
					
 
 

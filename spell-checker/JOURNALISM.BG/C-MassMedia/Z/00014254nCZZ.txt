Делова хроника 
					15/04/2005
					Преглед на деловите и икономическите новини от Балканите след 8 април.
					(Различни източници – 08/04/05 - 15/04/05)
 
					 
						
Македония и мисията на Световната банка приключиха последния кръг от преговорите по подписване на ново тригодишно споразумение. Банката приветства темповете на реформите в публичния сектор и процеса на децентрализация, но призова за по-строг контрол на бюджетните разходи в сектора на здравеопазването. [Световна банка] 
						
Гръцката компания "Хаят рийджънси хотел енд туризъм Хелас" спечели търг за строителство и експлоатация на казино в албанската столица Тирана, съобщи министерството на финансите на Албания на 11 април. Компанията бе избрана след надпревара с друга гръцка фирма, "Клуб хотел Лутраки". 
						 *** 
						Миналата седмица митническите власти на Aлбания и Италия подписаха актуализирано споразумение за двустранно сътрудничество. Споразумението предвижда увеличаване на обмена на информация между митническите служби на двете страни. 
						*** 
						На 12 април парламентът на Федерация Босна и Херцеговина одобри програмата на федералното правителство за 2005 г., която определя за цел постигането на годишен растеж на БВП от 6,2 %. Документът предвижда също увеличаване на промишленото производство с 10 % за едногодишен период и на заетостта с 2 %. 
						*** 
						Митническите приходи в България са се повишили с 25,4 % и са достигнали 562 млн. евро през първото тримесечие на 2005 г., според правителствени данни, публикувани на 12 април. Само през март приходите са били 213 млн. евро, което е с 20,7 % повече в сравнение със същия месец на миналата година. 
						*** 
						
Хърватската електрическа компания ХЕП обяви чиста печалба от 58,5 млн. евро за 2004 г., според изявление на председателя на съвета на директорите на ХЕП Иван Мравак от 11 април. Приходите на ХЕП от основни дейности са се увеличили с 1 % за едногодишен период и са достигнали 1,18 милиарда евро. 
						*** 
						
Румънският комитет за регулиране на съобщенията ИГЧТИ планира да открие до края на тази година търгове за последните два лиценза за предоставяне в страната на мобилни услуги от трето поколение, съобщи председателят на ИГЧТИ Мариус Калин Мъринеску на 12 април. Според Мъринеску вероятно трети европейски оператор ще спечели нов лиценз за мобилни услуги от трето поколение и ще се присъедини към вече спечелилите лицензи "Мобифон" и "Оранж Румъния".

Германия заяви, че Турция и Косово са сред приоритетите на бъдещото й председателство на ЕС
					20/12/2006
					 
						БРЮКСЕЛ, Белгия -- Турция и Косово ще останат основни въпроси по време на предстоящото германско председателство на ЕС, което започва през януари. В изказване в Брюксел във вторник (19 декември) германският външен министър Франк-Валтер Щайнмайер каза, че решаването на проблема със статута на Косово и подготовката на ЕС да играе главна роля в прилагането на това решение ще бъдат сред основните приоритети. Щайнмайер каза също, че взетото от ЕС миналата седмица решение за частично замразяване на присъединителните преговори с Турция е логично, като се има предвид фактът, че Анкара не е изпълнила митническите си задължения към члена на ЕС Кипър. Той обаче подчерта, че вратата на ЕС остава отворена за Турция и че Берлин ще се стреми към продължаване на преговорите между Турция и ЕС чрез отваряне на "две до четири" нови глави. (ДПА, НТВ, Бета, Танюг - 19/12/06)

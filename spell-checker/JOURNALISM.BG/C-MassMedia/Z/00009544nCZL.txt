Изпълнението на поетите ангажименти заема водещо място в дневния ред на българското председателство на ОССЕ
19/01/2004
Изпълнението на поетите от ОССЕ ангажименти ще бъде висшият приоритет на българското председателство на 55-членната организация през 2004 г., заяви външният министър на страната.
(OССЕ, RСЕ/РС, Гласът на Америка, Новините, Meдиапул, Дневник, Вашингтон Файл - 15/01/04)
 
 
Обещавайки да си придържа към принципа на приемствеността, България заяви, че изпълнението на поетите от ОССЕ ангажименти ще бъде висш приоритет по време на нейното председателство на 55-членната организация през 2004 г. Ключов акцент в дейността обаче ще бъде борбата срещу трафика, както и усилията за противодействие срещу ксенофобията, расизма и дискриминацията.
Насърчаването на образованието и засилването на сътрудничеството с други международни организации ще фигурират също така в дневния ред.
"Министерската среща в Маастрихт прие няколко ключови стратегии, които ще ни ръководят през следващите години," каза българският външен министър Соломон Паси във Виена в четвъртък (15 януари), позовавайки се на срещата на външните министри от ОССЕ през декември. "Осъществяването им трябва да започне незабавно и това ще бъде висш приоритет на председателството през 2004 г.", допълни новият ротационен председател на организацията.
Предстоящото разширяване на ЕС и НАТО, посочи Паси, "ще бъде забележителна стъпка към подобряване на сигурността и сътрудничеството, както и за укрепване на стабилността в широката зона на ОССЕ," простираща се от Ванкувър до Владивосток.
Според министъра България ще отдаде специално значение на Стратегията за противодействие срещу заплахите за сигурността и стабилността през 21 век, съгласувана по време на срещата в Маастрихт, както и на други ключови документи за предотвратяване и борба срещу тероризма. Той призова към "енергични практически мерки" за противодействие срещу терористичните заплахи.
Като етап, следващ от Охридската конференция за граничната сигурност на Балканите, ОССЕ планира да проведе през тази година Конференция по мониторинга и сигурността на границите. Паси предложи форумът - който ще се фокусира върху нелегалната търговия с оръжие и наркотици, както и върху трафика на хора и ядрени и други радиоактивни материали - да се проведе в по-широк формат и да включва ООН.
Паси отбеляза и три други конференции, планирани за тази година. Те ще са посветени съответно на антисемитизма, култивирането на толерантност и борбата срещу расизма и дискриминацията, както и на връзката между расистката пропаганда по интернет и мотивираните от омраза престъпления.
България ще се стреми да стимулира по-широко и ефективно сътрудничество между ОССЕ и ООН, ЕС, НАТО, Съвета на Европа и други международни организации, каза Паси.
Според него, в рамките на мандата му на председател образованието ще бъде друг основен приоритет. Той отбеляза важността на изграждането на демократични институции, култивирането на толерантност и създаването на условия за успешни пазарни икономики.
Приветствайки законосъобразния начин, по който бяха проведени извънредните президентски избори в Грузия, Паси обеща, че помощта на ОССЕ за страната в изграждането на демократичните институции и въвеждането на пазарни реформи ще продължи. Освен това той пое ангажимент да работи за намиране на жизнеспособно и трайно решение на Приднестровския конфликт, ускорявайки напредъка, постигнат през 2003 г.
Като председателстващ организацията, външният министър на държавата-членка, избрана да осъществява за една година тази ротационна роля, носи основна отговорност за изпълнението и координацията на дейностите на ОССЕ. Председателят се подпомага от Министерска тройка, която тази година включва външните министри на Холандия, България и Словения.
България пое председателството на ОССЕ от Холандия на 1 януари, като Паси замени бившия холандски външен министър Яп де Хуп Схефер, който стана новият генерален секретар на НАТО. Словенският външен министър ще поеме поста от Паси на 1 януари 2005 г.

Де Хоп Схефер заявява, че предаването на Младич е ключ към интеграцията на Сърбия и Черна гора
					19/07/2005
					Макар и да приветства подобреното сътрудничество на Белград с Международния наказателен съд за бивша Югославия, генералният секретар на НАТО Яп де Хоп Схефер отново подчерта значението на арестуването и екстрадирането на укриващия се обвиняем във военни престъпления Ратко Младич.
					От Игор Йованович за Southeast European Times от Белград – 19/07/05
 
					 
						
Сръбският президент Борис Тадич (вдясно) приветства с добре дошъл генералния секретар на НАТО Яп де Хоп Схефер преди срещата им в Белград в понеделник (18 юли). [AФП]
						По време на посещение в Белград в понеделник (18 юли) генералният секретар на НАТО Яп де Хоп Схефер даде висока оценка на напредъка на правителството в сътрудничеството с Международния наказателен съд за бивша Югославия, но подчерта, че екстрадицията на Ратко Младич, обвинен за геноцида в Сребреница, е условие за по-нататъшния напредък на страната към евроатлантическа интеграция.
						"Аз не мога да обясня как е възможно 10 години след клането в Сребреница крайното заключение да бъде "не можем да открием Ратко Младич". Не мога да дам такова обяснение на никого," каза Де Хоп Схефер по време на разговори със сръбски, черногорски и сръбско-черногорски официални представители.
						"Има воля за намирането на Младич, но тя все още не е реализирана. За всеки е трудно да обясни това," добави той.
						Докато бе в Белград, Де Хоп Схефер се срещна със сръбския премиер Воислав Кощуница и с президента Борис Тадич, със сръбско-черногорския президент Светозар Марович, сръбско-черногорския външен министър Вук Драшкович, черногорския премиер Мило Джуканович и черногорския президент Филип Вуянович.
						Драшкович заяви, че е задължение на политическия и интелектуалния елит да обясни на обществеността, че залавянето на Младич е не само предварително условие по пътя към Брюксел, но и за икономическото развитие и по-добри условия на живот в страната.
						"Ние изпълнихме всички условия за членство в програмата "Партньорство за мир" (ПзМ), освен арестуването на Младич, и се надявам, че ще последва широка кампания сред сръбската общественост, защото ние участваме в битка за бъдещето на страната и изпълнението на задължение, което е не само правно, но и морално," каза Драшкович. 
						Кощуница каза, че Сърбия е постигнала значителен напредък в сътрудничеството си с МНСБЮ, като добави, че е налице "силна политическа воля за изпълнението на всички задължения". 
						Разговорите засегнаха и темата за Косово. Де Хоп Схефер отново потвърди значението на присъствието на НАТО в региона, обещавайки, че КФОР ще направи всичко по силите си да предотврати повторение на междуетническото насилие, което се разрази през март 2004 г. Той каза, че би искал косовските сърби да вземат участие в косовските институции и осъществяването на "зрял диалог между Белград и Прищина." Генералният секретар на НАТО призова и двете страни да избягват "взривоопасни" изявление относно Косово. 
						Той и Драшкович подписаха споразумение за свободното придвижване на войски на НАТО през Сърбия и Черна гора. Според Драшкович споразумението дава възможност на силите на НАТО, в т. ч. КФОР, да реагират бързо при нужда "навсякъде в региона, където са застрашени човешки права, хора и мира."
						Джуканович каза на Де Хоп Схефер, че Черна гора е изпълнила всички условия за приемането й в ПзМ и че очаква Сърбия да стори същото. Джуканович заяви, че членството ще допринесе за по-голяма стабилност в Западните Балкани, което би имало положителен ефект върху чуждите инвестиции.

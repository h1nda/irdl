Косовското правителство обеща отчетност за даренията
					01/04/2009
					Форум на високо ниво, проведен в Прищина, привлече донори и правителствени представители в Косово за обсъждане на макроикономическата политика. 
					От Беса Бечири за Southeast European Times от Прищина -- 01/04/09 
 
					 
						
"Гарантираме на донорите отчетност за всеки похарчен цент,” каза премиерът на Косово Хашим Тачи (в средата) пред участниците във форума. [Лаура Хасани]
						Представители на Донорската конференция за Косово – провела се за първи път в Брюксел през 2008 г. – и косовското правителство се срещнаха на форум на високо равнище във вторник (31 март) в Прищина, за да обсъдят макроикономическата и фискалната политика.
						Форумът служи като механизъм за преглед на годишния напредък в икономическото и социално развитие и на ефективността на международната помощ за Косово. Тази година във фокуса на прегледа бяха темите енергетика, търговия и промишленост, транспорт и телекомуникации и образование.
						Миналогодишната донорска конференция привлече представители от 37 страни и 16 международни организации. Участниците обещаха 1,2 млрд. евро; само ЕС обеща 508 млн. евро. 
						Косовският премиер Хашим Тачи обеща пълна отчетност за използването на донорските средства. Гарантираме на донорите отчетност за всеки похарчен цент. Като никога по-рано, бъдещето на Косово е в безопасност в европейската рамка,” каза Тачи.
						Ръководителят на Отдела за Косово на Европейската комисия, Лоурънс Мередит, изрази очакванията на донорите „Косово да координира финансирането от донорите за максимална полза за всички граждани на Косово". 
						Тачи каза, че нуждите на Косово „надминават капацитета му да финансира всички потребности”. Косовската икономика ще нараства по-бавно през следващите години поради глобалната рецесия, каза той, добавяйки, че независимо от това страната е решена да продължи реформите.
						Косово е с най-ниския БВП и най-високата безработица в Европа. Дори и осигуряването на питейна вода става по-трудно, тъй като няма налични съоръжения за пречистване на канализационните води.
						"В резултат на незадоволителното здравеопазване се е увеличила детската смъртност – три пъти по-висока от средната за Европа – а УНИЦЕФ докладва, че 10 % от косовските деца на възраст под пет години страдат от хронично недохранване,” каза Тачи.
						Макар че около 38 млн. евро ще финансират подобрения в образованието тази година, правителството „все още не може да гарантира, че косовските учащи разполагат с необходимите средства да се конкурират в глобалната икономика," каза той. Косовските власти обаче работят за членство в МВФ и Световната банка.
						Членството в тези организации „ще интегрира Косово в световната икономическа система и ще ... стимулира растежа на нашата икономика”, каза Тачи. „Това ще подобри жизнените условия за всички косовски граждани." 
						Следващата среща на форума на високо равнище се очаква през февруари 2010 г.

Гръцката туристическа индустрия ревизира целите си за 2010 г.
11/11/2003
Приблизително 150 000 нови работни места ще бъдат създадени през следващите седем години в резултат от новите цели, които правителството поставя пред гръцкия туризъм.
От Джордж Анагностопулос за Southeast European Times в Атина - 11/11/03
 
 
Министерството на развитието полага непрекъснати усилия, за да подпомага най-популярния продукт в Гърция: туризмът. Ще бъде създадена нова организация със задачата да защитава този отрасъл и интересите на легитимните компании, чиято дейност е пряко свързана с туризма.
Понастоящем Гръцката организация на националния туризъм (ГОНТ) наблюдава хотелите и ресторантите, докато новият орган ще има по-широки правомощия. На него ще бъде възложено да прави проверки по пристанища, автобусни спирки, летища, барове, клубове, плажове и други свързани с туризма обекти. Специално звено ще наблюдава дейността на казината, а друго ще поеме някои от функциите по маркетинга на ГОНТ зад граница.
Решението проправя пътя за постигане на нови цели на туристическата индустрия през 2010 г., заявява министърът на развитието Акис Цохадзопулос. Тези цели включват:
Увеличаване броя на туристите от 12 на 20 млн. годишно.
Увеличение на разходите, които прави всеки турист, на 1 020 евро (без да се включва пътуването до Гърция).
Постигане на увеличен дял на туризма от 3 % от БВП.
Укрепване на туризма чрез увеличение с 16 % на заетите в този бранш.
Увеличение на хотелските резервации на 87 млн. годишно.
Приоритетно стимулиране на хотели в развитите райони с цел увеличение на резервациите с 10 % в сравнение с данните за 2003 г.
Министерството на развитието обръща повече внимание на райони, които вече са развити и привлекателни за посетителите поради профила на средния турист - той е все по-млад и пестелив в сравнение с този от 2000 г. Концентрирайки се върху съществуващата хотелска база и райони за туризъм, министерството ще създаде възможности за привличане на по-заможни туристи, които ще харчат повече по време на своя престой.
Това ще има пряко въздействие върху пазара на работната сила. На всеки 100 легла в луксозен хотел работят средно 32 щатни служители. Броят на служителите намалява паралелно с броя на звездите, определящи рейтинга на хотела: в петзвездните хотели се падат 22 служители на 100 легла; в четиризвездните 17 служители на 100 легла. Тризвезден хотел означава 13 служители на 100 легла, докато двузвездните хотели поддържат 8 служители на 100 легла.
Правителството също така се стреми да подобри пазарните ниши, давайки помощи на отделни лица или малки предприятия, които създават пространства за селскостопански туризъм. Живописни селца и райони из цяла Гърция използват отпусканите средства за превръщане на стари имения, малки замъци и крепости в страноприемници в услуга на туристи, които предпочитат по-тиха ваканция.
В същото време се полагат усилия за стимулиране на културния туризъм от интерес на онези, които са привлечени от възможността да откриват обекти, датиращи от древна Гърция. Туризмът около естествените минерални извори, доскоро запазен за пациенти, ще бъде отворен и за спортисти, за възрастни хора и за посетители, които търсят отдих и подмладяване.

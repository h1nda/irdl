Скептицизъм, но и надежда в Букурещ след смяната на правителството
					07/02/2012
					Новото правителство идва на власт след социално напрежение и високи очаквания от населението
					От Паул Чокою за Southeast European Times от Букурещ -- 07/02/12
 
					 
						
Избраният за министър-председател на Румъния Михай Разван Унгуряну произнася реч в президентския дворец "Котрочени" в Букурещ в понеделник (6 февруари). [Ройтерс]
						Румънският президент Траян Бъсеску назначи в понеделник вечер (6 февруари) Михай Разван Унгуряну, директор на службата за външно разузнаване, за министър-председател, който да наследи на поста Емил Бок. Бок подаде оставка по-рано същия ден. 
						Новият ръководител на правителството, който вероятно ще запази повечето от министрите от предишния кабинет, поема управлението в много важен момент за румънското общество, белязан от социално напрежение заради налаганите от близо две години мерки за строги икономии и все още слаба икономика. 
						"Смятам, че приоритет номер едно за новото правителство ще бъдат усилия за възстановяване на стандарта на живот на румънците, които страдаха много в резултат на макроикономическите процеси на ребалансиране", заяви Бъсеску в телевизионно обръщение, на което той обяви наследника на Бок на поста. 
						"Правителството, което ще сформирам, се нуждае от доверието на гражданите. Моят основен приоритет е икономическата и политическа стабилизация на Румъния", добави Унгуряну. 
						Бок подаде оставка в понеделник след огромен политически натиск върху управляващата Демократично-либерална партия вследствие на безпрецедентните антиправителствени улични протести миналия месец, които обхванаха цялата страна. 
						Анализатори казват, че новият кабинет трябва да се възползва от относително спокойната обстановка вследствие на промяната в централната администрация. 
						"Очевидно новото правителство получава по-висок процент на доверие от населението в сравнение с предишния кабинет", каза за SETimes Мирча Киву, доцент по социология в Букурещкия университет. "Нека обаче имаме предвид, че процентът на одобрение на правителството на Бок беше изключително малък, което оставя на това ново правителство ограничено пространство за действия." 
						Киву, който е член основател на Румънското сдружение за маркетинг и обществено мнение, заяви, че правителството трябва да прилага политика, с която да повиши стандарта на живот и да промени начина на управление. 
						"Трябва да се вслушваме в хората по-внимателно и решенията не трябва повече да бъдат налагани, а по-скоро обсъждани с гражданите", каза той. 
						Някои изразиха надежда в новото правителство. 
						"Смятам, че тази промяна е изцяло в резултат на вътрешни политически сметки на управляващата коалиция", каза за SETimes Александру Мурджану, ревизор от Букурещ. "Все пак обаче очаквам това правителство да ни покаже, че икономическата саможертва не е била напразна. Ние си свършихме работата. Ред е те да си свършат своята. Не искаме много: просто си искаме обратно живота отпреди драстичните и несправедливи мерки за строги икономии." 
						От средата на 2010 г. насам заплатите на всички държавни служители бяха намалени с 25 %, а пенсиите бяха замразени като част от пакета от строги икономии. Тези мерки, заедно с увеличение от 5 пункта на ДДС, доведоха до сериозен спад в стандарта на живот в Румъния. 
						Аугустин Козма, пенсионер, е бил на "Университетския площад" миналия месец и е протестирал срещу мерките за строги икономии и правителството на Бок. 
						"Поне съм доволен, че гласовете ни се чуха и правителството падна. Това трябва да бъде алармен сигнал за новите хора на власт. Гледайки напред обаче, се страхувам, че тази промяна ще остане само на хартия", каза той за SETimes. 
						"За мен не става въпрос само за икономика. Надявам се, че това правителство може да покаже повече прозрачност и да докаже, че не е дошло на власт само заради политически интереси, както е било досега", каза той.

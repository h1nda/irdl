Въоръжен мъж уби шестима в босненско село
					29/05/2008
					 
						ТУЗЛА, Босна и Херцеговина (БиХ) -- В четвъртък сутринта (29 май) мъж е застрелял шестима души и е ранил седми в село Горня Липница в близост до северния град Тузла. Полицията съобщава, че 45-годишният стрелец е убил трима от съседите си в техните домове и след това е отишъл до близката автобусна спирка и е застрелял трима пътници и шофьора, който сега е в интензивно отделение. Свидетели съобщават, че стрелецът е местен жител, който е страдал от депресия. 
						Други новини -- Служители от Държавната агенция за разследване и охрана (ДАРО) са арестували в сряда (28 май) 20 души, включително полицаи и служители от паспортната служба, по обвинения в подправяне на документи за самоличност. ДАРО е извършила едновременни операции в Баня Лука, Биелина, Бръчко и Сараево, за да спре незаконната дейност в рамките на Системата за охрана и лични данни на гражданите, органа, който издава всички документи за самоличност. Дрю Енгъл, председател на отдела за организираната престъпност в държавния съд на БиХ, каза, че случаят може би засяга стотици лични карти. (Ройтерс, АФП, РТРС, Независне Новине, Дневни Аваз, Би Би Си - 29/05/08; РТРС, Фена - 28/05/08)

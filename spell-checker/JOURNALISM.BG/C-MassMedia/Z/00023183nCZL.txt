Сърбия търси подкрепата на Черна гора по въпроса за Косово
					10/07/2007
					 
						ПОДГОРИЦА, Черна гора -- Заместник министър-председателят на Сърбия Божидар Джелич посети в понеделник (9 юли) Подгорица, където потърси подкрепа по въпроса за Косово и повтори позицията на Сърбия срещу всякаква форма на независимост на провинцията. Джелич подчерта, че независимостта на Косово ще се отрази на целия регион и може да тласне Югоизточна Европа към нестабилност. В Подгорица Джелич се срещна с черногорския президент Филип Вуянович и с министър-председателя Желко Щуранович, както и с други официални лица.
						Други новини -- Сръбският министър за Косово Слободан Самарджич каза, че сръбските парламентарни партии ще започнат във вторник консултации по нова резолюция за Косово. Той заяви, че новият документ ще одобри предприетите до момента стъпки в преговорите за Косово, ще определи позицията на страната по новите събития и ще даде насоки за националната политика, включително и по новите преговори. Очаква се новата резолюция да бъде одобрена до края на месеца. (Виести, Данас - 10/07/07; Танюг, Бета, РТС, Мина, Телеграфи, РТК, РСЕ - 09/07/07)

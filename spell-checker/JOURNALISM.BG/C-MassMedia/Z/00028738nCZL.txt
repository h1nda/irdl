Турция задържа 30 заподозрени членове на „Ал Кайда”
					18/12/2008
					 
						АНКАРА, Турция -- Полицията за борба с тероризма задържа в сряда (17 декември) 30 заподозрени членове на терористичната мрежа „Ал Кайда”, половината от които в Истанбул. Властите са иззели документи и други материали в съгласувани операции. През 2003 г. активисти на „Ал Кайда" убиха повече от 60 души в поредица от бомбени атентати в Истанбул.
						Също в сряда турски прокурор обвини двама турски граждани за смъртоносното нападение срещу консулството на САЩ в Истанбул през юли. Трима турски полицаи загинаха при въоръженото нападение срещу охранителен пост пред главния вход на консулството.
						В сряда турски прокурори повдигнаха обвинения и срещу девет заподозрени членове на терористичната Кюрдска работническа партия (ПКК) за участие в двоен бомбен атентат, в който на 28 юли в Западен Истанбул загинаха 17 души. Повече от 150 души пострадаха при нападението, извършено на търговска улица в жилищен квартал.
						Междувременно в сряда, за втори пореден ден, турски военни самолети продължиха въздушните си нападения срещу позиции на ПКК в планинския район Кандил в Северен Ирак, съобщи генералният щаб. Не бе публикувана информация за щети или жертви.
						Други новини -- Германската прокуратура обвини турски гражданин във връзка с осуетен заговор за бомбени атентати срещу американски цели в Германия, предадоха медиите в сряда. Заподозреният Атила Селек бе арестуван през 2007 г. в централната турска провинция Коня въз основа на германска заповед за арест. През ноември полицията го екстрадира в Германия, за да отговаря по обвинения в участие в заговора. (Ватан, Радикал, Сабах, Хюриет - 18/12/08; Анадолска информационна агенция, Си Ен Ен Търк, Информационна агенция Доган, Хюриет, Ройтерс, АП, Гласът на Америка, РИА Новости - 17/12/08)

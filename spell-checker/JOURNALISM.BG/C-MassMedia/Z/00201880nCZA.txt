Лихвите по кредитите в Косово са най-високите в региона
					20/09/2011
					Комисията по конкуренцията в Косово разследва дали високите лихвени проценти в страната са свързани с някакво вътрешно банково споразумение.
					От Мухамет Брайшори за Southeast European Times от Прищина -- 20/09/11
 
					 
						
Банковата система в Косово е в голяма степен доминирана от "Райфазенбанк" и "ПроКредит Банк". [Ройтерс] 
						От 1999 г. насам в Косово оперират девет банки, които предлагат високи лихви по кредитите, отразяващи се негативно на икономическото развитие на страната. Това накара Комисията по конкуренцията в Косово (ККК) да проучи дали съществува споразумение между банките, или картел, който да поддържа лихвите по-високи. 
						"Косовските банки се разследват по подозрения, че са сключили картелни споразумения. Ако успеем да узнаем фактите, наказанията по Закона за конкуренцията могат да бъдат до 10 % от годишната брутна печалба," каза Осман Еюпи, ръководител на ККК, за в. "Зъри" 
						Основен двигател на банковата система са "Райфайзенбанк" и "ПроКредит Банк", които налагат по-високи лихвени проценти в Косово отколкото в страните, където са централите им. 
						"Банките в страната имат много подобни лихвени проценти и същевременно по-високи лихвени проценти от тези в региона," обясни Еюпи. 
						Мозъчният тръст от Прищина, Институтът за перспективни изследвания (Институт ГАП), е извършил тригодишно изследване на косовската банкова система, публикувано в "Банк Уоч", в което са включени сравнителни данни за най-популярните видове кредит - личен, фирмен, жилищен, селскостопански и за автомобил - предлагани от търговските банки, включително таблица със сравнителни данни за лихвените депозити. 
						Много фирми зависят от кредитите от банки, макар че високите лихвени проценти не създават благоприятни условия за развитие на бизнеса, твърдят експертите. 
						"Промените в лихвите по кредитите от 2009 г. до 2011 г. постоянно са от 9 % до 24 %, в зависимост от вида на заема. Личните заеми, заемите за автомобили или заемите за закупуване на жилища се отпускат при по-ниски лихвени проценти в сравнение с тези за фирмите и селскостопанските кредити, които съвместно съставляват 70 % от всички отпуснати в Косово заеми за последните три години," каза Рудина Херои-Пука от Института ГАП за SETimes. 
						Тя твърди, че ниските лихвени проценти биха стимулирали икономическото развитие и финансовата стабилност на Косово. 
						"Ниските лихвени проценти имат положително въздействие върху кредитното търсене, което допълнително спомага за подобряване на икономиката чрез повишени инвестиции и потребление," каза Херои Пука. 
						Лумир Абдиджику, изпълнителен директор на Института "Риинвест", каза за SETimes: "Не съществува координация между банките, чрез която те биха могли да съгласуват фиксирани лихвени проценти. Вместо това банките печелят добре; всяка има дял и няма мотивация да се конкурира с другите. Това статукво се диктува от конкурентни две или три олигополни, водещи на пазара банки в страната," каза той. 
						Абдиджику добави, че правителството трябва да предприеме стъпки, които да позволят промяна в банковата система, едновременно с укрепване на финансовата стабилност. 
						"Одобряването на закон за писмата със стойност, позволяваща издаването на съкровищни бонове, е първата стъпка в тази посока. Второ, за да се намали риска при кредитиране, бих казал, че функционалността на съда е необходимо условие. И накрая, кадастралната регистрация би позволила ипотеките на имоти сериозно да увеличат търсенето на кредити и да намалят лихвените проценти," каза Абдиджику. 
						Според доклада на "Банк Уоч" финансовата криза в Косово е накарала банките да бъдат по-предпазливи при отпускането на заеми миналата година, но все пак е навредила. 
						"Глобалната финансова криза засегна лошо косовската икономика и качеството на банковите кредитни портфейли. Сега лошите кредити представляват 5,9 % от всички кредити, сравнено с 4,4 % през 2009 г. и 3 % през 2008 г. Банките разглеждат ръста на лошите кредите като рисков фактор, което също доведе до повишаване на лихвените проценти през 2011 г." каза Херои-Пука.

Лидери от 17 европейски страни се срещнаха в Румъния
28/05/2004
По време на двудневна среща на високо равнище президентите на 17 страни от Централна и Югоизточна Европа подчертаха значимостта на разширяването на ЕС и ролята му за преодоляване на национализма и за разпространяване на демократичните ценности.
От Овидиу Барбулеску за Southeast European Times от Констанца -- 28/05/04
 
 
Лидерите на 17 страни позират за обща снимка на срещата си на високо равнище в Мамая, Румъния, в четвъртък (27 май). Акцентите на двудневната среща са разширяването на ЕС и стабилността на Балканите. [АФП]
Президентите на страни от Централна и Югоизточна Европа се събраха в румънския черноморски курорт Мамая в четвъртък (27 май) на двудневна среща по въпросите на бъдещето на ЕС. Те призоваха съюза да остави вратите си отворени за всички европейски държави - особено от Югоизточна Европа и Балканите - които са в състояние да отговорят на изискванията.
"Всички европейски държави трябва да намерят своето място в сърцето на съюза веднага щом изпълнят критериите за присъединяване", каза пред участниците австрийският президент Томас Клестил.
На срещата присъстват президентите на Албания, Австрия, България, Босна и Херцеговина, Хърватия, Чехия, Германия, Унгария, Македония, Молдова, Полша, Румъния, Сърбия и Черна гора, Словакия, Словения и Украйна. Италианският президент Карло Адзелио Чампи, който не можа да пристигне поради здравословни проблеми, изпрати писмо, в което се казва, че "никакви политически позиции или юридически прегради не могат да забавят или спрат" европейската интеграция.
Държавните глави бяха единодушни, че европейската интеграция е от полза както за присъединяващите се страни, така и за по старите страни членки, и че тя позволява на ЕС да укрепи своето икономическо и политическо влияние на международно ниво. Те подчертаха ролята на ЕС за преодоляване на национализма и за разпространяване на човешките права и демократичните ценности, както и за премахване на разликите в степента на развитие на страните.
По време на втория ден от срещата на върха участниците обсъдиха стабилността на Балканите, регионалната транспортна инфраструктура, развитието на малките и средни предприятия и начините за привличане на чужди инвестиции в региона. Очаква се румънският президент Йон Илиеску, който председателства дискусиите, да предложи идеята за изготвяне на стратегия за развитие на инфраструктурата по оста Север-Юг.
Това е 11-ата среща от такъв характер, като началото на тази инициатива бе положено през 1993 г. от президентите на Австрия, Германия, Чехия и Унгария. Благодарение на европейската интеграция се изградиха нови взаимоотношения между държавите участнички в този процес и така постепенно броят на участниците в срещите нарасна до 17 държави.
Този черноморски курорт за първи път е домакин на такава голяма среща на политически лидери и румънските власти въведоха строги мерки за сигурност. Почти 5 000 полицаи и жандармеристи охраняват форума.

Албанците се отправят към избирателните урни, за да определят бъдещите реформи
					05/05/2011
					В навечерието на изборите в края на седмицата акцентът е както върху процеса, така и върху резултатите. 
					От Линда Карадаку за Southeast European Times от Тирана -- 05/05/11
 
					 
						
Прелюдията към изборите в неделя (8 май) бе изпълнена с ожесточени дебати и неочаквани политически удари. [Ана Пекмези/SETimes]
						Според президента Бамир Топи изборите в неделя трябва да отбележат утвърждаването на нова фаза в демократичната стабилност. 
						Едномесечната кампания обаче бе помрачена от насилие и размяна на клевети между двете най-големи партии в страната - Демократическата партия (ДП) на премиера Сали Бериша и опозиционната Социалистическа партия (СП), ръководена от Еди Рама. 
						Двамата държаха страната в политически блокаж, който продължава от изборите през юни 2009 г., оспорвани от СП. 
						"8 май е много важен за страната и албанците трябва да разберат значението на тези избори," каза на 27 април посланикът на ОССЕ Ойген Волфарт. 
						Бериша призова институциите, участващи в изборния процес, да съблюдават и прилагат строго избирателния закон. Той обещаваше на привържениците си икономическо развитие и прилагане на реформи, които да поведат страната към интеграция в Европа. 
						ДП основа кампанията си на обещания за осъществяване на "всички проекти" на местно равнище с подкрепата на централното правителство. Рама казваше на своите поддръжници, че неговата коалиция не е базирана на идеология и обединява албанците извън лявото и дясното пространство и отвъд партийните граници. 
						"В продължение на 50 години албанците изпитват на гърба си последиците от обещанието за земен рай, а днес те изпитват ежедневно как икономическият рай, обещаван от Сали, чрез обещания за щастие, е следван от икономически ад," каза Рама пред последователите си. 
						СП постоянно се оплаква от избирателните списъци и решенията на Централната избирателна комисия, вземани с мнозинство без гласовете на опозицията. 
						СП също така съди ръководството на Службата по гражданска регистрация и трима общински лидери за злоупотреба със служебно положение, фалшифициране на документи и изборни резултати, както и нарушаване на правото на гласуване, все във връзка с избирателните списъци. 
						"Не само че инцидентите са повод за безпокойство, но хората се безпокоят също от упражняването на натиск върху държавната администрация за избирателните списъци в противоречие с правните решения на Централната избирателна комисия, потвърдени като такива от Избирателната колегия," каза заместник-лидерът на СП Армандо Субаши за SETimes. 
 
						Социалистическият депутат добавя, че това са сигнали, че изборите няма да се проведат в съответствие със стандартите. 
						Най-голямата битка е в Тирана, където Рама ще се кандидатира за четвърти мандат срещу Лулзим Баша, кандидат на ДП и бивш министър на вътрешните работи.
						Представителят на ДП Алдо Бумчи каза за SETimes, че Баша води гражданска кампания. "Баша не се занимаваше с обвинения, а [по-скоро] с проблемите на гражданите, за разлика от Рама, който обяви изборите за политически. Баша въвлече Рама в гражданска кампания." 
						Бумчи подчерта също волята на мнозинството за свободни и честни избори.

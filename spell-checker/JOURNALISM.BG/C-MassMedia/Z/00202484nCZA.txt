Борбата за свобода на словото в Сърбия продължава
					30/03/2012
					Подписалите петицията за отстраняване на директора на Националната библиотека смятат, че се превръщат в мишени на политическия елит.
					От Ивана Йованович за Southeast European Times от Белград – 30/03/12
 
					 
						
Националната библиотека на Сърбия ще има нов директор след освобождаването на Сретен Угричич. [Нада Божич/SETimes]
						Месеци след публикуването на предизвикала полемика статия в интернет интелектуалците и политическият елит на Сърбия продължават битката за свобода на словото. 
						На 11 януари Андрей Николаидис - съветник на председателя на парламента на Черна гора Ранко Кривокапич - публикува на уебсайта „Аналитика“ статия под заглавие „Какво остана от Велика Сърбия“. Визирайки посещение в Баня Лука по повод честването на Деня на Република Сръбска, Николаидис написа: „Щеше да е цивилизована крачка напред, ако в залата, където неотдавна беше отпразнувана 20-годишнината на Република Сръбска, бяха донесени динамит и пушки“. 
						Статията доведе до конфронтация между сръбските власти и местните интелектуалци. 
						„В нажежената атмосфера членовете на Форума на писателите, както и много други, подписали тяхната петиция, бяха предизвиквани, обиждани и обвинявани за всякакви неща“, каза сръбският писател и преводач Владимир Арсениевич за SETimes. 
						Малко след публикуването на статията на Николаидис Белград поиска той да бъде освободен. Кривокапич отказа. 
						Сръбският Форум на писателите изготви петиция, в която настоя за спиране на медийната кампания срещу Николаидис. Петицията беше подписана от Николаидис и Сретен Угричич, директор на Народната библиотека на Сърбия. 
						Заради подписа си Угричич стана първият представител на интелектуалния елит, който беше наказан за това, че публично е изразил своето становище. 
						Угричич, който този месец напусна страната, беше освободен от поста на извънредно заседание на правителството на 20 януари по инициатива на министъра на вътрешните работи Ивица Дачич и министъра на образованието Жарко Обрадович – и двамата високопоставени функционери на Социалистическата партия на Сърбия. 
						„В Америка всеки, който изрази подкрепа за терористичен акт, ще бъде арестуван след две минути. Тези изявления са арогантни и не мога да разбера това, че някой се оплаква, защото никой не е бил убит. Това е подкрепа за тероризма. Не мога да повярвам, че директорите на държавни институции могат да говорят по този начин и да не осъзнават политическите нюанси“, каза Дачич. 
						По инициатива на Форума на писателите и с подкрепата на учени, творци и други граждани петицията за възстановяване на Угричич на заемания от него пост беше подписана от повече от 1 000 местни и чуждестранни граждани. 
						Саша Миркович, председател на Асоциацията на независимите електронни медии, заяви, че със заменянето на Угричич интересът на политиците към Николаидис е спрял. 
						„Не вярвам, че след смяната на Угричич някой от подписалите петицията ще бъде заплашен от правителството“, каза Миркович за SETimes. 
						Според Борка Павичевич, писател и директор на белградския Център за културно обеззаразяване, освобождаването на Угричич не може да бъде отделено от политическия сценарий и представлява унищожаване на обществената библиотека и непрекъснатото развитие. 
						„Това показва отношението към „критичната култура“. Разликата между политическия елит и критичния потенциал в страната нараства с всеки изминал ден и това е основният проблем“, каза Павичевич за SETimes. 
						Бранка Пърпа, сътрудник в Института за съвременна история на Сърбия, е подкрепила петицията за свобода на мисълта и словото, както и тази за Угричич. 
						Като бивш директор на Историческия архив на Белград тя каза, че Дачич, както и други от режима на Милошевич, не са хора, заслужили доверие с моралните си качества, нито имат моралното право да вземат страна по каквито и да е въпроси на гражданското общество. 
						„Действията на сръбското правителство обиждат не само нашата интелигенция, но и всички жертви, които направихме в борбата срещу режима на Милошевич. След толкова много смърт вече не се страхуваме от тях. Изглежда обаче, че те все още се страхуват от нас“, каза Пърпа за SETimes. 
						Списъкът на членовете на форума се проверява за потенциални нови жертви на този „опит“ за чистка. 
						„Представете си - всичко това се случва в държава, чиято столица се стреми да получи номинация за Европейска столица на културата през 2020 г.“, каза Арсениевич. 
					
				
			
					 
					
 
 

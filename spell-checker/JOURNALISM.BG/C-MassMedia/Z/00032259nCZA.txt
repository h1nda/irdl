Сърбия се стреми да получи добра оценка за сътрудничеството си
					06/11/2009
					Сръбски официални представители изразиха надежда в четвъртък, че главният прокурор на ООН Серж Брамерц ще даде положителна оценка на сътрудничеството на страната с трибунала в Хага, което е от ключово значение за кандидатурата на Белград за членство в ЕС.
					(АП, АФП, Ройтерс, ДПА, Бета, Б92, Правителството на Сърбия, Европейски парламент - 05/11/09; АФП - 04/11/09; АП - 03/11/09)
 
					 
						
Сръбският прокурор за военни престъпления Владимир Вукчевич заяви в сряда (4 ноември), че се надява докладът на ООН да признае "пълното сътрудничество" на неговата страна в опитите двамата бегълци от правосъдието да бъдат изправени пред съда. [АФП]
						Сръбските лидери увериха в четвъртък (5 ноември) главния прокурор на ООН Серж Брамерц, че Белград полага всички усилия за залавянето на останалите двама обвиняеми във военни престъпления, които се издирват от Международния наказателен съд за бивша Югославия (МНСБЮ). 
						Сърбия "активно издирва" бившия босненски сръбски военен командир Ратко Младич и бившия хърватски сръбски лидер Горан Хаджич, се казва в изявление на президента Борис Тадич, направено след разговорите му с Брамерц. 
						В сряда Брамерц пристига на двудневно посещение в Белград, за да направи преглед на сътрудничеството на Сърбия с Трибунала в Хага, включително и на усилията за залавяне на бегълците. Брамерц трябва да докладва по този въпрос пред Съвета за сигурност на ООН следващия месец. 
						Според последно променения обвинителен акт на МТБЮ срещу Младич, който се състои от 15 точки, той е обвинен във военни престъпления, извършени по време на конфликта от 1992-1995 г. в Босна и Херцеговина (БиХ), в това число преследвания, изтребление и убийство, депортиране, нечовешки действия и вземане на заложници. Срещу него са повдигнати и две обвинения в геноцид заради предполагаемата му роля в клането в Сребреница през 1995 г., при което бяха убити над 7 000 босненски мъже и момчета мюсюлмани, и 43-месечната обсада на Сараево. 
						Бившият началник на сигурността по времето на Младич заяви пред белградски съд през юни, че най-издирваният обвиняем във военни престъпления в Европа е живял до 2002 г. в Сърбия под закрилата на армията. 
						Смята се, че той и Хаджич, който е обвинен във военни престъпления за ролята му по време на конфликта през 1991-1995 г. в Хърватия, се укриват в Сърбия. 
						Арестуването на двамата бегълци е "приоритет на сръбското правителство", заяви премиерът Мирко Цветкович след срещата си с Брамерц в четвъртък. 
						Главният прокурор на ООН "изрази задоволство от нивото на сътрудничество, което Сърбия оказва на Трибунала, и даде висока оценка на ефективността на всички компетентни органи", се отбелязва в изявление на правителството. 
						По време на посещението си Брамерц се срещна също с ръководителя на Съвета на Сърбия за сътрудничество с МНСБЮ, Расим Ляич, и с прокурора на страната за военни престъпления Владимир Вукчевич. 
						 "И двамата се съгласихме, че почти няма открити въпроси във връзка с достъпа до архиви, достъпа до документи, както и по отношение на освобождаването на свидетели от задължението да пазят тайна", каза Ляич за белградската осведомителна агенция „Бета” след разговорите си с Брамерц. "Единственият въпрос, който остава открит, е въпросът за арестуването на двамата заподозрени." 
						Пълното сътрудничество с МНСБЮ е ключово условие за процеса на интеграция на Сърбия в ЕС. 
						В интервю за „Ройтерс” в четвъртък Вукчевич посочи, че Сърбия има "политическата воля", да изпълни това изискване. Той също така изрази увереност, че "Младич ще бъде арестуван до края на годината", въпреки че според скорошно проучване мнозинството от сърбите са против неговото залавяне. 
						Сръбският прокурор изрази надежда, че в предстоящия си доклад Брамерц ще признае "пълното сътрудничество" на неговата страна в усилията двамата бегълци да бъдат изправени пред съда. Той също така заяви за „Ройтерс”, че в най-скоро време ще бъдат задържани още 16 лица. Те са заподозрени в участие в убийствата на общо 45 души в три отделни случая по време на конфликтите в БиХ и Хърватия. 
						През април 2008 г. Сърбия подписа Споразумение за стабилизация и асоцииране (ССА) със Съюза, основна първа стъпка към евентуално членство в 27-членния блок, както и Временно търговско споразумение. Двете споразумения все още не са влезли в сила. 
						Според Европейската комисия ССА ще бъде внесено за ратифициране в парламентите, а временното споразумение ще започне да се прилага веднага след като лидерите на ЕС решат, че Сърбия оказва пълно сътрудничество на МНСБЮ.

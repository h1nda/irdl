Гюл заяви, че Турция ще критикува Израел, ако това е необходимо
					19/10/2009
					 
						АНКАРА, Турция -- В неделя (18 октомври) президентът Абдула Гюл заяви, че Анкара ще продължи да критикува Израел, ако той допуска "грешки". "Турция е една от малкото държави в света, които имат добри отношения както с Израел, така и с Арабския свят", каза Гюл в интервю за държавната електронна медия ТРТ. "Това обаче не значи, че Турция няма да надига глас срещу грешките, ако бъдат правени такива. Не трябва да се мисли, че Турция ще си премълчава", каза Гюл.
						Отношенията между Турция и Израел са обтегнати от януари, когато Анкара разкритикува израелската военна операция в Ивицата Газа. Напрежението нарасна миналата седмица, когато Турция изключи Израел от редовни военни учения, на които тя е домакин. Малко след това Израел разкритикува Турция във връзка със сериал, излъчен по държавната телевизия, който представя израелските войници като брутални убийци на деца.
						Размяната на реплики във връзка с това продължи и тази седмица. Израелската верига от кафенета "Илан" съобщи, че е престанала да предлага турско кафе, докато отношенията между двете страни не се подобрят. Междувременно националният въздушен превозвач ElAl съобщи в неделя, че асоциацията на неговите служители, както и тези на няколко други големи израелски компании, са решили да спрат субсидирането на ваканциите на своите членове в Турция по време на еврейската пасха. (АФП, Прес ТВ, Аарец - 18/10/09)

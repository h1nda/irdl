Парламентът: "Сърбия ще "отговори" на всяка страна, която признае Косово."
					25/07/2007
					 
						БЕЛГРАД, Скопие -- Във вторник (24 юли) парламентът уведоми международната общност, че Сърбия ще предприеме мерки срещу всяка страна, която признае независимостта на Косово. Законодателите приеха декларация, която призовава правителството "незабавно и енергично да отговори на действия от страна на който и да е международен субект, насочени към застрашаване на суверенитета и териториалната цялост" на Сърбия. Парламентът предупреди, че независимо Косово би имало "непредвидими последствия за регионалната стабилност". Резолюцията бе внесена от правителството. 
						В обръщение към законодателите министър-председателят Воислав Кощуница се зарече, че провинцията никога няма да стане независима. Той определи неотдавнашното оттегляне на проекторезолюцията на Съвета за сигурност на ООН като победа за Сърбия и подкрепящата я Русия. Единственият глас против в парламента бе този на Владан Батич, чиято Либерална партия твърди, че независимостта на Косово е неизбежна. Той обвини Кощуница в подстрекателство към война. 
						Междувременно шестчленната Контактна група проведе среща във Виена в сряда, за да обсъди как ще наблюдава 120-те дни на преговори между Белград и Прищина. (Дейли Телеграф, Евронюз, Блиц, Политика, Вечерне Новости - 25/07/07; Синхуа, Ройтерс, Дойче Веле, РТС, Танюг, Бета, АП, Евронюз - 24/07/07)

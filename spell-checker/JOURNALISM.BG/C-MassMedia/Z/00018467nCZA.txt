Лидери от ЮИЕ се договориха да засилят сътрудничеството си и връзките с ЕС
					05/05/2006
					В четвъртък в Солун лидерите на десет страни от Югоизточна Европа приеха декларация, с която потвърждават желанието си за евроатлантическа интеграция и за по-широко регионално сътрудничество.
					(AП, AФП, ЮПИ, AKИ, AНA-MПA, ХИНА, Макфакс, Търкиш Прес, Уеб сайт на българското правителство - 04/05/06)
 
					 
						
Гръцкият премиер Костас Караманлис (в средата) разговаря с колегите си от Хърватия и Румъния -- Иво Санадер (вляво) и Калин Попеску Търичану -- по време на срещата на върха на ПСЮИЕ в Солун в четвъртък (4 май). [Гети Имиджис]
						В четвъртък (4 май) държавните и правителствени ръководители на страните от Процеса за сътрудничество в Югоизточна Европа (ПСЮИЕ) изразиха категоричния си стремеж към евроатлантическа интеграция, засилване на връзките с ЕС и разширяване на цялостното регионално сътрудничество. 
						"Работим за превръщането на региона в европейска зона на стабилност, сътрудничество и просперитет," се казва в декларацията, приета на срещата. Декларацията под надслов "Заедно в Европа" определя присъединяването към ЕС за основна цел на страните от региона. 
						ПСЮИЕ, създаден по време на среща в София през 1996 г., включва Албания, Босна и Херцеговина (БиХ), България, Хърватия, Гърция, Македония, Румъния, Сърбия и Черна гора и Турция. Молдова, която присъстваше на срещите на ПСЮИЕ като наблюдател, в сряда бе приета за пълноправен член на вече десетчленната група. 
						Гърция единствена от тези страни е членка на ЕС. По график България и Румъния трябва да се присъединят към Съюза през януари 2007 г., а Хърватия и Турция започнаха присъединителните си прегвоори през октомври. Македония очаква дата за започване на присъединителните си преговори, докато Албания, БиХ и Сърбия и Черна гора се намират в началните фази на процеса на интеграция в ЕС. 
						Участниците в срещата на върха в Солун се споразумяха преговорите за разширяване на Централноевропейското споразумение за свободна търговия (ЦЕФТА), което в момента включва България, Хърватия, Македония и Румъния, да приключат до края на септември. Новият пакт за свободна търговия ще включва също Албания, БиХ, Молдова, Сърбия и Черна гора и провинция Косово и ще замени лабиринта от действащи двустранни споразумения за свободна търговия. 
						Лидерите бяха единодушни, че е необходимо институционално укрепване на ПСЮИЕ, за да се гарантира, че той ще може да поеме някои от задълженията на Пакта за стабилност, да се занимава с въпроси, които пряко интересуват и засягат региона и да увеличи перспективите за членство в ЕС. 
						В четвъртък транспортните министри на страните членки на ПСЮИЕ подписаха в Солун споразумение за железопътен транспорт, с което се поставят основите за изграждане на регионална мрежа в този район на Европа, известен с некачествените си ж. п. услуги, съобщи гръцката новинарска агенция AНA-MПA. Споразумението поредвижда развитие на общо 16 ж. п. оси на Балканите, с което ще се намали времето за пътуване и ще се ускорят граничните проверки чрез високотехнологичен полицейски и митнически контрол в самите влакове. 
						Извън формата на форума бяха проведени няколко двустранни срещи, включително между премиерите на Гърция и Турция, Костас Караманлис и Реджеп Тайип Ердоган. Като отбелязаха подобряването на диалога между Атина и Анкара през последните години, двамата лидери се съгласиха, че е необходимо по-нататъшно разширяване на двустранните връзки, и си поставиха за цел обемът на двустранната търговия да достигне 5 млрд. долара през следващите години. 
						Срещата в Солун отбеляза и края на гръцкото председателство на ПСЮИЕ. Хърватия ще бъде начело на организацията до май 2007 г., когато едногодишното ротационно председателство се поема от България.

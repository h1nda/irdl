Хърватия бе домакин на среща на върха, посветена на ЮИЕ
					20/07/2006
					Лидери и политически деятели от цяла Югоизточна Европа се срещнаха по-рано този месец в Хърватия на среща на върха по въпросите на регионалната сигурност и интеграцията в ЕС и НАТО.
					От Кристина Чук за Southeast European Times от Загреб – 20/07/06
 
					 
						
Двудневна среща на върха по въпросите на регионалната сигурност и по-нататъшното разширяване на ЕС бе открита на 9 юли в Дубровник. [Гети Имиджис]
						По-рано този месец Дубровник посрещна важни политически фигури от региона на Югоизточна Европа, които участваха в среща на върха по въпросите на сигурността и интеграцията. Общо 80 официални лица, представляващи над 40 страни и международни организации, присъстваха на двудневната среща, която започна на 9 юли. 
						Участниците обсъдиха бъдещето на региона и ролята му в съвременния политически свят. Специално бяха разгледани основните цели за членство в ЕС и НАТО. 
						Сред участниците бяха премиерите на Албания, Босна и Херцеговина, Черна гора и Сърбия, както и домакините на събитието -- хърватският президент Степан Месич и премиерът Иво Санадер. Присъстваше и казахстанският президент Нурсултан Назърбаев. 
						В обръщенията си към участниците Месич и Санадер определиха интеграцията в ЕС и НАТО като национален приоритет за Хърватия. Месич призова също всички страни от ЮИЕ да забравят политиката на разделение в миналото и да гледат напред към едно по-светло бъдеще. 
						В речта си Санадер каза, че мечтае един ден турист или бизнесмен да може да шофира по целия път от Виена до Истанбул, без да трябва да спира на никакви гранични контролни пунктове. "Нека само да си представим какъв ефект ще има тази уникална форма на свобода върху силата и благосъстоянието на Европа," каза той. 
						Макар на Балканите все още да има проблеми, важно е предложените за тях решения да не създават нови кризи, казаха участниците. Те се съгласиха също, че страните трябва да работят заедно за решаването на проблемите, но договорените решения трябва да се прилагат от националните, а не от външни институции. 
						Защитата на малцинствата също бе сред обсъжданите въпроси, като много от участниците наблегнаха на политическите и икономическите ползи от интегрирането на малцинствата и от еднаквото отношение към тях. Бе отправен и призив към по-големите страни, включително тези, които вече са част от ЕС, да покажат на по-малките страни пътя напред и да им помагат, доколкото е възможно. 
						Срещата завърши оптимистично, като бе направено общото заключение, че Югоизточна Европа най-сетне върви в положителна посока и я очаква светло бъдеще.

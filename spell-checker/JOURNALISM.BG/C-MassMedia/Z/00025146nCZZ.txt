Дипломатически дневник: Чешкият външен министър посети Косово
					15/01/2008
					Външният министър на Чешката република Карел Шварценберг се срещна в понеделник с косовския президент Фатмир Сейдиу и с премиера Хашим Тачи. Още в дипломатическите новини: турският премиер Реджеп Тайип Ердоган е в Испания за форума на Алианса на цивилизациите.
					 
						
Косовският премиер Хашим Тачи (вдясно) и чешкият министър на външните работи Карел Шварценберг говорят на пресконференция в Прищина в понеделник (14 януари). [Лаура Хасани]
						Външният министър на Чешката република Карел Шварценберг заяви пред косовския премиер Хашим Тачи по време на среща в Прищина в понеделник (14 януари), че страната му "ще реагира на декларацията за независимост на Косово в хармония с останалите страни, членки на ЕС". Освен това Шварценберг подчерта важността на плана на ЕС да изпрати 1 800 свои цивилни служители в Косово на мястото на мисията КФОР и каза, че Чехия ще участва в мисията на ЕС, така както е участвала и в КФОР. Външният министър се срещна също с косовския президент Фатмир Сейдиу, председателя на парламента Якуп Красничи и заместник-началника на ЮНМИК Лари Росин. 
						*** 
						Италия няма политика на прогонване на незаконните имигранти или на такива, заподозрени в престъпна дейност, каза в сряда (9 януари) италианският външен министър Масимо д'Алема по време на среща с румънския си колега Адриан Чорояну в Букурещ. Двамата министри подписаха обща декларация за сътрудничество между страните, подновявайки стратегическото си партньортство от април 1997 г.
						*** 
						Руският президент Владимир Путин ще посети България в четвъртък (17 януари) и петък. Предстои да бъдат подписани редица икономически спогодби, включително договор за учредяване на компания за изграждане на нефтопровода Бургас-Александруполис. 
						*** 
						
Турският премиер Реджеп Тайип Ердоган пристигна на официално посещение в Испания в неделя (13 януари) по покана на своя испански колега Хосе Луис Родригес Сапатеро. Ердоган ще вземе участие в първия форум на Алианса на цивилизациите във вторник и сряда. Очаква се да присъстват над 350 гости от 70 страни, сред които и генералният секретар на ООН Бан Ки Мун. 
						*** 
						
Сръбският външен министър Вук Йеремич бе в Берлин в четвъртък (10 януари) за разговори с германския си колега Франк Валтер Щайнмайер. Двамата бяха единодушни, че бързото подписване на Споразумението за стабилизция и асоцииране между Сърбия и ЕС би било в интерес на всички. Щайнмайер обаче подчерта, че одобряването на споразумението зависи от пълното сътрудничество с Трибунала на ООН за военни престъпления в Хага. 
						*** 
						Председателят на парламента на Република Сръбска (РС) Игор Радойчич и сръбският му колега Оливер Дулич подписаха споразумение за парламентарно сътрудничество в сряда (9 януари). То включва сътрудничество в 13 области, в т. ч. образование, реформа на пенсионното осигуряване, икономически въпроси и европейска интеграция.
						
(Различни източници -- 08/01/08-15/01/08)

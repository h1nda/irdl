Белград е шокиран от видеозаписа от Сребреница, арестува предполагаемите екзекутори
					03/06/2005
					Сръбските власти арестуваха бивши членове на военизирания отряд "Скорпиони", след като бяха разпространени видеокадри, показващи екзекуции на пленени мюсюлмани в Сребреница през 1995 г. 
					От Душан Косанович за Southeast European Times от Белград -- 03/06/05
 
					 
						
Видеозаписът, показан от прокурорите в сряда (1 юни) на съдебния процес срещу бившия югославски президент Слободан Милошевич, шокира Сърбия. [АФП]
						На съвместна пресконференция в четвъртък (2 юни) заедно с гостуващия прокурор на ООН за военни престъпления Карла дел Понте сръбският премиер Воислав Кощуница обяви, че няколко души са арестувани за предполагаемото им участие в екзекутирането на пленени мюсюлмани в Сребреница през 1995 г. Този ход бе предприет, след като пред трибунала на ООН за военни престъпления в Хага бе показан видеоматериал, на който членове на военизирания отряд "Скорпиони" убиват шестима босненски мюсюлмани. 
						"Бруталното, коравосърдечно и позорно престъпление", извършено преди десет години, ще бъде огласено пред обществеността в пълни подробности, веднага щом властите получат достатъчно информация, каза Кощуница. "Мисля, че за нашето общество е много важно, че реагирахме бързо," добави той. 
						Дел Понте похвали бързата реакция на сръбското правителство, като я нарече "блестяща операция". Тя благодари на правителството, като обаче го помоли със същата бързина да арестува и екстрадира издирваните от трибунала лица. 
						Видеоматериалът, който прокуратурата показа в сряда на съдебния процес срещу бившия югославски президент Слободан Милошевич, потресе цяла Сърбия, в която според последните проучвания на общественото мнение повече от половината от населението все още не приема като факт масовите убийства в Сребреница. На кадрите се вижда как униформени свалят мъже от камион, завеждат ги до горист хълм -- който според прокурорите от ООН се намира в планината Трескавица, близо до военновременната столица на босненските сърби Пале -- и после ги разстрелват в гръб с автомати. Двама пленници са екзекутирани, след като преди това им е заповядано да пренесат телата на останалите до една плевня. 
						"Сърбия е дълбоко потресена," каза президентът Борис Тадич. "Тези кадри са доказателство за едно чудовищно престъпление, извършено срещу хора с различна религия. А виновниците досега се разхождаха като свободни хора." 
						Министърът на Сърбия и Черна гора по човешките права и правата на малцинствата Расим Ляич каза, че правителството знае за видеокадрите от десет дни, но е реагирало едва в сряда поради текуща досъдебна процедура. "Това, което бе изненада за [сръбската] прокуратура, бе представянето на видеозаписа пред трибунала, което не бе планирано. Това ускори следствената процедура," каза той. 
						В свое изявление Тадич каза, че е готов да посети Сребреница и да отдаде почит на жертвите. Едва когато признае и разкрие фактите за престъпленията и поеме колективната вина, страната може да стане кандидат за ЕС, каза той. 
						Междувременно външният министър на Сърбия и Черна гора Вук Драшкович каза, че дълг на нацията е да изправи пред правосъдието тези, които са извършили престъпления. 
						"Тези, които видяхме на видеозаписа да убиват невъоръжени младежи от Сребреница, организаторите и ръководителите на подобни и други престъпления са извършили и възможно най-тежкото престъпление срещу сръбския и черногорския народ," каза Драшкович. 
						Десетгодишнината от клането в Сребреница ще бъде отбелязана в средата на юли. Времето ще покаже дали основните заподозрени -- бившият лидер на босненските сърби Радован Караджич и военновременният главнокомадващ Ратко Младич -- ще бъдат дотогава изправени пред съда. 
						Според наблюдатели излъчването на този въздействащ видеоматериал ще събуди сръбската общественост, която досега не желаеше да се изправи лице в лице със своето минало. Мнозина продължават да смятат обвиняемите във военни престъпления за герои. Наблюдателите обаче подчертават, че няма нищо героично в това да разстрелваш пленници в гръб.

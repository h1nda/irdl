Командващият на КФОР: "Икономиката е ключ към стабилността на Косово"
					21/11/2005
					 
						СОФИЯ, България -- Подобряването на икономическите перспективи за населението на Косово е от решаващо значение за стабилността в провинцията, заяви командващият на КФОР генерал-лейтенант Джузепе Валото в изявление пред конференция по въпроси на сигурността в София в неделя (20 ноември). "Най-голямата ми грижа е икономическата ситуация в Косово. В голямата си част населението среща изключителни трудности в тази област," каза той. 
						Бедността, безработицата и липсата на чужди инвестиции разпалват етническите напрежения и способстват за корупцията, престъпността и насилието, каза Валото, като призова за приемане на дългосрочна стратегия за осигуряване на икономическо развитие. Командващият на КФОР отново подчерта, че НАТО няма да толерира никакво насилие в Косово, и каза, че алиансът е засилил присъствието си там в очакване на началото на преговорите за статута на провинцията. (Ройтерс, РСЕ, Танюг, Фокус - 20/11/05)

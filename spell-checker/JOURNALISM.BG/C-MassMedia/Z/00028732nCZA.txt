Косово и съседните страни се подготвят за последиците от световната финансова криза, като предлагат агресивни стратегии
					18/12/2008
					Косово и съседните страни вече усещат последиците от световната икономическа криза. Според експерти, за да преодолее кризата, страната се нуждае от активна стратегия.
					От Беса Бекири за Southeast European Times от Прищина – 18/12/08
 
					 
						
Строителен работник на площадка край Прищина. Властите в Косово и съседните балкански държави твърдят, че световната икономическа криза се отразява на местните икономики. [Гети Имиджис]
						Разпространяващата се световна криза достигна до Косово и нейните съседки. Пенсионният спестовен фонд, който имаше вложения на сриналите се международни фондови пазари, продължи да губи милиони евро. Представители на фонда заявиха за КТВ, че само през септември загубите възлизат на 22,3 млн. евро. 
						В началото на ноември правителството на Косово одобри своя бюджет за финансовата 2009 г., чрез който наблюдатели очакват да бъдат изразходвани 1,43 милиарда евро. Министърът на икономиката и финансите Ахмет Шала заяви, че предвид продължаващата криза правителството е заделило 200 млн. евро като предпазна мярка. 
						Министърът на търговията и промишлеността Лутфи Жарку заяви за косовската осведомителна агенция “Икономика”, че световната криза е пагубна за привличането на чуждестранни инвестиции в Косово. 
						Друг признак за слабост на борещата се икономика на Косово е спадът в активността на малките предприятия. Според доклад от четвъртък (18 декември) на “Интер Прес Сървис” министерството на Жарку е изчислило, че "около 50 %" от 90-те хиляди малки предприятия, регистрирани в Косово, "не извършват дейност". Сафет Герджалиу от Косовската търговска камара определя този брой като признак за "криза". 
						В съседна Албания министър-председателят Сали Бериша каза за Balkan Insight, че отрицателният ефект ще се усети както при преките чуждестранни инвестиции, така и при постъпленията от емигранти. 
						Като превантивна мярка Централната банка на Албания съобщи, че ще ограничи размера, който чуждите банки, опериращи в Албания, могат да инвестират в своите майчини дружества. 
						Сред другите балкански страни Македония търпи последиците от срива в цените на металите и текстила, две от основните пера в нейния износ. 
						Сръбският премиер Мирко Цветкович прогнозира 4 % спад в БВП на неговата страна през 2009 г., в контраст с неотдавна отбелязания 7-процентен рекорден годишен ръст на БВП. 
						Фран Нази, албански експерт към Института по управление “Изток-Запад”, е сред специалистите, които препоръчват активна стратегия, включваща конкретни мерки. Сред тях са "временно спиране на приватизацията на оперативната среда и големите предприятия", създаване на “фонд за подпомагане при временна безработица" и "преговори с големи международни кредитни институции за предоставяне на извънредна финансова помощ".

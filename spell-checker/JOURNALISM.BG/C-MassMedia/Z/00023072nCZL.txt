Дел Понте ще остане на поста си в Трибунала до края на годината
					29/06/2007
					 
						СТРАСБУРГ, Франция -- Главният прокурор на Трибунала на ООН за военни престъпления Карла дел Понте каза в четвъртък (28 юни), че по всяка вероятност ще остане на поста си до края на годината. "Моят мандат изтича в края на септември, но генералният секретар на ООН ме помоли да остана още три месеца", каза Дел Понте пред репортери по време на визита в Съвета на Европа в Страсбург, Франция. Смята се, че удължаването на мандата й ще даде повече време на международната общност да й намери заместник. 
						В своята реч пред Парламентарната асамблея на Съвета на Европа (ПАСЕ) Дел Понте подчерта, че СЕ и Трибуналът на ООН имат едни и същи цели: борба с безнаказаността и подкрепа на помирението. Тя отново призова всички укриващи се военнопрестъпници да бъдат изправени пред правосъдието. В четвъртък членовете на ПАСЕ приеха резолюция, в която остро се критикуват някои държави от бивша Югославия за "крещящата липса на политическа воля" да се преследват военнопрестъпниците. (Дневни Аваз - 29/06/07; Уебсайт на ПАСЕ, АФП, Ройтерс, АП, РТРС, НТВ Хаят, Танюг - 28/06/07)

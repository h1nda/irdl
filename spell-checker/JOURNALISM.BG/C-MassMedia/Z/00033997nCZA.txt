Управителят на МВФ: "Европа рискува да изостане от САЩ и Азия"
					31/03/2010
					Ако ЕС не действа бързо, Европа може да се окаже във втората редица на икономическите сили до десетина години, предупреди генералният директор на МВФ Доминик Строс-Кан. Той също настойчиво призова Румъния да приеме еврото.
					(Финанчиарул, Найн О'клок, Актмедия - 31/03/10; AФП, AП, Ройтерс, Блумбърг, Телеграф, HotNews.ro - 30/03/10; МВФ 29/03/10)
 
					 
						
Управителят на МВФ Доминик Строс-Кан (вдясно, с председателя на румънския Сенат Мирча Джоана) говори в парламента във вторник (30 март). [Габриел Петреску/SETimes]
						Европа трябва да вземе спешни мерки или рискува да отпадне от висшата икономическа лига до едно-две десетилетия, предупреди генералният директор на МВФ Доминик Строс-Кан по време на краткото си посещение във вторник (30 март) в Румъния. 
						"Рискът за европейските икономики е да влязат във втората лига," е казал Строс-Кан, цитиран от АФП, в обръщение към студентите от Академията за икономически науки в Букурещ. "Има вероятност, ако европейците не действат бързо... [икономическата] битка да бъде между САЩ и Азия, а Европа да бъде държана настрана." 
						 Той предупреди още, че Европа - пострадала силно от неотдавнашната глобална рецесия - излиза от кризата по-бавно от останалите части на света. 
						"Възстановяването върви с бързи темпове в някои части на света, като Азия, не толкова зле в Латинска Америка и вероятно ще се ускори в Съединените щати," каза Строс-Кан, отбелязвайки, че "Европа все още изостава." 
						Строс-Кан заяви пред студентите по икономика, че укрепването на глобалното сътрудничество е от жизнено важно значение, тъй като световните пазари може да бъдат обхванати от друга криза в даден бъдещ момент. Част от решението за Румъния би могло да бъде приемането на еврото, дори и сегашните условия да правят това трудно изпълнимо. Настоящият краен срок за влизането на Румъния в еврозоната е 2015 г. 
						В друго изказване той заяви пред депутатите в парламента, че са необходими мерки за засилване на координацията на политиките между 16-те страни, членки на ЕС, които използват еврото. 
						"Проблеми като гръцкия, който смятам, че ЕС ще съумее да преодолее, се дължат на факта, че 16 страни имат единна валута, но не водят единна икономическа политика." 
						Представителят на МВФ каза, че процесът на приемане на еврото трябва да върви стъпка по стъпка, като първостепенни задачи са макроикономическата стабилност и благоразумната фискална политика. Понастоящем Румъния се бори с извънреден бюджетен дефицит, макар и далеч не толкова страшен като този на Гърция. 
						 В Букурещ Строс-Кан се срещна също с президента Траян Бъсеску, който подчерта, че Румъния би искала да има дългогодишно партньорство с МВФ, което да надхвърля рамките на настоящата стендбай програма, която изтича през 2011 г. 
						Досега Румъния е получила 9,3 милиарда евро от МВФ и 2,5 млрд. от ЕС. 
						В свое изказване в Полша от понеделник Строс-Кан посочи "основния ремонт" на европейската финансова система като една от приоритетните задачи, върху които ЕС трябва да се съсредоточи, за да не изпадне в изолация. 
						 "Виждам ясна необходимост от интегрирана европейска рамка за предотвратяване, управление и решаване на кризи," каза той в обръщение във Варшавския икономически институт. В тази рамка трябва да се създаде Европейски орган за решаване на проблемите, каза той, отбелязвайки, че новият орган би трябвало да има задълженията и капацитета да помага на изпаднали в затруднения банки в целия континент своевременно и по икономичен начин. 
						Другите приоритети са засилването на координацията на икономическите политики в рамките на ЕС, съживяването на растежа и справянето с безработицата.

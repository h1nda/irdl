Македонският премиер намеква за промяна в становището на Скопие относно очертаването на границите
					14/06/2005
					 
						СКОПИЕ, Македония -- Премиерът Владо Бучковски намекна за евентуална промяна в официалната позиция на правителството по въпроса за очертаването на границата с Косово след среща с косовския си колега Байрам Косуми в Прищина в понеделник (13 юни). Местните медии предадоха, че Бучковски е споменал, че регулирането на границата с Косово може да стане след изясняване на статута на провинцията. "На този етап трябва да признаем, че поради липсата на международно признание на легитимността [на Косово], Прищина не може да ни бъде партньор в очертаването на границата", каза Бучковски. Той добави, че след като бъде решен проблемът с легитимността, процедурата вероятно ще бъде завършена много бързо.
						Също в понеделник ЕС дари 115 автомобила на обща стойност 2,8 млн. евро на македонската гранична полиция. Представители на правителството, Европейската комисия и Европейската агенция за възстановяване присъстваха на официалната церемония в Скопие.
						Други новини: Македонското транспортно министерство и Постоянният щаб на НАТО подписаха във вторник меморандум за разбирателство относно проект за възстановяване на инфраструктурата с бюджет 35 млн. евро. НАТО ще финансира и извърши строителни работи по пътища и мостове, използвани от силите, преминаващи през съседно Косово. (Уеб-сайт на македонското правителство, Макфакс - 14/06/05; Макфакс, A1 TВ, Телма ТВ, КосоваЛайв - 13/06/05)

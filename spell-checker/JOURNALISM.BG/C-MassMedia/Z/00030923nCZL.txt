Значимият договор за "Набуко" беше подписан
					14/07/2009
					 
						АНКАРА, Турция -- Лидерите на пет страни -- Турция, България, Румъния, Унгария и Австрия -- се събраха в Анкара в понеделник (13 юли) и подписаха споразумението за построяване на един от ключовите европейски енергийни проекти, газопровода "Набуко". Той ще свързва Каспийския регион, Близкия изток и Египет през Турция, България, Румъния и Унгария с газовите пазари в Централна и Западна Европа. Проектът ще заобиколи Русия в опит да се намали енергийната зависимост на ЕС от руския газ. Построяването на 3300-километровия тръбопровод е запланувано да започне през 2011 г, а първите доставки на газ се очакват през 2014 г. Стойността на проекта се оценява на 7,9 милиарда евро.
						Проектът "Набуко" е от решаващо значение и за отношенията Турция-ЕС, каза на церемонията председателят на Европейската комисия Жозе Мануел Барозу. "Това споразумение може -- в близките месеци и години -- да отвори вратите за нова ера в отношенията между ЕС и Турция", отбеляза той.
						Турският министър-председател Реджеп Тайип Ердоган каза, че подобно участие в европейски енергийни проекти показва, че неговата страна принадлежи към Европа и може да даде голям принос за стабилността на ЕС в качеството си на пълноправен член. (Тюркие, Заман, Радикал, Хюриет, Сабах - 14/07/09; Анадолска информационна агенция, АФП, АП, Ройерс, Медиафакс, Агенция София нюз - 13/07/09)

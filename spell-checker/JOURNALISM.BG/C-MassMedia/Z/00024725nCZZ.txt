Бизнес: Турция въвежда стандарти за храни “халал” през 2008 г.
					30/11/2007
					Турското правителство планира нови стандарти за храните, които да отговарят на ислямските закони за храненето. Още от седмицата: Централната банка на Албания повиши основния лихвен процент за четвърти път за една година.
					 
						
[Гети Имиджис]
						
Турският министър на промишлеността и търговията Зафер Чаглаян каза в сряда (28 ноември), че през първото тримесечие на 2008 г. ще бъдат въведени стандарти за храни "халал" - храни, които отговарят на ислямските закони за храненето. Стандартите ще обхващат не само самите храни, но и правилата за тяхното пакетиране, етикетиране и транспорт. 
						*** 
						
Сръбското правителство обяви в понеделник (26 ноември), че е приело оферта на стойност 220 млн. евро от италианската компания "Фондиариа" за дял от 88,3 % във втората по големина застрахователна група в Сърбия, "ДДОР-Нови Сад". Единствено "Фондиариа" е представила оферта. 
						*** 
						Косовският електропреносен, системен и пазарен оператор сключи договор за 9,4 млн. евро със "Сименс" за рехабилитация на главната електроцентрала в Косово. Проектът ще се проведе през следващите 24 месеца. 
						*** 
						"Стандард енд Пуърс" потвърди
рейтинга BBB+ на дълга на България в чужда и местна валута. Прогнозата и за двата остава стабилна. Агенцията се позова на намаляването на публичния дълг, силните перспективи за растеж и присъединяването на България към ЕС. 
						*** 
						
Албанският министър на транспорта Сокол Олдаши съобщи в петък (23 ноември), че стойността на строителството на магистралата Дуръс-Кукеш ще бъде 630 млн. евро, от които 300 млн. ще се финансират от държавния бюджет. Магистралата, свързваща Косово и Албания, е най-скъпият пътен проект в Албания досега. 
						*** 
						Европейската комисия поиска от гръцкото правителство да засили мерките, имащи за цел 25 % съкращение на администрацията до 2012 г. В доклад, публикуван в неделя (25 ноември), изпълнителният орган на ЕС посочва, че изключително високото равнище на бюрокрацията е значително бреме за БВП на страната. 
						*** 
						Централната банка на Албания повиши с 0,25 % основния си лихвен процент - т.е. процента, при който изкупува обратно ценни книги от търговските банки - до 6,25 %. Това е четвъртото такова повишение за една година. Управителят на Централната банка Ардиан Фулани се позова на многото кредити, кризата в доставките на електроенергия, фискалната политика и покачващите се цени на петрола на световните пазари. 
						
(Различни източници – 23/11/07-30/11/07)

САЩ подкрепят кандидатурата на Македония за членство в НАТО
					16/07/2007
					САЩ искат НАТО да предложи членство на Македония догодина, но подчертават, че преди това трябва да се осъществят някои важни реформи.
					От Зоран Николовски за Southeast European Times от Скопие – 16/07/07
 
					 
						
Американският държавен секретар Кондолиза Райс благодари на македонския външен министър Антонио Милошоски за военното сътрудничество на страната му. [Гети Имиджис]
						Американският държавен секретар Кондолиза Райс подкрепи кандидатурата на Македония за НАТО по време на среща миналата седмица във Вашингтон с македонския външен министър Антонио Милошоски. Двамата са обсъдили и положението в Косово и военния принос на Македония в Ирак и Афганистан, каза говорителят на Държавния департамент на САЩ Шон Маккормак. 
						"Ние имаме подкрепата на САЩ за "Адриатическата харта" и изразихме увереност, че заедно с другите страни партньорки Македония може да изпълни критериите и да бъде сериозен и добре подготвен кандидат за членство в НАТО, готов да приеме покана на срещата на върха в Букурещ догодина," каза Милошоски след срещата на 11 юли. 
						Във Вашингтон той се срещна със заместник-министъра на отбраната Гордън Р. Инглънд, с директора за Югоизточна Европа на Националния съвет за сигурност Бърт Браун и с американски законодатели и представители на неправителствени организации. 
						Макар да подкрепиха кандидатурата на Македония за членство в НАТО, много представители на американската администрация подчертаха, че преди това трябва да се осъществят важни реформи. За да стане член на НАТО, Македония трябва да засили съдебните реформи и борбата с корупцията и да запази своя имидж на мултиетническо общество и функционираща демокрация. 
						Милошоски каза, че правителството е готово да даде всичко от себе си и да покаже необходимите резултати, с които да убеди всички членове на Алианса. 
						По въпроса за статута на Косово Милошоски каза, че е доволен, че позицията на Македония съответства на тази на Съединените щати. "Като съседна страна ние предпочитаме окончателен статут за Косово, без да имаме намерение да се месим, вместо сегашното статукво, което не е никакво решение," каза Милошоски. Процесът на определяне на статута на Косово обаче не трябва да заобикаля Белград. ЕС трябва да предложи по-ясна европейска перспектива на целия регион, каза той. 
						Посещението бе свързано и с новосъздадената група за приятелство в Конгреса на САЩ. Групата ще спомогне за засилване на връзките и за информиране на американската общественост и конгресмените по въпроси, свързани с Македония. 
						"На Съединените щати им трябваха 15 години след обявяването на независимостта на Македония, за да признаят конституционното име на страната. Днес тя вече е призната от 170 страни, членки на ООН. Надявам се, че и останалите ще направят същото," каза демократът Бил Паскрел на приема в чест на новосъздадената група, организиран в сградата на Конгреса на САЩ от македонското посолство във Вашингтон.

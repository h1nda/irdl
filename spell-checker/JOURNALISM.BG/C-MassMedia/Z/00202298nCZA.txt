За потребностите на хората с увреждания в БиХ липсва инициатива
					28/01/2012
					Голямата безработица сред хората с увреждания в Босна и Херцеговина до голяма степен се дължи на липсата на законова рамка. 
					От Анес Алич за Southeast European Times в Сараево - 28/01/12
 
					 
						
Ограниченият достъп е един от проблемите на хората с увреждания в Босна и Херцеговина. [Ройтерс] 
						Хората с увреждания във Федерация Босна и Херцеговина (ФБиХ) са изправени пред много предизвикателства - от бавното реализиране на закони, които осигуряват правото им на заетост до непризнаването на потребностите им от достъп. 
						Властите организираха миналия месец семинар за безработицата за хора с увреждания, като предложиха няколко стратегии и проекти. Но дори това събитие бе проведено на място, което не бе достъпно за хора в инвалидни колички. 
						"[Такива] ситуации са типични за общата нагласа на политиците към хората с увреждания", каза за SETimes Елвира Беслия, генерален секретар на Асоциацията на парализираните във ФБиХ. 
						Според неофициални данни - тъй като не съществуват официални данни за хората с увреждания - в страната има 350 000 хора с увреждания - 100 000 в Република Сръбска (РС) и 250 000 във ФБиХ. 
						Безработицата сред хората с увреждания е около 85%. 
						Пет години бяха необходими на парламента на ФБиХ, за да одобри Закона за професионална рехабилитация, подготовка и безработица за лица с увреждания и още една година, за да го приложи. Законът бе гласуван в началото на 2010 г. и парламентът обеща да създаде специален фонд за прилагането му, който бе одобрен през април 2011 г. 
						Законът и съответният фонд бяха реализирани в РС през 2005 г. Оттогава 1 000 лица с увреждания са си намерили работа. Но на държавно ниво такъв закон и фонд не съществуват. 
						Законът отчасти се дължи на задължението на БиХ като страна, подписала Декларацията на ООН за правата на лица с увреждания. Законът задължава всички държавни компании и институции да наемат поне един работник с увреждания на всеки 39 работници до 2013 г., след което съотношението ще бъде един на 16. 
						Компании и институции, които не изпълняват тази разпоредба, са глобявани с 25% от средната месечна заплата във ФБиХ, което бе 423 евро през 2011 г. за непопълнени позиции за хора с увреждания. 
						Двете области на БиХ отделят 532 000 евро годишно за заетостта на хора с увреждания, а правителствата на областите предложиха годишни субсидии за работодателите, които наемат хора с увреждания. 
						Според Беслия обаче тези действия не дават резултати. 
						"Необходимо е да създадем дългосрочна позитивна атмосфера за наемане на работа на лица с увреждания", каза тя. 
						Няколко организации, представляващи хора с увреждания, решиха сами да предприемат мерки, като създадат компании и наемат на работа само свои членове. 
						Компанията "Либраг", създадена през 1996 г. от Асоциацията на глухите и на лица с увреден слух в Сараево, произвежда метални изделия. Тя наема на работа само хора с увреждания, които са нейни членове. 
						"Ние почти фалирахме няколко пъти, но някак успяхме да оцелеем, най-вече благодарение на помощта на чуждестранни организации и посолства" каза за SETimes директорът на "Либраг" Ясминка Карахасанович. 
						Ако правителството на ФБиХ "бе приело закона [за хората с увреждания], когато трябваше, преди шест години, ние щяхме да бъдем силни и самостоятелни, с възможност да наемаме повече хора. Но до приемането на закона, ние бяхме изцяло зависими от добрата воля на властите и от чуждестранните дарения", добави тя. 
						Мирза Ясаревич от НПО "Център за развитие и подкрепа", казва, че със средствата, които ФБиХ е изразходвала за социални потребности от края на въоръжения конфликт насам, биха могли да се наемат половината от всички хора с увреждания в областта. 
						"[Хората с увреждания] представляват най-многобройната категория със социални потребности и голяма част от електората", каза Ясаревич за SETimes.

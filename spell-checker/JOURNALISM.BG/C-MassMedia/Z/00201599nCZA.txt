Белград и Прищина се договориха за свободата на придвижване
					04/07/2011
					Преговарящите в Брюксел екипи на Белград и Прищина изготвиха проекти на споразумения за свободата на придвижване и актовете за раждане.
					От Игор Йованович за Southeast European Times от Белград – 04/07/11
 
					 
						
Според някои споразуменията са стъпка към евентуалното признаване на Косово от Сърбия. [Ройтерс]
						Докато властите в Белград се опитват да представят първите споразумения с Прищина като успех, който ще помогне за подобряването на живота на косовските сърби, опозицията заяви, че те вредят на националния интерес и са първата стъпка към признаване на независимостта на Косово. 
						След приключването на разговорите в Брюксел ръководителят на делегацията на сръбското правителство Борислав Стефанович настоя, че диалогът не означава „нито изрично, нито мълчаливо признаване на независимостта на Косово”. В коментар по повод на изявлението на колегата му от Прищина Едита Тахири, че постигнатият в Брюксел резултат е „първата стъпка към признаването на Косово от Сърбия”, той заяви, че подобни твърдения не отговарят на истината. 
						„Изявлението на Едита Тахири се дължи на вътрешнополитически причини и на силния натиск от опозицията в Косово”, заяви Стефанович пред репортери, като допълни, че Сърбия ще продължи да издава документи за самоличност и регистрационни номера за граждани на Косово. 
						Съгласно споразумението гражданите на Косово ще могат да влизат в Сърбия с косовски документи за самоличност, но сръбската полиция ще им издава специално удостоверение. Същото ще важи и по отношение на свидетелствата за управление на МПС, тъй като Белград отказва да признае косовските документи. Водачите от Косово ще трябва да получат временни регистрационни номера от сръбската полиция при влизане в Сърбия, ако техните превозни средства имат регистрационни номера с герба на Косово. 
						Решенията относно прилагането на споразуменията, които не бяха подписани, сега трябва да бъдат приети от правителствата в Белград и Прищина. Тяхното прилагане, което може да започне от 1 ноември, ще се наблюдава от група с участието на представители на ЕС, Сърбия и Косово. 
						Въпреки опита на Стефанович да представи споразуменията като начин за подобряване на живота на косовските сърби, опозицията отправи към него остри обвинения, че той нарушава държавните интереси. „Споразумението с представителите на незаконната държава Косово нарушава Конституцията на Сърбия и Резолюция 1244 на Съвета за сигурност на ООН, както и правните документи, на които се основава суверенитета на Сърбия”, каза за SETimes Слободан Самарджич, заместник-председател на опозиционната Демократическа партия на Сърбия. 
						Анализаторите също реагираха по различен начин на споразуменията. Предраг Симич, преподавател във факултета по политология в Белградския университет, каза за SETimes, че оценява като положителен факт постигането на споразуменията и че ЕС „със сигурност ще одобри този ход на Белград и Прищина”. На въпроса дали договореностите представляват косвено признаване на Косово, Симич отговори, че „Белград знае много добре кои са червените линии в диалога с Прищина и сръбското правителство няма да ги премине.” 
						Директорът на проекта „Компромис за Косово” Александър Митич обаче заяви за SETimes, че това е стъпка към евентуалното признаване. 
						„Още от ареста на Ратко Младич сме свидетели на все по-силен натиск от страна на Вашингтон и Брюксел установяването на добросъседски отношения с Косово да се постави по-конкретно като условие за интеграцията на Сърбия в ЕС. Ето защо споразуменията са логична стъпка в бавния процес на признаване на Косово”, заяви Митич. 
						Споразуменията бяха посрещнати по различен начин и от косовските сърби. Милан Иванович, представител на сърбите от Северно Косово, където косовските институции нямат правомощия, заяви, че споразуменията са в ущърб на сръбското население и затвърждават държавността на Прищина. „Очевидно е, че Сърбия се отказва от Косово. Това означава, че се отказва от Косово в името на кандидатурата за членство в Европейския съюз”, заяви Иванович за белградските медии. 
						Рада Трайкович, която представлява сърбите, живеещи в албански анклави, обаче посочи, че споразуменията ще помогнат на нейните сънародници в Косово. „След постигнатите договорености Сърбия се ползва с по-голямо доверие, за да работи по въпроса за Косово и подобряването на условията на живот на местните сърби с подкрепата на международната общност”, заяви тя.

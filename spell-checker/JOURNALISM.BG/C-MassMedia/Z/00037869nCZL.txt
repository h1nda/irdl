Срещата на лидерите в Македония отбеляза известен напредък
					21/03/2011
					 
						СКОПИЕ, Македония- - Известен напредък по исканията на опозицията за предсрочни избори бе отбелязан по време на срещата на лидерите в неделя (20 март). На нея присъстваха премиерът Никола Груевски, лидер на управляващата партия ВМРО-ДПМНЕ, неговият коалиционен партньор Али Ахмети, лидер на Демократичния съюз за интеграция, както и лидерът на опозиционната СДСМ Бранко Цървенковски и председателят на "Нова демокрация" Имер Селмани. Те се споразумяха за състава на избирателните комисии и за определяне на 30-дневен краен срок за проверка на избирателните списъци. Лидерите постигнаха също консенсус за промяна на границите на шести избирателен район на северозапад поради по-големия брой на избирателите там. 
						Груевски обаче продължава да разглежда искането на СДСМ за размразяване на банковите сметки на "А1 ТВ" като неприемливо, твърдейки, че това е въпрос, който трябва да се реши от съдилищата. Цървенковски каза, че опозицията няма да се върне в парламента, докато исканията й не бъдат изпълнени. Разговорите ще продължат във вторник. (MИA, Макфакс, Алсат М - 20/03/11)

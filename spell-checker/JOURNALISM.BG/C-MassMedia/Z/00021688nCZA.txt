Босненската общност е шокирана от стрелбата в Юта
					23/02/2007
					За босненците в Съединените щати и Босна и Херцеговина (БиХ) е трудно да си обяснят насилието, извършено от босненски младеж в Солт Лейк Сити. 
					От Денис Джидич за Southeast European Times от Сараево – 23/02/07
 
					 
						
Осемнадесетгодишният Сюлейман Талович застреля петима души в търговски център в Солт Лейк Сити, Юта, на 12 февруари. [АФП]
						Неотдавнашното убийство на петима невинни минувачи в търговски център в Солт Лейк Сити, Юта, извършено от 18-годишния Сюлейман Талович, шокира босненците от двете страни на океана. Общността категорично заклейми тази, както изглежда, произволна стрелба. 
						Полицията съобщи, че на 12 февруари Талович е започнал да стреля в търговския център, като е убил петима души и е ранил още четирима, преди да бъде застрелян от полицай, който в момента не е бил на работа. 
						Председателят на Босненско-американското дружество Младен Марич се опасява, че тази трагедия може да има отрицателни последици за босненската общност в Съединените щати. "Нямаме представа защо това се е случило и само времето ще покаже как тази трагедия ще се отрази на нашата общност," е казал той пред босненски медии. 
						"Не разполагаме с никакви подробности за случилото се, но общността ни е много разстроена от всичко това," каза Низдара Печенкович, председател на Съюза на босненските студенти в Солт Лейк Сити. 
						Кметът на Солт Лейк Сити Роки Андерсън се опита да успокои обществеността. Като разкритикува тези, които са започнали да сипят хули срещу босненските имигранти в блогове, имейли и по телефона, той предупреди да не се правят "необосновани, обидни заключения" само защото е замесен мюсюлманин. 
						"Губернаторът (Джон) Хънтсман се надява, че гражданите ще разберат, че това е изолиран акт на психически неуравновесен индивид, и няма да го използват, за да съдят несправедливо една цяла общност," каза Майкъл Мауър, говорител на Хънтсман. 
						Лелята на Талович, Айка Омерович, отхвърли всякакъв религиозен мотив за престъплението. "Ние сме мюсюлмани, но не сме терористи." 
						Новината за стрелбата шокира роднините на Талович в родното му село в БиХ. Реджо Талович, далечен братовчед, който е познавал Сюлейман от дете, каза, че той "произхожда от тихо и спокойно семейство и не мога да повярвам, че е застрелял някого. Бях напълно шокиран, когато чух за това." 
						"Познавам цялото семейство Талович. Трудно ми е да повярвам, че синът на Сульо е избил всички тези хора," каза Омер Йохич, бивш съсед. 
						Бащата на стрелеца, Сульо Талович, говори пред американските медии. "Болката ми е голяма. Боли ме за сина ми. Боли ме за всеки убит и ранен човек. Съжалявам за всички." 
						Тялото на Сюлейман Талович ще бъде изпратено в БиХ, където ще бъде погребано по-късно този месец.

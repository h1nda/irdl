Горските пожари: постоянен проблем за Турция
01/09/2003
Топлинната вълна през това лято в Източна Европа предизвика редица горски пожари в региона. В Турция те са ежегодно явление.
От Фатих Баран за Southeast European Times в Истанбул - 01/09/03
 
 
Всяка година горските пожари в Турция унищожават средно по 14,000 хектара, като често пъти причина за това са небрежността и бездействието. Важен фактор за избухването им са и умишлените палежи. Според Главната дирекция на горите 1,183 горски пожара са избухнали между януари и август, като са били унищожени общо 2,508 хектара. За същия период през миналата година са избухнали 1,000 горски пожара, като са били унищожени 5,542 хектара.
След като дирекцията публикува доклада си, нова серия от пожари опустоши горски масиви близо до известния туристически курорт Анталия. Междувременно се получиха съобщения за пожари в други турски провинции, включително Истанбул, Къркларелъ, Мерсин, Денизлъ, Испарт, Измир, Мугла, Фетие, Бодрум и Мармарис.
Независимо че хиляди хектари са погубени от пожарите, според дирекцията количеството на горските масиви в Турция всъщност се е увеличило. Общите горски площи са нараснали на 20,763,000 хектара към края на 2002 година от 20,199,000 хектара през 1972 година. Темпът на избухване на горските пожари не сее увеличил извънмерно, а повторното залесяване на опожарените площи продължава, се казва в доклада.
Междувременно избухна ожесточен спор, предизвикан от предложението на управляващата Партия на Справедливостта и развитието( АКП) за промяна на член от конституцията, засягащ продажбата и отдаването под наем на обезлесени площи. Сегашният текст на конституцията предвижда незабавно залесяване на изгорените горски площи и забранява използването им за други цели. Изменението, предлагано от АКП, би разрешило продажбата на около 500,000 хектара унищожени горски масиви в опит да се наберат средства за бюджета. НПО остро разкритикуваха предложението, твърдейки, че то ще доведе да увеличение на пожарите.
Миналата седмица президентът Ахмет Недждет Сезер наложи вето върху закона за втори път. "Ако бъде приложен, този ход ще насърчи тоталното унищожение на горите и ще предизвика още щети по горите. Отдавайки предпочитание на онези, които използват земи извън горските райони, поставяйки акцент върху продажбата на горите, ние бихме дали надежда за още една амнистия на лицата, които незаконно строят къщи," посочи Сезер.
Президентът предупреди правителството, че ще насрочи референдум, ако предлаганият закон му бъде изпратен за трети път. Междувременно АКП застъпва позицията, че няма доказателства в подкрепа на твърдението, че промяната в закона ще доведе до повече пожари. Управляващата партия обяви, че ще свика извънредно заседание на парламента по този въпрос.
Ако бъде насрочен референдум заедно с местните избори през април 2004 година и ако тогава АКП не успее да спечели мнозинство, това може да доведе до нови общи избори.

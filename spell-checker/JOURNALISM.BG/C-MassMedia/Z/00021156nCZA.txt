Румънската православна църква е преследвана от спомени за ролята, която е играла при комунизма
					04/01/2007
					Преобладаващата религия в Румъния се справя с разкритията, публикувани в нов доклад.
					От Гелу Трандафир за Southeast European Times в Букурещ -- 04/01/07 
 
					 
						
Румънският православен патриарх Теоктист бе обвинен в сътрудничество със Секуритате. [Гети Имиджис] 
						В неотдавнашен доклад на президенска комисия, създадена да изследва комунистическата диктатура, бяха оповестени имената на много сътрудници на режима и на неговата тайна полиция, Секуритате. Сред тях са и някои известни православни свещеници. 
						Комисията, ръководена от румънско-американския учен Владимир Тисманеану, заключи, че православната църква е "сключила пакт с дявола" и че православните партиарси, включително и настоящият, Теоктист, са били избирани "благодарение на доказаната им лоялност към комунистическата партия". 
						Църквата остро отхвърли тези твърдения и предприе стъпки, за да покаже на обществеността, че се занимава с въпроса за свещениците, които са сътрудничили на комунистите. Но конкретните мерки, предложени от православните епископи, породиха мнението, че църквата се стреми към специално отношение. 
						През ноември Синодът предложи на Националния съвет за проучване на архивите на Секуритате (СНСАС) комисия, сформирана от "компетентни хора", назначени от Църквата, да проучи досиетата на клира и накрая да представи на Синода някои "обективни заключения". 
						Предложението смути членовете на СНСАС. Някои от тях го сметнаха за опит на Църквата "да създаде своя собствена юрисдикция", докато други заявиха, че това ще привилегирова православието в сравнение с другите вероизповедания или дори други институции. 
						"Сякаш служители на Вътрешното министерство, което е сътрудничило на Секуритате, са дошли, поискали са досиетата и са преговаряли вътре в институцията", заяви членът на СНСАС Мирча Динеску. "Това е нелепо." 
						Православната църква реагира, като излезе с изявление, че е била разбрана неправилно. Назначените от Църквата историци в предложената комисия няма да влияят върху решенията на СНСАС, а ще помагат на Синода да разбере как някои от неговите служители са сътрудничили, обясниха високопоставени служители на православната църква. 
						Някои от обвинените признаха, че са сътрудничили. Епископът на Констанца Теодосий твърди, че обвързаността му със Секуритате е била "клетва за вярност към страната и народа... допълнение към военната клетва". 
						Досиетата на Секуритате могат да съдържат нови разкрития за ролята на православната йерархия в преследването на обявените преди извън закона гръко-католици. Всекидневникът "Романия Либера" наскоро съобщи, че епископ Герасим Кристеа, член на сегашния Синод, е бил бивш агент на тайната полиция, използван срещу гръко-католическия кардинал Лулиу Хосу. 
						Документите на Секуритате от СНСАС показват, че Кристеа е шпионирал гръко-католическия кардинал, който е бил интерниран от 1956 до 1970 г. в православен манастир, управляван от Кристеа. Православният епископ, който сега е на 92 години, призна, че е давал писмени сведения на Секуритате за Хосу, но отрече да е бил замесен в политически репресии. 
						Църквата не е предприела никакви наказателни мерки срещу членове на клира, за които е доказано, че са били информатори. Говорител на румънската партиаршия заяви, че свещениците и епископите, които са признали своето сътрудничество със Секуритате, са "в границите на закона".

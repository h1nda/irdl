Румъния засилва борбата срещу корупцията по границите
					24/02/2011
					В очакване на заплануваното си присъединяване към Шенген Румъния взе на прицел корупцията по граничните контролно-пропускателни пунктове.
					От Паул Чокою за Southeast European Times от Букурещ – 24/02/11
 
					 
						
Митнически служител бе арестуван на 8 февруари в Стамора Моравица. [Виктор Барбу/SETimes]
						Румънската полиция и прокуратурата за борба с корупцията направиха внезапна проверка на митнически контролен пункт в четвъртък (24 февруари), проверявайки фирми за внос и износ, както и митничарите, заподозрени във вземане на подкупи, предадоха медиите. 
						Внезапната акция, осъществена в Плоещ, Южна Румъния, бе втората по рода си за тази седмица. При по-ранна акция на пункта Албица на молдовската граница бяха извършени 55 ареста. 
						Това са последните от поредица от акции, извършени този месец от румънските власти, които са решени да покажат на ЕС, че страната предприема стъпки за укрепване на границите. Общо 200 гранични полицаи и митнически служители са разследвани за предполагаема корупция и контрабанда. 
						 Румъния се надява да влезе в шенгенската зона без вътрешни граници на ЕС през март. Но балканската страна попадна под острите критики на западноевропейски страни като Франция и Германия, които изказаха загриженост за сигурността по границите поради широко разпространената корупция в Румъния и България. 
						"Митническата система е уязвима по отношение на податливостта й на корупция и това стана очевидно от нашите системни анализи. Досега нямаше политическа воля за преодоляване и изкореняване на този проблем, а именно корупцията в системата на митниците, която се е загнездила там от години," каза Виктор Алистар, изпълнителен директор на "Трансперънси Интърнешънъл Румъния" за SETimes. 
						На 8 февруари, при акция на граничния пункт със сръбската граница Стамора Моравица, срещу над 100 служители започна разследване за рушветчийство и контрабанда на цигари. Прокуратурата обискира също домовете и работните места на митническите служители. 
						Конфискувани бяха контрабандни цигари на стойност около 500 000 евро. 
						Около 60 служители бяха арестувани за контрабанда на цигари по време на първата акция на 3 февруари на контролния пункт Сирет на украинската граница след шестмесечно полицейско наблюдение. 
						Според Националния отдел за борба с корупцията (НОБК) подкупите в Сирет не са били случайни. Процесът е бил координиран и организиран йерархично, като всеки служител е имал ясно установена позиция и е бил възнаграждаван според приноса си. 
						Тази акция доведе до отстраняването на шефа на митниците Раду Марджинян по обвинения в корупция. 
						 Полицейско-митническият профсъюз обаче настоява, че досега са жертвани само пешки, докато царицата остава незасегната. 
						"Сумите се събират чрез организирана и централизирана система, която води до лица, финансиращи политическите партии," твърдят от профсъюза. Друго становище, което поддържа профсъюзът, е че отговорните служители на граничните контролни пунктове са под политическа закрила. 
						"Царицата е сред лидерите на профсъюза," контрира президентът Траян Бъсеску, отхвърляйки обвиненията. 
						Според Алистар последните операции на властите са закъснели и недостатъчни. 
						"Тези действия едва ли ще помогнат на Румъния сега да направи евентуално добро впечатление, месец преди да се вземе решението за присъединяването й към Шенген," предупреди той. "Напротив, опасявам се, че страховете на Франция и Германия относно корупцията се потвърждават от последните събития."

Косово се бори за безвизов режим
					21/01/2012
					Сега когато вече диалогът е в ход, Косово е изправено пред реформи и предизвикателства.
					От Линда Карадаку за Southeast European Times в Прищина - 21/01/12
 
					 
						
"Дали и кога гражданите ще получат привилегията да пътуват без визи, ще зависи изцяло от продължителните усилия на Косово за осъществяване на реформи..., каза еврокомисарят за вътрешни работи Сесилия Малстрьом. [Лаура Хасани/SETimes]
						След като започна диалог тази седмица с ЕС за либерализиране на визовия режим, Косово сега е изправено пред трудната задача да изпълни необходимите критерии, за да стане безвизовият режим реалност. 
						Макар че правителството е ентусиазирано по отношение на предизвикателството, някои анализатори проявяват предпазливост. 
						"Мисля, че най-голямото предизвикателство за нас в този процес ще бъде предотвратяването на незаконната миграция и исканията за убежище. Няколко страни в региона, които имат либерализиран визов режим, са изложени на риск [да го изгубят], поради големия брой търсачи на убежище от тези страни", каза за SETimes министърът за европейска интеграция на Косово Вльора Читаку. 
						Съюзът премахна изискванията за визи за Сърбия, Македония и Черна гора през декември 2009 г., а за Босна и Херцеговина и за Албания през 2010 г. 
						Освен тези проблеми страната трябва "да осъществи съществени реформи в ключови области като сигурността на документите за пътуване; управлението на границите, миграцията и търсенето на убежище; общественият ред и въпроси на сигурността, а именно борбата срещу организираната престъпност и корупцията; и въпроси, свързани с фундаменталните права, а именно свободата на движение", каза в четвъртък еврокомисарят за вътрешни работи Сесилия Малмстьорм, когато обяви началото на разговорите. 
						Но, каза Читаку, правителството работи от две години, за да се подготви за диалога. 
						Косово въведе граждански регистър, започна да издава биометрични паспорти, одобри стратегията за реинтеграция на репатрирани лица и националната стратегия за борба срещу нелегалната миграция и план за действие за осъществяване на интегрирано управление на границите. 
						"Подготвени сме по много критерии, които страни от региона са изпълнили на много напреднал етап от процеса", каза Читаку за SETimes. 
						Някои обаче твърдят, че реформите не целят само либерализиране на визовия режим. 
						"Косово трябва да решава проблеми в сектора на граничния контрол, междудържавната организирана престъпност, репатрирането и постигането на технически и технологични стандарти в административната система. Също така и проблеми, свързани с подобряване на политическия имидж и [подобряване] на икономическото положение в страната", каза за SETimes Агрон Байрами, колумнист от Косово, главен редактор на "Коха Диторе". 
						"Това са може би най-големите предизвикателства, защото те са реални и дълбоки проблеми, които не са били решавани - те също са петно, което тежи на името на Косово в почти всяка част на света. [Решаването на тези проблеми] ще излезе извън времевите и политическите рамки на либерализирането на визовия режим." 
						Координаторът на програмата за евроинтеграция на фондацията "Косовско гражданско общество" Фатмир Кури каза, че процесът зависи от определянето на сроковете и изпълнението на критериите според указанията. 
						"Указанията се очаква да бъдат подготвени от Европейската комисия тази пролет," каза Кури за SETimes. 
						Макар че премиерът Хашим Тачи изрази оптимизъм и готовността на неговото правителство да изпълни критериите за рекордно кратко време, много граждани на Косово проявяват безразличие по отношение на разговорите. 
						Ардита Бериша, 28-годишна продавачка във Фуше Косова/Косово Поле, каза, че тя не се вълнува от процеса. 
						"Ние бяхме единствените, които останаха извън процеса по време, когато визите бяха премахнати за целия регион. Мисля, че това бе твърде несправедливо от страна на ЕС", каза Бериша за SETimes. 
						"Процесът ще продължи две-три години, което означава, че гражданите на Косово ще продължат да бъдат единствените в Европа, които плащат много пари на чуждестранните посолства, попълват много формуляри и губят време в чакане на опашки за визи, които може и да не получат." 
						Шофьорът на такси от Прищина Сабит Муслиу каза, че без човек да разполага с пари, процесът е "безполезен". Дори да получа безплатни визи сега, те няма да са ми необходими, защото нямам пари, за да пътувам до Германия или Швейцария. А ако имах пари тук, нямаше да се налага да ходя там.

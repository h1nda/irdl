Гърция отрича слуховете за преструктуриране на дълга
					18/04/2011
					„Усилията и разходите за преструктурирането ще бъдат по-големи от ползите”, заяви в неделя министърът на финансите Георгиос Папаконстантину.
					(АДЖИ, Айриш Таймс, Айриш Индипендънт, Айриш Сън, Си Ен Би Си – 18/04/11; АНА-МПА, eKathimerini, Глоуб енд Мейл – 17/04/11)
 
					 
						
МВФ отхвърли слуховете за планове на Гърция да преструктурира своя дълг. [Ройтерс]
						Министърът на финансите Георгиос Папаконстантину отрече в неделя (17 април), че Атина е поискала от ЕС и МВФ да започне преговори за преструктуриране на дълга, като посочи, че тази стъпка би била неизгодна за неговата държава. 
						„Усилията и разходите за преструктурирането ще бъдат по-големи от ползите”, каза той пред репортери след среща с изпълнителния директор на МВФ Доминик Строс-Кан във Вашингтон. „Преструктурирането не е позицията на гръцкото правителство.” 
						Той направи изявлението на фона на засилващите се пазарни спекулации, че Гърция няма да успее да избегне обявяването на мораториум върху дълга, който сега възлиза на 340 млрд. евро и се очаква да нарасне до 375 млрд. евро през 2013 г. 
						В момента страната прилага програма от мерки за икономии, която беше договорена преди около година в замяна на спасителен пакет в размер на 110 млрд. евро от ЕС, Европейската централна банка (ЕЦБ) и МВФ, което на практика означава още заеми. Мерките обаче все още не са дали конкретни резултати. 
						Миналата седмица Гърция обяви плановете си за бюджетни икономии от 26 млрд. евро през следващите пет години, както и за набирането на 50 млрд. евро от продажба на активи, като обеща да съобщи подробности за програмата за приватизация след великденските празници. 
						Междувременно, тъй като слуховете за възможно преструктуриране на дълга продължиха, доходността на гръцките 10-годишни държавни облигации достигна в петък рекордните 13,83 %. Това подхрани нови съмнения, че страната ще бъде в състояние да се върне на международните капиталови пазари до началото на 2012 г., за да заеме необходимите й 27 млрд. евро за обслужване на плащанията по дълга. 
						През последните дни се появиха предположения, че тройката ЕС, ЕЦБ и МВФ може да отложи следващата вноска от заема от 110 млрд. евро заради забавените реформи. 
						В материал на „Уол Стрийт Джърнъл“ от неделя бяха цитирани два неназовани източника, според които Атина наскоро е представила идеята за преструктурирането на дълга пред тройката ЕС, ЕЦБ и МВФ, но европейските длъжностни лица са я отхвърлили поради потенциалното отрицателно въздействие на този ход върху други държави от еврозоната. 
						Всекидневникът „Елефтеротипия” обаче съобщи, че Гърция вече е направила искане в този смисъл, и цитира високопоставен представител на МВФ, който е посочил, че вероятно преговорите по въпроса ще започнат през юни. 
						След като в четвъртък изрази увереност, че Гърция се движи в правилната посока, през уикенда Строс-Кан подкрепи Папаконстантину, като заяви, че няма да се наложи Гърция да преструктурира дълга си, стига тя да се придържа към своята програма. 
						„Нищо не се е променило. Точка”, заяви той. 
						В изказване от четвъртък еврокомисарят по икономическите и финансовите въпроси Оли Рен също отхвърли възможността за преструктуриране на гръцкия дълг, като посочи, че Съюзът не смята това за „възможност”. 
						Германски длъжностни лица обаче направиха някои двусмислени забележки по тази тема миналата седмица, като министърът на финансите Волфганг Шойбле каза за вестник „Ди Велт”, че „може да се наложи да бъдат взети по-нататъшни мерки“, ако Гърция не премине следващия одит от тройката през юни. Цитирано бе и изявление на германския заместник-министър на външните работи Вернер Хойер, че преструктурирането на гръцкия дълг „не би било катастрофа”.

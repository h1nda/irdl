ЕС призова ДСИ да бъде конструктивна опозиция в Македония
					18/08/2006
					 
						СКОПИЕ, Македония -- Представителят на ЕС в Македония Ерван Фуере призова най-голямата партия на етническите албанци в страната, Демократичния съюз за интеграция (ДСИ), да приеме ролята на конструктивна опозиция. Фуере добави, че дори и в опозиция ДСИ може да продължи положителната си дейност, и насърчи диалога между правителството и опозицията. Фуере отхвърли твърденията на ДСИ, че изключването на партията от новото правителство е нарушение на Охридското рамково споразумение. Той подчерта, че споразумението определя механизма за вземане на решения на национално и местно ниво и гарантира защитата на правата на малцинствата, но не съдържа никакви изисквания за състава на правителството.
						Също в четвъртък президентът Бранко Цървенковски отбеляза петата годишнина от подписването на Охридското рамково споразумение, което сложи край на шестмесечните сблъсъци през 2001 г. На приема Цървенковски каза, че след споразумението Македония е станала "страна със силно междуетническо доверие и толерантност, кандидатка за пълноправно членство в ЕС и НАТО". (Дневник - 18/08/06; МИА, Макфакс, A1 ТВ - 17/08/06)

Външните министри от ЕС дадоха зелена светлина на либерализацията на визовия режим със Западните Балкани
					16/06/2009
					 
						ЛЮКСЕМБУРГ, Люксембург -- В понеделник (15 юни) външните министри от ЕС одобриха либерализирането на визовия режим със Сърбия, Македония и Черна гора.
						"Министрите подкрепиха решението на Европейската комисия (ЕК) да започне процедура за премахване на визовите изисквания за страните, отговарящи на условията за прилагане на безвизов режим, в най-добрия случай до края на 2009 г.", каза след срещата в Люксембург чешкият външен министър Ян Кохоут, чиято страна приключва своя мандат като председател на ЕС.
						Македония е смятана за най-напредналата страна в изпълнението на условията за либерализация, включващи сигурността на документите за самоличност, външните отношения и основните права. Черна гора и Сърбия са изпълнили повечето от изискванията и се очаква да отбележат по-нататъшен напредък до края на годината. Албания и Босна и Херцеговина (БиХ) по всяка вероятност ще бъдат оставени извън списъка, а Косово дори не е включено в процеса.
						На срещата в Люксембург външните министри от ЕС похвалиха също така върховния представител Валентин Инцко за неговите усилия за подпомагане на напредъка в страната. Министрите отново подчертаха и своята подкрепа за присъединяването на БиХ към ЕС и призоваха политическите лидери в страната да се въздържат от националистическа риторика и да се съсредоточат върху осъществяването на необходимите реформи. (РТС, Б92, A1, Макфакс, Дневни Аваз, СРНА, Фена, Съвет на Европейския съюз, EUobserver, Balkan Web, Шекули, Ора Нюз - 15/06/2009)

Внимателното планиране е задължително за приемането на еврото
					12/03/2007
					Страните, които планират да влязат в еврозоната не трябва да се задоволяват с изпълнението на номинални критерии, пише икономистът и бивш министър на финансите на Румъния Даниел Даяну. Те трябва да обмислят сериозно реалните условия за солидни резултати в рамките на валутния съюз..
					От Даниел Даяну за Southeast European Times в Букурещ – 12/03/07
 
					 
						
Присъединяването към еврозоната не е лесна работа. [AФП]
						Приемането на общата валута на ЕС, еврото, не е лесна работа, както установяват няколко нови страни-членки на ЕС. Докато Словения прие еврото, Литва бе помолена от Европейската комисия в Брюксел да почака. В същото време Полша, Чешката република и Унгария решиха да удължат срока за приемане на еврото. 
						Според присъединителният договор, Румъния също се предполага да се присъедини към еврозоната. Програмата й за конвергенция е поставила като своя стратегическа цел приемането на еврото и присъдиняването към валутния съюз до 2012-2014 г. Ясното поставяне на тази цел може да се окаже средство за постигане на по-последователна икономическа политика в Румъния. Съществуват трудности обаче, свързани с обвързването на всеобхватна платформа с цел, която има и много технически страни. Нещо повече, платформата трябва да бъде разбираема за обществото като цяло. 
						Разглеждането на действителното функциониране на валутния съюз би трябвало да даде някаква индикация за бъдещите специфични предизвикателства. Съществуват някои фактори, които поне хипотетично могат да улеснят влизането в еврозоната. Това не са задължително номиналните критерии за конвергенция (инфлация, разликите в лихвените проценти, държавният дълг, непостоянният обменен курс), които играят ключова роля тук. По-важни са факторите, които правят постижими стабилните резултати в рамките на валутния съюз. 
						Те включват гъвкавостта на пазарите за продукти и услуги и на пазарите за производствени фактори (включително и работната ръка), подходяща предварителна реформа на системата за социални помощи и пенсии, (елиминирайки някои от очакваните допълнителни товари върху държавната хазна в бъдеще) и данъчна политика, насочена към мобилността на производствените фактори в условията на единен пазар, включително и миграцията на работна ръка. 
						
Гъвкавостта на производството е задължително условие за стабилните икономики. [ААМР]
						Не е лесно да се осъществят подобни предпоставки. Те предполагат известно равнище на икономическо развитие, които по никакъв начин не трябва да бъдат случайни при едно успешно въвеждане на еврото. След присъединяването към валутния съюз, единственият макроикономически инструмент, който остава на националните политици за целите на адаптацията, е държавният бюджет. Ако вътрешните пазари не функционират добре, поставянето на прекалено голям товар върху държавния бюджет, ще има ефекта на бумеранг. Опитите да се намали големия външен дефицит по този начин може да спре развитието на икономиката и да доведе до рецесия, както показва опитът в Португалия. Италия също предлага пример за това колко сложно може да бъде функционирането във валутния съюз, ако пазарите не се адаптират гладко и бързо. 
						Икономическата политика след присъединяването трябва да се справи с неизбежните и сложни компромиси, за което теорията не винаги дава ясни решения. Например пълното либерализиране на капиталовата сметка води до големи компромиси, когато вътрешните лихвени проценти все още са високи (привличайки горещи парични потоци). Друг пример са възникващите икономики.Те се нуждаят от големи инвестиции в инфраструктурата като част от цялостното усилие за модернизация. Подобни инвестиции изискват значително нарастване на държавните и лични разходи, което, ако не е придружено от съответния ръст на производителността, ще създаде инфлационни пристъпи и растящ външен дефицит. 
						Някои анализатори твърдят, че критериите от Маастрихт са по-малко приложими за възникващите икономики, които се развиват твърде бързо. Това не е само поради ефекта на Баласа-Самюелсън (предизвикващ рязко повишаване на цените на нетъргуемите стоки), но също и поради възможни конфликти между значително по-голям държавен бюджет (като разходите могат да нараснат с 4-5% от БВП поради следприсъединителни изсиквания и наличност на еврофандове) и сдържаната дезинфлация, което се изисква за присъединяването във валутния съюз. 
						Колкото по-сложна и голяма е една икономика, толкова по-трудно е да се справи тя с макроикономическите компромиси - поука, коствала много на Прага, Будапеща и Варшава. За България и Румъния се очертава още едно предизвикателство, а именно натискът за повишаване на заплатите поради постоянната миграция. Това може да затрудни постигането на трайна инфлация от 2%. 
						
[Уикипедия]
						Съществува и друг аспект на функционирането на валутния съюз, който би трябвало да даде повод за размисъл. Някои страни се държат като храненици, които разчитат на лесно финансиране на техния дефицит, без да са в състояние да приведат в ред своя бюджет. В Брюксел и Франкфурт е табу да се поставя под съмнение жизнеспособността на валутния съюз и това е разбираемо, защото еврото е колкото политическа, толкова и икономическа концепция. Въпреки това прекалено много храненици могат да доведат до ситуация, при която ползите от присъствие в еврозоната може да бъде засенчено от разходите за него. При такива условия еднаквата валутна политика може да стане все по-нежелана. 
						 Накратко дебатът за присъединяването към валутния съюз, макар и да признава, че тази цел се поставя с присъединителния договор на новите страни-членки на ЕС, трябва да реши широк диапазон от въпроси и обстоятелства. Този дебат трябва да бъде придружен от аналитичното разбиране за неизбежни компромиси по отношение на ключови политически цели в рамките на по-дългосрочно икономическо планиране. Държавната политика ще трябва да намери начин да избегне жертването на истинската конвергенция за сметка на номинална конвергенция, която впоследствие ще се окаже краткотрайна. 
						Приемането на еврото не трябва да се смята за крайна цел сама по себе си, а по-скоро за средство за намаляване на икономическите различия, които разделят новите страни-членки на ЕС от по-старите и по-богати страни-членки. И така приемането на еврото трябва да се формулира и да бъде функционално по реалистичен начин. Страните от Югоизточна Европа трябва да обмислят внимателно плюсовете и минусите от приемането на еврото. Функционирането на режим на валутен борд може да повлияе в полза на по-бързото приемане на еврото, както би станало и при една силна евроизация на икономиката, както е в Хърватия. 
						Друг важен елемент, който трябва внимателно да се обмисли, са мащабите на икономиката, които в повечето балкански страни, са малки. Решението обаче зависи и от много други фактори, от които не на последно място за повечето балкански страни, е ясната визия за перспективите им за членство в ЕС.

В Сърбия ще бъде изграден първият ИТ парк
					18/10/2007
					Представители на сръбското правителство, местни политици от Инджия и мениджъри от индийската фирма "Ембъси Груп" постигнаха споразумение, което може да доведе до най-голямата инвестиция на зелено в Сърбия досега.
					От Давор Куникушич за Southeast European Times от Белград - 18/10/07
 
					 
						
"Наш дълг е да убедим тези млади хора, които са толкова интелигенти и трудолюбиви, да останат и да работят в Сърбия," каза икономическият министър Младжан Динкич. [Гети Имиджис]
						Индийска компания подписа на 25 септември меморандум за разбирателство със сръбското правителство за изграждане на първият ИТ парк в Сърбия - вероятно най-голямата инвестиция на зелено в Сърбия. Строителният предприемач "Ембаси Груп" от Бангалор смята да построи първия си европейски технологичен парк в малкия град Инджия, намиращ се между Белград и Нови Сад. 
						Паркът първоначално ще се простира на 280 хектара и ще разкрие 2 500 работни места. Сделката потенциално ще бъде на стойност до 425 млн. евро за пет години, през който период размерите на парка и броят на работниците в него може да се увеличат десетократно. Очакваните печалби от износ от този парк са около 2 милиарда евро годишно. 
						"Това е много важен проект за нас, защото сръбските студенти, които завършват електро-технологическия факултет и технически науки, напускат страната ... за да работят в големи международни софтуерни компании. Наш дълг е да убедим тези млади хора, които са толкова интелигентни и трудолюбиви, да останат и да работят в Сърбия," каза Младжан Динкич, министър на икономиката и регионалното развитие. 
						"Ембаси Груп" е една от водещите компании в света по отношение на изграждането и разработването на ИТ и бизнеспаркове. Клинетите на копанията в сектора на информационните технологии включват "Ай Би Ем", "Майкрософт", "Ейч Пи", "Ей Ен Зед Информейшън Текнолъджи" и "Голдман Сакс". 
						"Много хора ни питат защо тази индийска компания е дошла в Белград. Това бе предизвикателство за нас. Ние посетихме много страни в Източна Европа и търсехме партньор, който да може да обслужва източноевропейския пазар. Заключихме, че Белград задоволява нуждите на нашите клиенти поради бъдещите му перспективи и доброто отношение на хората тук," каза генералният директор на "Ембъси Груп" Джиту Вирвани. 
						Община Инджия ще предостави безвъзмездно земята, върху която ще бъде изграден паркът, а държавата ще финансира строежа на инфраструктурата със средства от националния инвестиционен план за 2008 г. 
						Само ден след подписването на меморандума обаче започнаха спорове между министъра на информатиката Александра Смилянич и кмета на Община Инджия Горан Йешич. Г-жа Смилянич заяви, че инвестицията би могла да навреди на местния технологичен сектор и че никой не се е консултирал с нейното министерство. Йешич опонира, като обвини Смилянич, че представлява интересите на местните лобита.

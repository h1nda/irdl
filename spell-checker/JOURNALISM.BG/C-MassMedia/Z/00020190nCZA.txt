Сърбия ще има трети мобилен оператор
					06/10/2006
					Австрийската "Мобилком", която по-рано тази година изгуби търга за "Моби 63", има нова възможност да навлезе на сръбския пазар.
					От Давор Коникушич за Southeast European Times от Белград - 06/10/06
 
					 
						
Предствител на австрийската компания "Мобилком" демонстрира трето поколение мобилен телефон "Сименс U10". "Мобилком" е единственият кандидат в търга за трети мобилен оператор в Сърбия. [Гети Имиджис]
						Бяха потвърдени отдавна носещите се слухове за навлизането на нова компания на сръбския телекомуникационен пазар. Миналата седмица сръбската Агенция по делекосъобщения публикува обява за търг за трети мобилен оператор при начална цена от 320 млн. евро. 
						Австрийската компания "Мобилком" е единственият кандидат, закупил тръжна документация. Фирмата участва по-рано в търг за друг мобилен оператор, но тогава бе предпочетена норвежката "Теленор". 
						Решението кой да получи лиценза ще бъде обявено до 15 ноември. 
						Всяка компания може да участва в търга за трети лиценз, ако предложи по-висока от началната цена, вече има над половин милион потребители и печалбите й за миналата година са били над 500 млн. евро. 
						Сегашните оператори, "Теленор" и сръбският телеком, не могат да участват в този търг за лиценз, който ще се издаде за срок от десет години и по-късно може да се поднови за още десет години. 
						"Ако заинтересованите страни преценят, че тук имат добри възможности за инвестиции, че няма корупция и конкуренцията е възможна, тогава и цената ще е по-добра. И обратно, може да се очаква по-ниска цена, ако доверието на инвеститорите в нашия пазар е по-слабо," казва консултантът по чужди инвестиции Милан Ковачевич. 
						Търгът ще е голяма инвестиция "на зелено", казва председателят на Управителния съвет на републиканската Агенция по делекосъобщения, Йован Радунович. 
						Смята се, че в Сърбия днес има четири милиона и половина потребители на мобилни телефони, и се очаква този брой да се увеличи. Навлизането на нов конкурент на пазара ще бъде от полза за потребителите, защото ще им предложи по-голям избор и по-ниски цени, твърдят привърженици на идеята. 
						"Теленор", купувачът на "Моби 63", казва, че е очаквал трети търг за лиценз и че разрастващият се сръбски пазар е достатъчно голям да поеме и други мобилни оператори.

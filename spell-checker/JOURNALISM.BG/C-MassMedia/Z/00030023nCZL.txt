България започна разследване срещу астролог за фалшиво предсказание за земетресение
					22/04/2009
					 
						СОФИЯ, България -- Във вторник (21 април) областната прокуратура в Хасково започна разследване срещу астролога Емил Лещански за разпространение на паника в града с неговите предсказания за разрушително земетресение по Великден. В събота стотици хора напуснаха домовете си и прекараха нощта в палатки и леки коли, след като Лещански предупреди, че земетресение със сила до 7,0 по скалата на Рихтер ще разтърси града с население от 80 000 души през нощта. Когато нищо не се случи, паниката отстъпи място на гнева. Транспортните компании заявиха, че ще дадат под съд астролога заради хилядите анулирани билети в деня преди Великден. Лещански публично се извини на жителите във вестника, който публикува неговите ежедневни хороскопи. (Ройтерс, Дарик, БНТ, 24 часа, Дневник, Актуално - 21/04/09)

Приоритет за Югоизточна Европа: борбата срещу трафика на хора
26/03/2004
Борбата срещу трафика на хора на Балканите е приоритет за новото сръбско правителство, каза министърът на полицията Драган Йочич на международна конференция, организирана от Пакта за стабилност.
От Игор Йованович за Southeast European Times от Белград - 26/03/04
 
 
Председателката на Работната група по проблемите на трафика на хора към Пакта за стабилност, Хелга Конрад, каза, че около един милион деца по света са сексуално експлоатирани или принуждавани да работят. [ОССЕ]
Международна конференция, посветена на борбата срещу трафика на деца, организирана от Пакта за стабилност за Югоизточна Европа, бе проведена в Белград в сряда (24 март). Участниците посочиха, че е необходимо по-близко сътрудничество между страните от Югоизточна Европа, обмен на полицейска информация и хармонизиране на националните законодателства с европейските стандарти.
При откриването на конференцията сръбският министър на полицията Драган Йочич каза, че ограничаването на трафика на хора ще бъде един от приоритетите на новото сръбско правителство. Този вид престъпност нанася големи щети на страната, защото нейните канали се използват и за продажба на наркотици и оръжие, каза Йочич, като подчерта, че Сърбия вече е направила много за разрешаването на проблема.
Председателката на Работната група по проблемите на трафика на хора към Пакта за стабилност, Хелга Конрад, каза, че увеличаването на броя на децата, които стават жертва на трафика, е типично за общества след периоди на конфликти, за бедните страни и за страните с организирана престъпност. Според Конрад около един милион деца по света са сексуално експлоатирани или принуждавани да работят. Тя добави, че точният брой на тези деца не може да се определи поради липса на единна международна база от данни и поради високата смъртност сред тези деца.
Международната общност си сътрудничи добре с правителствата на Сърбия и Черна гора в борбата срещу трафика на деца, каза Конрад, като призова всички правителства от Югоизточна Европа да сформират национални работни групи за работа по проблема.
На конференцията в Белград говориха представители на Албания, Македония и Румъния, както и на международни неправителствени организации, участващи в борбата срещу трафика на деца.
Неправителствените организации представиха своя опит и посочиха, че проблемът е стигнал до тревожно равнище, което изисква координирани действия срещу трафикантите. Те наблегнаха също на необходимостта всички страни и неправителствени организации в региона, както и всички международни донори, да се обединят в борбата.

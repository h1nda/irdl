Гневни реакции заради "интервю" с Мадалина Маноле
					22/07/2010
					Държавната информационна агенция на Румъния, "Агерпрес", стана обект на нападки заради "сериозно нарушаване на журналистическата етика", по думите на критиците.
					От Паул Чокою за Southeast European Times от Букурещ – 22/07/10
 
					 
						
Медията бе критикувана за начина, по който е отразила смъртта на Маноле. [Виктор Барбу/SETimes]
						Румънската държавна информационна агенция "Агерпрес" понижи във вторник (20 юли) главния редактор Марина Бъдулеску, след като тя се яви пред дисциплинарна комисия за публикуване на фалшиво интервю с румънската певица Мадалина Маноле, която се самоуби на 14 юли. 
						Интервюто, публикувано часове след смъртта на Маноле, бе компилация от откъси, взети от нейния блог, както и от предишни нейни изказвания, разкри медийния блог "Паджина де Медиа". 
						"Неприемливо е. Това е дълбоко нарушение на професионалната етика," каза заместник-председателят на Камарата на депутатите Виктор Сокачиу за "Реалитатя ТВ". 
						Четири медийни организации - Центърът за независима журналистика (ЦНЖ), "АктивУоч", Сдружения на медийните организации и Асоциация "Пъбликмедия" - подадоха жалба в понеделник до двете парламентарни комисии, които контролират средствата за масово осведомяване. 
						 "Самият факт, че това посегателство върху принципите е извършено от или с одобрението на различни лица, носещи редакторска отговорност от най-висок ранг в агенцията, поставя под въпрос изобщо начина, по който "Агерпрес" изпълнява обществения си мандат," писаха в изявление четирите организации. 
						 "Освен пренебрегването на правото на лична неприкосновеност и дължимото уважение към починал човек, някои журналисти брутално са нарушили етиката, засягаща репортажите в случай на самоубийство," казаха те. "Смятаме подобни практики за вредни както за зрителите, така и за самата професия, която и без това е [на път да загуби] авторитет." 
						Бъдулеску, редакторката в центъра на скандала, защити своите действия. Тя каза, че "Агерпрес" не се е опитвала да лансира статията като "последното интервю" на Маноле. 
						Медийният експерт Юлиан Команеску каза за SETimes, че някои от служителите на "Агерпрес", които са работили върху статията, не са били запознати с измамническия й характер. 
						 "Това заглавие, интервюто, което звучи цинично при дадените обстоятелства, произтича от факта, че един от отговорните редактори в "Агерпрес" също е бил подведен от измамата, за която не е знаел нищо," каза той. 
						 "Подобни неща са се случвали и преди и не само в румънските медии. Те се случват най-често в областта на развлеченията," каза Команеску. 
						Смъртта на Маноле предизвика битка между телевизионните канали за зрителски рейтинги, като някои от тях дори отразяваха на живо погребението й.

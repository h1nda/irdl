Турският премиер Ердоган отговори на критиките на Израел
					16/10/2009
					 
						АНКАРА, Турция -- В четвъртък министър-председателят Тайип Реджеп Ердоган реагира на критиката от страна на Израел във връзка с отлагането на съвместно военно учение в Турция, като заяви, че страната му няма нужда от инструкции. Редовните военни учения, наречени "Анадолски орел", трябваше да започнат миналия понеделник. Провеждани на всеки няколко години, те имат за цел да заздравят международното сътрудничество. Според съобщенията в медиите решението на Анкара е било породено от намерението на Израел да изпрати за участие самолети, които може да са били използвани в операции срещу Газа миналия декември."Турция е силна държава, която взема решенията си самостоятелно. Турция няма нужда от инструкции, за да взема решения", подчерта Ердоган на пресконференция, преди да отпътува за съседен Ирак.
						Други новини по темата -- Израелският външен министър Авигдор Либерман съобщи в сряда, че страната му ще поиска от Турция обяснения във връзка с нов телевизионен сериал, който представя израелските войници като убийци. Новият сериал, пуснат в ефир за първи път тази седмица по турската национална телевизия, разказва историята на палестинско семейство от Западния бряг. Либерман определи излъчването като "подстрекателство от най-висша степен", особено като се има предвид, че сериалът е спонсориран от правителството. Той добави, че филмът "няма нищо общо с действителността" и не трябва да бъде излъчван в държава, която поддържа дипломатически отношения с Израел. (Анадолска информационна агенция, ДПА, АП, Дойче Веле - 15/10/09; Уебсайт на израелското външно министерство - 14/10/09)

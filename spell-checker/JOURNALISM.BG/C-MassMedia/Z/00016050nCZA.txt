Правителството на македонския премиер печели вот на доверие
		26/09/2005
		Опозиционните партии не можеха да съберат достатъчно гласове, за да спечелят вота на недоверие срещу правителството на премиера Владо Бучковски. Парламентарният дебат в петък обаче даде възможност на опозиционните лидери да изразят остра критика по отношение на икономическата и външната политика на Бучковски.
		От Марина Стояновска за Southeast European Times в Скопие -- 26/09/05
 
		 
			
Депутати от опозицията заявиха, че кабинетът трябва да получи ясно послание, че трябва да работи по-ефективно. [Томислав Георгиев]
			Правителството на министър-председателя Владо Бучковски получи вот на доверие в петък (23 септември). След дебати в парламента, 61 от депутатите гласуваха против предложението за недоверие, 23 - го подкрепиха, а двама се въздържаха. Според конституцията, друг вот на недоверие не може да бъде внесен в парламента по-рано от 90 дни. 
			Опозиционната партия ВМРС Народна внесе предложението, заявявайки, че в страната съществува лошо икономическо и политическо положение. Тя също разкритикува външната политика на правителството и го обвини за отлагането на поканата към Македония за членство в НАТО. 
			В обръщение към депутатите преди вота, Бучковски заяви, че парламентарният дебат е показал, че страната се развива в правилната посока. 
			"Виждам, че има напредък в политическия дебат между управляващите и опозицията," заяви Бучковски. "За първи път не виждам необходимост да отговарям на критики за етнически проблеми. Република Македония преживява период на европеизация и от опозицията зависи дали ще допринесе за това или не." 
			По отношение на членството в НАТО, той изрази оптимизъм. "Посланието, което получихме от Вашингтон не означава, че сме изгубили битката. Ще победим през 2008 г." 
			Бившият премиер Любчо Георгиевски, който е депутат на ВМРО-Народна, и който се смята за неформален лидер на партията, характеризира икономическата обстановка в Македония като катастрофална. "Вместо да привлича чужди инвеститори, правителството ги прогонва," заяви Георгиевски. 
			Лидерът на ВМРО-ДПМНЕ Никола Груевски също взе на прицел икономическите резултати на правителството. 
			"Преди се съобщаваше, че много компании ще инвестират огромни средства в Македония," заяви Груевски. "След девет месеца работа на това правителство, няма никакви следи за подобни инвестиции. Няма и следа от Сименс, нито от Дойче Банк, нито се строи железопътна линия между България и Македония," добави той. 
			И Георгиевски и Груевски смятат, че правителството носи отговорност за отлагането на членството в НАТО. "Македония няма да получи покана за членство през следващата година не защото Алиансът на следващата си среща на високо равнище няма да има в дневния си ред точка за разширяването, а защото се смята, че страната не е извършила необходимите реформи," заяви Груевски. 
			Според Георгиевски политическите решения са ключът към приемането в НАТО. "Като граждани, ние трябва сериозно да седнем и да разработим национална стратегия как всички заедно можем да излезем от тази ситуация и да се отправим към НАТО и ЕС," заяви той.

Люксембург призова Хърватия да арестува и предаде Готовина 
					22/12/2004
					Призовавайки Хърватия да намери обвинения във военни престъпления Анте Готовина, бъдещият председателстващ ЕС Люксембург заяви във вторник, че Загреб трябва да докаже пълноценното си сътрудничество с Трибунала на ООН за военни престъпления, преди да се осъществи очакваният старт на предприсъединителните преговори с ЕС през март 2005 г. 
					(Ройтърс, ХИНА, Croatia Business Report - 21/12/04; Transitions Online, ХИНА, Хърватски информационен център - 20/12/04; Би Би Си, EС - 17/12/04)
 
					 
						
"Хърватия е задължена да сътрудничи с МНТБЮ, така че най-вече Анте Готовина да може да бъде открит," каза външният министър на Люксембург Жан Аселборн (вдясно, редом с испанския си колега Анхел Моратинос през ноември). [AФП]
						Люксембург, който ще поеме ротационното председателство на ЕС на 1 януари 2005 г., призова Хърватия във вторник (21 декември) да открие укриващия се генерал от запаса Анте Готовина до март следващата година, когато се очакват да започнат предприсъединителните преговори със Съюза. 
						Миналата седмица, лидерите на ЕС определиха 17 март 2005 г. като датата за начало на преговорите с Хърватия, но обусловиха началото на преговорите от пълноценността на сътрудничеството на Загреб с Международния наказателен трибунал за бивша Югославия (МНТБЮ). В заключителното заявление на двудневната среща на върха в Брюксел лидерите на 25-членния съюз поставиха специално ударение върху условието Готовина да бъде арестуван и предаден на Хагския трибунал "възможно по-скоро".
						"Хърватия трябва да сътрудничи не просто пълноценно, а буквално 100-процентово," каза външният министър на Люксембург Жан Аселборн във вторник, очертавайки пунктовете от дневния ред на шестмесечното председателство, което страната му ще осъщeствява от името на ЕС. "Хърватия е задължена да сътрудничи с МНТБЮ, така че най-вече Готовина да бъде открит. "
						Според Аселборн Люксембург ще поиска от главния прокурор на ООН за военните престъпления Карла дел Понте да направи оценка на сътрудничеството на Хърватия с Трибунала и след това да отправи съответна препоръка дали може да започне процесът на преговори. 
						"Като председателство искаме Хърватия да получи въможност да започне преговорите, но хърватските лидери знаят, че това няма да стане автоматично и че сътрудничеството трябва истински да се докаже," подчерта министърът. 
						В доклад до Съвета за сигурност на ООН миналия месец дел Понте разкритикува Хърватия за това, че не е способна да арестува Готовина, един от тримата най-издирвани укриващи се военнопрестъпници от периода на балканските конфликти през 90-те години на миналия век. 
						Той започна да се укрива през юни 2001 г., седмици след като МНТБЮ повдигна срещу него обвинения във връзка с операция на сили под негово командване към края на конфликта от периода 1991-1995 г. в Хърватия. В резултат от тази операция бяха убити най-малко 150 сърби от Крайна, а 200000 други бяха принудително изселени.
						На 23 ноември дел Понте определи предаването на Готовина като единствената оставаща пречка пред пълноценното сътрудничество на Хърватия с МНТБЮ. "Веднага щом Готовина се озове в Хага, ще бъде възможно да се каже, че действително Хърватия сътрудничи пълноценно с Трибунала. "
						В същото време дел Понте постави под въпрос ефикасността и сериозността на мерките, които предприемат хърватските власти, посочвайки, че има индикации за това, че Готовина се радва на протекцията на "добре организирана мрежа от помагачи, вкл. в държавните структури."
						Хърватски представители отричат това, настоявайки, че Готовина е избягал от страната и че не знаят местонахождението му. 
						След срещата на върха в Брюксел хърватският премиер Иво Санадер изрази увереност, че проблемът "Готовина" ще бъде разрешен скоро. Продължаващият отказ на беглеца да се изправи пред съда в Хага ще засегне не само неговите интереси, но и тези на Хърватия, каза Санадер. 
						Междувременно хърватската информационна агенция ХИНА съобщи в понеделник, че вътрешното министерство и главната прокуратура са се споразумели да разпитат кандидата за президент Любо Чесич Ройс във връзка с негово изявление относно Готовина. По време на предизборен митинг в неделя във Вуковар, Ройс каза, че укриващият се генерал е "много добре" и изпраща на жителите на Вуковар своите почитания.

Турция отзова посланика си в САЩ заради резолюция за Армения
					12/10/2007
					 
						АНКАРА, Турция – В четвъртък (11 октомври) Наби Шенсой, турският посланик в Съединените щати, бе повикан за консултации, след като комисия на Камарата на представителите на САЩ одобри резолюция, в която се казва, че масовите убийства на арменци в Турция в периода на Първата световна война представляват геноцид. Външното министерство заяви, че Шенсой ще остане в Анкара около седмица, преди да се завърне във Вашингтон. 
						Телевизия НТВ съобщи, че командващият на турските военноморски сили Метин Атач е отменил планирана визита в Съединените щати в знак на протест срещу резолюцията за геноцида, докато министър-председателят Реджеп Тайип Ердоган обмисля дали да отмени своето посещение там следващия месец. С необичайно силни думи президентът Абдула Гюл също разкритикува това гласуване и предупреди, че то може да навреди на двустранните отношения. (Заман, Сабах - 12/10/07; НТВ, АФП, АП - 11/10/07)

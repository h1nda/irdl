Мисия на ООН ще посети Косово следващата седмица
					20/04/2007
					Съветът за сигурност изпраща мисия в Белград и Прищина, за да могат посланиците му да получат по-ясна представа за положението там. Междувременно Китай се приседини към Русия в опозицията срещу "налагането на решение", макар че нито една от двете страни не е потвърдила плановете си да наложи вето.
					От Игор Йованович за Southeast European Times от Белград – 20/04/07
 
					 
						
Сръбският външен министър Вук Драшкович (вдясно) приветства руския си колега Сергей Лавров преди срещата им в Белград в четвъртък (19 април). [Гети Имиджис]
						Мисия на Съвета за сигурност на ООН ще посети Белград идния четвъртък (26 април), а Прищина -- на следващия ден, за да направи оценка на положението на място, потвърди вчера британският посланик в ООН Емир Джоунс Пери. Преди това, каза той, представителите на мисията ще участват в различни срещи с ЕС и НАТО. 
						Руският посланик в ООН Виталий Чуркин бе инициатор на изпращането на подобна мисия. Той заяви, че е необходим "цялостен преглед" на напредъка, постигнат откакто ООН пое управлението на Косово през 1999 г. Само след такъв преглед, настоя Чуркин, може да се проведе гласуване на плана за окончателния статут, предложен от специалния пратеник на ООН Марти Ахтисаари. 
						Планът на Ахтисаари, който би осигурил на Косово "независимост под надзор" със силно цивилно и военно международно присъствие, получи широка подкрепа, включително и от Съединените щати. Москва обаче се обяви против него, както направи и още един постоянен член на Съвета за сигурност, Китай. 
						При отделни посещения в Белград тази седмица руският външен министър Сергей Лавров и китайският заместник-премиер Хуи Лиангю заявиха, че страните им се противопоставят на налагането на решение на Сърбия. 
						Двамата официални представители не казаха обаче дали ще наложат вето върху плана на Ахтисаари. 
						След среща с премиера Воислав Кощуница в четвъртък Лавров заяви, че планът на Ахтисаари се е "провалил", тъй като не е включил интересите както на Белград, така и на Прищина. Той добави, че преговорите за статута трябва да продължат и че трябва да се намери компромисно решение, приемливо и за двете страни. 
						"Засега проекторезолюция [за Косово] няма," каза Лавров, добавяйки, че Русия ще вземе решение по въпроса, след като резолюцията бъде предложена. "Ние смятаме, че преговорите трябва да се възобновят." 
						Китайският заместник-премиер Хуи Лиангю, който посети Белград в сряда, заяви, че Пекин не е съгласен с поставянето на крайни срокове за намирането на решение. Той също призова за постигане на споразумение чрез преговори между Белград и Прищина. 
						След разговорите си с китайския и с руския представител Кощуница заяви, че заплахите за възможно насилие в Косово -- ако то не получи независимост -- са неприемливи. Той окачестви тези заплахи като "изнудване". 
						Президентът Борис Тадич каза, че Сърбия никога няма да се откаже от Косово, но няма да се откаже и от перспективите си за членство в Европа. ЕС и Косово са две различни неща и не трябва да се обвързват едно с друго, каза той на Лавров. 
						Междувременно заместник държавният секретар на САЩ Никълъс Бърнс направи тази седмица обръщение към Камарата на представителите на САЩ, заявявайки, че международната общност трябва да действа бързо, за да осигури контролирана независимост на Косово. 
						Неприемането на плана на Ахтисаари би "засилило екстремизма и би довело директно до нови конфликти", каза Бърнс. 
						В доклад от четвъртък Балканската мрежа за разследващи репортажи обяви, че Сърбия подготвя план за анексиране на населеното предимно със сърби Северно Косово, ако провинцията обяви независимост. В доклада се посочват изказвания на Оливер Иванович, изтъкнат косовски сръбски лидер. 
						Северно Косово -- и по-специално трите общини Зубин Поток, Лепосавич и Звечан, както и северната половина на Митровица -- е в много отношения фактически част от Сърбия, се казва в доклада, тъй като областта е вече финансово, логистично и административно обвързана с Белград.

Гръцките депутати ще декларират източниците на доходите си
10/07/2003
 
АТИНА, Гърция -- Премиерът Костас Симитис съобщи в сряда (9 юли), че всички депутати ще трябва да декларират източниците на доходите и собствеността си, придобити след 1990 г. С решението се цели да се увеличи прозрачността и да се ограничи корупцията. Членовете на парламента от управляващата партия на Симитис ПАСОК ще трябва също така да декларират операциите на борсата, извършени от тях през периода 1998-2000 г., когато борсата преживя колапс. Тази мярка ще бъде разпространена на всички изборни длъжностни лица в централното и местното управление. Симитис също така призова за въвеждането на обективна система за наемане на държавни служители и на нови мерки за контрол върху средствата за кампанията за изборите през май 2004 г. (AФП, MПA, AНA - 09/07/03)

В Скопие беше открит Мемориален център в памет на жертвите на холокоста
					25/03/2011
					В Треблинка са загинали повече от 7 000 евреи от Македония. Новият център е силно доказателство за необходимостта от търпимост.
					От Мишко Талески за Southeast European Times от Скопие – 25/03/11
 
					 
						
На церемонията по случай откриването на Мемориалния център в памет на жертвите на холокоста присъстваха високопоставени държавни представители. [SETimes/Томислав Георгиев]
						Откритият неотдавна Мемориален център в памет на жертвите на холокоста в Скопие е внушителна постройка, разположена в някогашния еврейски квартал. Той е четвъртият подобен мемориал в света, посветен на жертвите на холокоста, след мемориалите в Ерусалим, Берлин и Вашингтон. 
						През март 1943 г. българската армия и полиция събира евреите от Скопие, Битоля и Щип в лагер и след това ги депортира в Треблинка. България, съюзник на нацистка Германия, подписва споразумение да унищожи евреите в окупираните от нея теритрии. Около 98 % от еврейското население в Македония е унищожено. 
						Според Лиляна Мизрахи, председател на Фонда за холокоста на македонските евреи, задълбоченото изследване на съдбата на жертвите на холокоста е започнало през 2001 г. Не е оцеляла нито една жертва, каза тя за SETimes. 
						„Нека този десетгодишен проект, в който участват всички граждани на Македония, да се превърне в опорен стълб на съвместното съществуване, еталон за ценностите и напомняне, че окончателни решения не съществуват. Мемориалният център... е израз на доверие към бъдещите поколения - да помнят и никога да не забравят”, каза Мизрахи. 
						В коментар за SETimes македонският президент Георге Иванов заяви, че холокостът е трагедия за цялото човечество, извършен от онези, които са се отрекли от него. 
						„Може ли някой да отрече правото на другиго да съществува? Това е израз на страх и дълбока нетърпимост към другите, които са различни. Днес все още има такива, които отричат правото на Израел да съществува като държава”, заяви Иванов. 
						Максуд Али е бивш член на Изпълнителния съвет на Фонда за Мемориал в памет на жертвите на холокоста в Македония. Като член на турската етническа общност в Македония той посочва, че центърът и музеят са важни за насърчаване на многообразието и търпимостта. 
						„Така както моите предци приеха еврейския народ преди 500 години с всички негови етнически и религиозни особености, днешна Турция несъмнено би направила същото”, заяви Али за SETimes. „Това събитие [откриването на Музея на Холокоста] може да има само положителен ефект върху междуетническите отношения в Македония.” 
						Посланието, което мемориалът изпраща, преминава отвъд границите на Македония, каза за SETimes почетният генерален консул на Турция в Македония Омер Сюлейман. 
						„Жестът на Македония да открие този музей също така носи важно послание за уважението и единството на всички националности и народи в региона и извън него”, заяви той. 
						Церемонията по откриването на музея на 10 март започна с официалното внасяне на три урни с праха на 7144 македонски евреи, убити в Треблинка. На тържественото събитие присъстваха високопоставени македонски лидери, дипломатическият корпус на страната, както и президентите на Албания и Черна гора – Бамир Топи и Филип Вуянович. 
						На церемонията присъства и израелският вицепремиер Моше Ялон. Той похвали Македония, че е една от първите държави, завършила процеса на реституция на еврейската собственост, и говори за предстоящите предизвикателства. 
						„Фанатичната идеология не може да бъде спряна с безразличие”, заяви той. „Западът трябва да си вземе поука от уроците на миналото и да покаже решителност по отношение на съвременните предизвикателства.” 
						Самуел Садикарио, водещ еврейски интелектуалец в Македония, който също участва в церемонията, заяви за SETimes, че светът трябва да продължи да следи за заплахата от геноцид. 
						„Една от целите е да не се допусне такова злодеяние като холокоста да се случи отново. Въпреки това днес съм загрижен, че се правят сложни опити той да бъде повторен към други хора. До този момент израело-македонските политически отношения са отлични и се надявам, че това [положително явление] ще насърчи икономическите отношения, които остават донякъде на заден план”, заяви Садикарио, който беше награден от Македония с държавната награда „Майка Тереза”.

Рен предполага, че Черна гора би могла да подпише ССА с ЕС тази пролет
					09/03/2007
					 
						БРЮКСЕЛ, Белгия -- Еврокомисарят по разширяването Оли Рен каза в четвъртък (8 март) в Брюксел на черногорския премиер Желко Щуранович, че Черна гора би могла да подпише Споразумение за стабилизация и асоцииране (ССА) с ЕС до края на този месец. Отбелязвайки, че остава да се финализират само техническите преговори, той предположи, че документът би могъл да бъде парафиран по време на посещението му в Подгорица идната седмица и официално да бъде подписан през пролетта. Рен заяви обаче, че той все още трябва да се консултира по въпроса с някои страни, членки на ЕС. Комисарят призова Черна гора да запази набраната скорост на реформите, да укрепи капацитета на държавната си администрация и да положи повече усилия в борбата с корупцията и организираната престъпност. (Виести - 09/03/07; Бета, АП - 08/03/07)

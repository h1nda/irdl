Мощни експлозии в склад за боеприпаси разтърсиха София и близките села
					03/07/2008
					Поредица от мощни експлозии в склад за боеприпаси край София разтърсиха българската столица в четвъртък сутринта, без да вземат жертви, но причинявайки материални щети и сериозна паника сред местното население.
					(АФП, АП, Ройтерс, ДПА, София Ехо, Агенция София Нюз, Дневник, Медиапул - 03/07/08)
 
					 
						
Софиянци бяха събудени от поредица от експлозии в четвъртък (3 юли). [Архив]
						Трима души получиха леки наранявания, след като поредица от експлозии във военен склад на около 10 км източно от София разтърсиха българската столица в четвъртък (3 юли) сутринта. Взривовете, които продължиха с часове, нанесоха щети по къщите в близките села Челопечене, Казичене и Чепинци и всяха паника сред техните жители.
						"Тази сутрин в 6,30 ч. (0330 GMT) е възникнал пожар с последващи взривове в района на Челопечене," съобщи министерство на извънредните ситуации.
						Началникът на Генералния щаб на Българската армия ген. Златан Стойков увери гражданите на София, че не съществува риск от химическо или радиоактивно замърсяване.
						"Тези боеприпаси са конвенционални, което означава, че не съдържат опасни химически вещества, само барут," каза той около час след първата експлозия. "Все още не знам причината."
						Представители на отбраната по-късно казаха, че в склада е имало 1 500 тона различни боеприпаси. Те предупредиха, че предвид количеството на боеприпасите детонациите вероятно ще продължат през целия ден.
						Най-голямата заплаха за гражданите на София вече премина, тъй като опасните 20 т тротил не са се взривили, заяви по-късно министърът на отбраната Николай Цонев, цитиран от Агенция “София Нюз” (АСН).
						Хора, които са се намирали в близост до мястото, казаха, че са видели облак с формата на гъба след първата експлозия. Мнозина в София сбъркаха взривната вълна със земетресение. Отломка от снаряд падна в близост до Международно летище София и накара местните власти да пренасочат пристигащите полети към Пловдив.
						Хората от трите околни села се оплакаха, че взривовете са повредили домовете им. Взривните вълни достигнаха на запад до София, като в някои от най-източните квартали на столицата имаше счупени прозорци.
						“Беше ужасно, парчета врати, прозорци и всичко беше навсякъде около мен,” каза пред частната “Нова телевизия” гражданин на Чепинци.
						 Районът бе отцепен незабавно и на мястото бяха изпратени екипи на пожарната. Кметът на София Бойко Борисов заяви, че жителите на засегнатите райони ще бъдат евакуирани с автобуси. Той ги призова да си стоят вкъщи и да държат прозорците затворени.
						По-късно в министерство на извънредните ситуации бе взето решение да бъдат изведени всички хора в периметър от 6 км около склада за боеприпаси.
						Заради продължаващите експлозии не е възможно достигането на спасители до мястото и те ще трябва да изчакат най-малко един ден след последната експлозия, съобщиха властите.
						 Премиерът Сергей Станишев свика извънредно заседание на кабинета. Повече от час след първата голяма експлозия властите, с изключение на кмета на София, не направиха изявление, което накара десните опозиционни партии да поискат незабавната оставка на министъра на извънредните ситуации Емел Етем. Те настояха също парламентът да проведе специално разследване.
						“Още веднъж по време на криза българското правителство не изпълни своите задължения,” оплакаха се от Съюза на демократичните сили.

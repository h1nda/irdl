Държавите, членки на НАТО, се договориха да възстановят официалните връзки с Русия
					06/03/2009
					В четвъртък НАТО реши да възстанови официалните си връзки с Русия, които Алиансът прекъсна миналата година в отговор на решението на Москва да изпрати войски в Грузия.
					(Ройтерс, АП, АФП, ДПА, Ню Йорк Таймс, Би Би Си, Гласът на Америка, НАТО, EurActiv - 05/03/09)
 
					 
						
Генералният секретар на НАТО Яп де Хоп Схефер. [Гети Имиджис]
						Външните министри от НАТО се договориха в четвъртък (5 март) да възобновят официално заседанията на Съвета НАТО-Русия (СНР), които Алиансът преустанови преди седем месеца след инвазията на Москва в Грузия. 
						 "Русия е важен играч, световен играч. Прекъсването на разговорите не е вариант", заяви генералният секретар на НАТО Яп де Хоп Схефер. 
						Според словашкия външен министър Мирослав Лайчак срещите ще бъдат възобновени "възможно най-скоро" след срещата на високо равнище на НАТО на 3-4 април. 
						Споразумението за възобновяване на преговорите с Русия бе постигнато след продължителен дебат, в който Литва настояваше, че "започването на официален диалог е прибързано решение", и отправи призив към съюзниците да отложат решението до срещата на високо равнище следващия месец. 
						Участниците в срещата в четвъртък обаче ясно заявиха, че тяхното разочарование от руската инвазия в Грузия миналата година и дипломатическото признаване на отцепилите се от Грузия региони Абхазия и Южна Осетия все още не е преминало. 
						"Министрите ще настояват Русия да изпълни своите ангажименти по отношение на Грузия," се подчертава в изявлението. 
						Създаден през 2002 г., СНР представлява механизъм за консултации, постигане на консенсус, сътрудничество, съвместни решения и съвместни действия на НАТО и Русия. 
						Въпреки сериозните различия между 26-членния пакт и Москва, членовете на НАТО признаха, че е необходимо диалогът с Русия да бъде възобновен, за да бъдат разгледани въпроси от общ интерес. Те включват Грузия, Афганистан, мерките за борба с тероризма и разпространението на оръжия за масово унищожение, заяви Де Хоп Схефер в своята встъпителна реч. 
						"В много области имаме фундаментални различия в нашите становища и смятаме, че Русия наистина трябва да промени своята позиция," заяви генералният секретар на НАТО. 
						Държавния секретар на САЩ Хилари Клинтън също настоя за "нов старт" в отношенията на НАТО с Москва. 
						"Ние можем и трябва да намерим начини да работим конструктивно с Русия в областите от общ интерес", заяви тя. 
						Москва заяви преди срещата в четвъртък, че ще разреши преминаването на американски неоръжейни военни доставки през нейната територия до Афганистан. 
						Изразявайки надежда, че срещите на СНР ще бъдат възобновени по-късно този месец, руският посланик в НАТО Дмитрий Рогозин заяви в сряда, че "периодът на охлаждане" на отношенията между неговата страна и Алианса е "почти отминал". 
						Той обаче изрази съжаление, че разговорите няма да бъдат възобновени толкова бързо, колкото се е надявал. 
						"Ние просто сме изненадан, че въпросът за възобновяването на практическата работа се отлага с още един месец," каза той на пресконференция. 
						В четвъртък Клинтън предложи международната конференция за начините за стабилизиране на Афганистан да се проведе в Холандия на 31 март под председателството на ООН. 
						Грузия, Афганистан и плановете на Вашингтон за изграждане на противоракетен щит в Източна Европа са сред въпросите, които Клинтън вероятно ще обсъди с руския си колега Сергей Лавров в петък (6 март) в Женева.

Босненско-хърватски генерал очаква обвинителен акт от Трибунала на ООН
15/03/2004
 
САРАЕВО, Босна и Херцеговина ( БиХ) -- Босненският генерал от резерва Слободан Праляк заяви пред вестника от БиХ &lt;I&gt;Дневни Aваз&lt;/I&gt; в неделя (14 март), че очаква да бъде официално обвинен от Трибунала на ООН за военни престъпления в рамките на следващите десет дни. Според него международният съд вече е изпратил обвинителния акт на хърватските власти. Бивш филмов режисьор, Праляк е командвал навремето въоръжените сили на самообявилата се Хърватска република в БиХ. Войски под негово командване са унищожили известния мост в Мостар, датиращ от 16 в., и са прогонили мюсюлмани от района. Праляк, който сега живее в Хърватия, заявява, че е готов да се предаде на Трибунала. (АФП, Дневни Аваз - 14/03/04)

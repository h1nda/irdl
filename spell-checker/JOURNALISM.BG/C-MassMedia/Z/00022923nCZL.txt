Ляич потвърди, че на сръбските власти е била подадена информация да потърсят обвиняемия в планината Цер
					17/06/2007
					 
						БЕЛГРАД, Сърбия -- Председателят на сръбския национален съвет за връзки с Трибунала на ООН за военни престъпления Расим Ляич потвърди в събота (16 юни), че властите са претърсили планината Цер заради един от "най-издирваните" военнопрестъпници от Трибунала, идентифициран от медиите като бившия босненски сръбски военен командир Ратко Младич. Ляич заяви, че акцията е била проведена на основата на получена иноформация и добави, че подобни операции ще продължат, докато Сорбия напълно изпълни задълженията си към Трибунала. 
						В петък националният съвет одобри исканията на Трибунала за други документи, свързани с 13 дела. Той също реши да отмени задължението да запази държавните тайни от седем свидетели, на които бе наредено да свидетелстват пред Трибунала. 
						В съседна Босна и Херцеговина полицията на Република Сръбска претърси домовете в Баня Лука на Югослав Бубич и сестра му Желка Яндрич, роднини на укриващия се от правосъдието военнопрестъпник Стоян Зуплянин. Документите, иззети по време на претърсването в петък ще бъдат предадени на съда в БиХ, който разпореди претърсването. (Политика - 17/06/07; Танюг, Глас явности, Независне Новине - 16/06/07; РТС, Бета - 15/06/07)

Наука и технологии: Разкопките в Анадола продължават
					12/11/2007
					Значителни находки бяха открити на археологически обект в провинция Битлис. Още от седмицата: според нов доклад близо 80 % от софтуера на сръбския пазар е незаконен.
					 
						
Значителни археологически находки бяха открити в източната анадолска провинция Битлис тази година. [AФП]
						Група турски археолози ще продължат разкопките си в източноанадолската провинция Битлис, каза във вторник (6 ноември) ръководителят на екипа Кадир Пекташ. Значителни археологически находки бяха открити на обекта в началото на годината, в т. ч. много монети, керамични съдове и малки пръстени. 
						*** 
						Доклад на "Бизнес Софтуер Алайънс" ("Би Ес Ей"), публикуван във вторник (6 ноември), сочи, че 78 % от софтуерните продукти на сръбския пазар са незаконни. Според "Би Ес Ей", асоциация за борба с компютърното пиратство, равнището на пиратство в Сърбия е най-високото в Централна и Източна Европа. Едва 41,8 % от дистрибуторите на компютри предлагат оригинален софтуер, докато 57 % дори не информират купувачите за потенциалните законови санкции. 
						*** 
						Десетият международен панаир на биологично чистите храни "Еко Фестивал 2007" се състоя в Атина от четвъртък (8 ноември) до неделя. В него взеха участие над 170 екологични организации и компании, включително фирми, работещи в областта на възобновяемите енергоизточници.
						*** 
						Екологична акция за събиране на пластмасови отпадъци се състоя в четвъртък (8 ноември) в Гостивар, Македония. Проектът бе реализиран със съдействието на USAID и имаше за цел да повиши съзнанието за важността на рециклирането на пластмасовите отпадъци. 
						*** 
						
Македонската академия на науките и изкуствата чества своята 40-годишнина в четвъртък (8 ноември). Юбилейните прояви включваха 200 научни срещи и проекти за двустранно сътрудничество с повече от 25 национални академии.
						*** 
						"Майкрософт Босна и Херцеговина (БиХ)" обяви в четвъртък (8 ноември) откриването на нов център за телефонна връзка с клиенти в страната с по-ефективна и по-бърза техническа поддръжка за потребителите на всичките три езика в БиХ. "Майкрософт БиХ" също така обяви, че локализираните версии на последните й продукти Windows Vista и Office 2007 ще бъдат готови до края на годината. 
						 *** 
						Тридесет и втората годишна изложба на иновации "Инова" бе открита в Загреб в сряда (7 ноември). Представени са най-успешните хърватски изобретения от 1971 г. насам. Изложбата ще бъде съпътствана от мултимедиен панаир под надслов "Похвала от пръв поглед". 
						
(Различни източници – 05/11/07-12/11/07)

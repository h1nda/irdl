Турският писател Памук каза, че футболът разпалва национализма
					02/06/2008
					 
						АНКАРА, Турция -- Известният писател и лауреат на Нобелова награда Орхан Памук каза в интервю в неделя (1 юни) за германския седмичник "Шпигел", че футболът в неговата родина подклажда национализма. "Футболът в Турция се е превърнал в машина за разпространение на национализъм и ксенофобия и за формиране на авторитарен начин на мислене", заяви Памук. Като доказателство той посочи мача от квалификациите за Световната купа през 2006 г. между Турция и Швейцария, който завърши с масови безредици в Истанбул. "Това беше неетично и неприемливо, особено начинът, по който турските вестници го отразиха. За загубата бяха обвинени реферите и някакви конспирации. Ужасно!", каза Памук. 
						Заради инцидентите ФИФА наказа Турската футболна федерация с шест домакински мача без публика. На федерацията бе наложена тежка глоба, както и на много от играчите. В интервюто Памук определи треньора на националния отбор на Турция Фатих Терим като "ултранационалист". Независимо от това Памук каза, че ще подкрепя своя отбор на Европейския шампионат 2008, който започва в събота. (РИА Новости, ДПА - 02/06/08)

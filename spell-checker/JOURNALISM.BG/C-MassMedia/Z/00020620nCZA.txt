Бившият румънски премиер Нъстасе е подсъдим по обвинения в корупция 
					14/11/2006
					Бившият премиер бе изправен пред съда по обвинения в злоупотреба със служебно положение, изнудване и получаване на подкупи. Той е най-важната политическа фигура в Румъния, срещу която са повдигани такива обвинения.
					От Джелу Трандафир за Southeast European Times от Букурещ – 14/11/06
 
					 
						
Бившият румънски премиер Адриан Нъстасе и съпругата му Дана ще бъдат съдени по обвинения в корупция. [Гети Имиджис]
						Бившият румънски премиер Адриан Нъстасе е обвинен в злоупотреба със служебно положение, изнудване и приемане на подкупи от порядъка на 1,37 млн. евро. Съпругата му и други двама души също са обвинени в корупция. Всички те твърдо отричат обвиненията. Процесът срещу тях ще започне на 14 декември в румънския Върховен съд. 
						Според прокурорите Нъстасе е използвал влиянието си като премиер и лидер на управляващата Социалдемократическа партия, за да осигури незаконно финансиране на кампанията си и да се сдобие със скъпи стоки и строителни материали от Китай за ремонт на две от къщите си. 
						Националната дирекция за борба с корупцията (ДНА) съди бившия премиер и за изнудване на румънския консул в Хонконг, Йоан Паун. Според обвиненията Нъстасе е поискал от дипломата да не разкрива сведенията си за незаконното изпращане на 12 контейнера с китайски стоки, както и да унищожи митническите документи, заяви ДНА. 
						Прокурорите казаха, че разполагат с доказателства, свидетелстващи за "наличието на заплахи, дали на жертвата сериозни основания да се страхува за живота си, семейството си и развитието на кариерата си". 
						Нъстасе отрича обвиненията, твърдейки, че е жертва на "големи, мръсни политически интриги". Обвинителният акт срещу него имал за цел, според Нъстасе, да оправдае разхищението на пари на данъкоплатците след години съдебен тормоз. 
						"Цяла система от прокурори, полицаи и хора от тайните служби беше впрегната за подготовката на това дело," твърди той. 
						Разследването започна през август 2004 г., докато Нъстасе беше още на власт. То бе прекратено през януари 2005 г., няколко седмици, след като Нъстасе загуби президентската надпревара и стана председател на Камарата на депутатите. Делото бе отново възбудено през есента на 2005 г., след като младият прокурор Даниел Морар бе назначен за нов началник на подсилената Дирекция за борба с корупцията. 
						По-рано тази година Нъстасе се оттегли от постовете си на председател на Камарата и изпълнителен председател на Социалдемократическата партия. 
						Той е най-важният румънски политик, изправен пред подобни обвинения. 
						Докато той бе премиер, ЕС многократно призоваваше Румъния да се бори с корупцията на високо ниво. Между 2001 г. и 2005 г. Брюксел често критикуваше бившата Прокуратура за борба с корупцията, че се занимава главно с дребни дела и не прави необходимото за преследване на "големите риби". 
						Сериозен поврат настъпи, след като Моника Маковей, бивш активист правозащитник, зае поста министър на правосъдието. Подкрепяна от Европейската комисия, Маковей се бореше за отпускане на ресурси и назначаване на нови, по-млади прокурори в Дирекцията за борба с корупцията, за запазване на нейната автономия и за защитата й от политическо влияние. 
						Според констатациите в последния мониторингов доклад на Европейската комисия Румъния е отбелязала "значителен напредък ... в създаването на солиден архив от сериозни, партийно необременени разследвания по дела на високо ниво, които доведоха до повдигането на обвинения и съдебни производства". 
						В доклада се дава висока оценка на дейността на ДНА, като се подчертава значението на преразглеждането на стари разследвания: "Качественото подобрение на разследванията на ДНА продължи, както може да се види от повторното завеждане на дела, които стояха затворени при старото ръководство, и от започването на нови разследвания по дългогодишни скандали с държавни поръчки," се казва в него. 
						Същевременно обаче Европейската комисия е обезпокоена от намаляването на политическата воля, след като антикорупционната кампания доказа своята легитимност. 
						"Трябва да е налице ясна политическа воля от всички политически среди да се демонстрира устойчивост и необратимост на неотдавнашния положителен напредък в борбата с корупцията," заяви Брюксел на Румъния.

Фратини: "Хърватия има още "работа за вършене"
					18/04/2007
					Комисарят на ЕС по правосъдието похвали "положителните сигнали", идващи от Загреб, но подчерта необходимостта от конкретни резултати.
					От Наташа Радич за Southeast European Times от Загреб – 18/04/07
 
					 
						
Хърватският премиер Иво Санадер (вляво), еврокомисарят по правосъдието Франко Фратини и румънският премиер Калин Попеску Търичану (вдясно) позират преди срещата на министрите на правосъдието и вътрешните работи от ПСЮИЕ в Загреб в петък (13 април). [Гети Имиджис]
						По време на посещение в Загреб миналата седмица еврокомисарят по правосъдието Франко Фратини призова Хърватия да продължи с реформите, добавяйки, че страната трябва да покаже конкретни резултати. "Все още остава доста работа. Това не е нещо, което трябва да направите, защото ви се диктува от Брюксел, а защото е в интерес на хърватските граждани," каза той пред репортери в четвъртък (12 април). 
						По време на двудневното си посещение комисарят се срещна с премиера Иво Санадер, министрите на правосъдието и вътрешните работи и депутати от парламента. В петък Фратини председателства среща на министрите на правосъдието и вътрешните работи на страните от Процеса за сътрудничество в Югоизточна Европа. 
						Реформата в правосъдието е основно условие, каза Фратини пред хърватските представители, и страната трябва да покаже решимостта си да се пребори с корупцията и престъпността. 
						"Борбата с корупцията и организираната престъпност трябва да бъдат първостепенен приоритет на правителството," каза той. "Аз съм удовлетворен, защото виждам добри и положителни сигнали от Загреб. Премиерът осъзнава тази важна и трудна задача пред своето правителство." 
						Позовавайки се на собствения си опит по въпроса, Фратини заяви, че е много важно да се отрежат финансовите източници. Това, каза той, е единственият начин да се спре разрастването на организираната престъпност и да се попречи на участниците в нея да постигат своите цели. Той подчерта също значението на регионалното сътрудничество, заявявайки, че Хърватия играе важна роля в Югоизточна Европа. 
						Никой -- включително политиците и съдиите - не може да стои над закона, заяви комисарят. Успешните реформи изискват промяна в мисленето, а това не е лесна задача, добави той. Нещо повече, дори когато мерките се приемат на хартия, прилагането им на практика продължава да бъде предизвикателство. 
						"Законодателните реформи не са достатъчни. Те трябва да бъдат приложени изцяло," каза Фратини след срещата си със Санадер. 
						От своя страна премиерът подчерта, че борбата с корупцията е приоритет на правителството. Той се съгласи, че трябва процедурно да бъдат затворени делата за корупция, независимо дали се касае за дребни или за големи нарушения. 
						Министърът на правосъдието Ана Ловрин междувременно каза на Фратини, че Хърватия вече е намалила висящите дела с 30 %. Те добави, че броят на докладваните случаи на корупция през 2006 г. се е увеличил със 120 %.

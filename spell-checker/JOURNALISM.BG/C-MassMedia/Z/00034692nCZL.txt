Семейството на Младич поиска той да бъде обявен за мъртъв 
					25/05/2010
					 
						БЕЛГРАД, Сърбия -- Роднините на босненския сръбски военен командир Ратко Младич са се консултирали с адвокати, които се очаква да внесат искане Младич да бъде обявен за мъртъв, съобщи във вторник (25 май) излизащият в Белград всекидневник „Вечерне Новости”. Адвокатът Милош Салич обясни, че семейството на Младич е решило да започне процедурата по две причини: искат достъп до замразените му активи и пенсия и искат да бъде сложен край на оказвания им „натиск”. По закон на процедурата може да бъде даден ход, ако лицето е на възраст над 70 г. и за него няма достоверни сведения в продължение на повече от пет години. Младич обаче е на 68 г. и адвокатите ще трябва да докажат, че съществуват обстоятелства, които сочат, че той е мъртъв. Расим Ляич, ръководител на националния съвет на Сърбия за сътрудничество с Трибунала за военни престъпления в Хага, определи искането като подигравка с държавата. Младич изчезна малко след като Трибуналът го обвини през 1995 г. в геноцид, военни престъпления и престъпления срещу човечеството във връзка с босненския конфликт от 1992-1995 г. (Вечерне Новости, Данас, Б92, ФоНет, Танюг, РТС - 25/05/10)

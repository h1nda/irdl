Гръцките профсъюзи от държавния сектор съобщиха за бъдеща стачка
					22/09/2010
					 
						AТИНА, Гърция -- Профсъюзът от държавния сектор АДЕДИ съобщи във вторник (21 септември) за планове за обявяване на 24-часова стачка на 7 октомври в знак на протест срещу строгите икономически мерки на правителството, които включват намаляване на пенсиите и заплатите. АДЕДИ също планира организирането на митинг на 29 септември в центъра на Атина като част от общоевропейски протест срещу подобни мерки. Работниците от държавните железници ще проведат петчасово спиране на работата в сряда и четвъртък в знак на протест срещу плановете на правителството да намали заплатите им и да отвори сектора за частна конкуренция. 
						Междувременно около 2500 собственици на камиони се събраха пред сградата на парламента в Атина във вторник, деветия ден на протеста срещу плановете на правителството да либерализира сектора им. Имаше кратки сблъсъци, когато от тълпата хвърлиха пластмасови бутилки от вода и чаши кафе срещу полицаите, които отговориха със зашеметяващи гранати. Не се съобщава за ранени или арестувани. (AП, Ройтерс, Блумбърг - 21/09/10)

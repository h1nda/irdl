Румънската опозиция планира вот на недоверие срещу правителството
					14/02/2006
					Румънската опозиция заплаши да внесе искане за вот на недоверие срещу правителството, което в понеделеник поиска специални правомощия с цел ускоряване на приемането от парламента на пакет от законопроекти за реформи в здравеопазването.
					(Букарест Дейли Нюз, Найн О'Клок, Жиуа - 14/02/06; AП, Ройтерс - 13/02/06)
 
					 
						
"Днес дойдох да поискам от парламента вот на доверие, който ще даде възможност на правителството да реформира румънската здравна система," каза премиерът Калин Попеску Търичану. [AФП]
						За да гарантира по-бързото приемане от парламента на големия пакет от законопроекти за реформи в здравеопазването, румънското правителство реши в понеделник (13 февруари) да поиска специални пълномощия, заявявайки, че поема отговорност за законодателството. 
						Това разгневи опозиционните Социалдемократическа партия (СДП) и Партия "Велика Румъния" (ПВР), които заплашиха да внесат искане за вот на недоверие срещу центристкия кабинет на премиера Калин Попеску Търичану. 
						Според румънското право искането за бламиране на кабинета трябва да бъде подадено не по-късно от три дни, след като правителството е декларирало, че поема отговорност за дадено законодателство. Парламентът след това разполага с три дни да го постави на гласуване. 
						 Ако обаче СДП и ПВР не съумеят да внесат искането за вот на недоверие съгласно изискванията или ако то не бъде одобрено от парламента, правителството ще остане на власт, а пакетът от 17 законодателни мерки за здравни реформи ще бъде приет автоматично. 
						Търичану, чиято страна по график трябва да се присъедини към ЕС през януари 2007 г., заяви в понеделник, че предложените реформи, които са насочени към укрепване на разпадащата се здравна система на страната и сближаването й с европейските стандарти, трябва да бъдат одобрени незабавно. 
						"Ако здравната ни система бе пациент, той вероятно би се нуждаел от спешна операция, за да оздравее," каза премиерът в обръщение пред съвместно заседание на двете камари на парламента. 
						По думите на Търичану през изминалите 16 години румънската здравна система е била белязана от бедност, корупция и неефективност. 
						"Общественото здравеопазване се влошава, докато средствата, насочени към здравния сектор, устойчиво се увеличават," каза Търичану, отбелязвайки, че само през 2005 г. Румъния е изразходвала 2,8 милиарда евро за здравеопазване. Докато очакваната средна продължителност на живота в ЕС е над 78,5 години, в Румъния тя е само 71,2 години, каза Търичану, добавяйки, че румънците продължават да страдат от болести, като туберкулоза, която би трябвало да е изчезнала преди години. 
						Увеличеното финансиране, насочвано към системата, не е решило такива проблеми, като небрежността, конфликта на интереси и корупцията, както и ширещата се липса на финансова дисциплина, отчетност и прозрачност, каза Търичану. 
						Предложеният законодателен пакет включва нови закони за националните здравни програми, обществената и частната осигурителна система и болниците. Предложени са и отделни закони за стаута на лекарите, зъболекарите и фармацевтите. 
						Макар че четирипартийната управляваща коалиция има крехко мнозинство в парламента, анализаторите очакват правителството да оцелее след евентуален вот на недоверие.

Сърбия одобри новия съюз с Черна гора
28/01/2003
 
БЕЛГРАД, Югославия -- Сръбският парламент одобри новата конституция на бъдещия съюз с Черна гора в понеделник (27 януари). 166 от депутатите гласуваха "за", а 47 - "против". Демократическата партия на Сърбия на президента Воислав Кощуница се противопостави на закона за прилагането на конституцията с аргумента, че той открива пътя за независимост на Черна гора. Законът беше приет с подкрепата на 130 депутата. Сръбският премиер Зоран Джинджич лобира усилено за приемането на двата документа, заявявайки, че споразумението, постигнато с посредничеството на ЕС, е далеч от съвършено, но е най-доброто решение за момента. Очаква се парламентът на Черна гора да приеме новата конституция във вторник. Тя ще стане действащ закон след приемането й от федералния парламент в Белград. Новият по-свободен съюз ще се нарича Сърбия и Черна гора.
Приемането на новата конституция е условие за членство в Съвета на Европа. Петер Шидер, председател на Парламентарната асамблея на Съвета на Европа, предложи в понеделник в Страсбург членството на новия съюз да се включи в дневния ред на следващата среща през март. По традиция членството в Съвета е стъпката, предхождаща започването на преговори за присъединяване с ЕС. (Блиц, Данас, Политика - 28/01/03; АП, АФП, Ройтерс, Танюг, Б92, РТС - 27/01/03)

Турция очаква своята най-добра олимпиада 
					31/07/2008
					Олимпийският отбор на Турция се надява в края на Олимпийските игри в Пекин да бъде сред първите 20 страни. Най-обещаващи за спечелване на злато са дисциплините вдигане на тежести, борба и таекуондо.
					От Айхан Шимшек за Southeast European Times -- 31/07/08
 
					 
						
Турската състезателка по вдигане на тежести Нурджан Тайлан е една от надеждите на страната за златен медал в Пекин. [Гети Имиджис]
						В надеждите си за медали от Олимпиадата в Пекин Турция разчита на своите световни шампиони по борба и на състезателите си по вдигане на тежести и таекуондо. "Смятам, че можем да спечелим пет златни, пет сребърни и пет бронзови медала и да завършим ... между първите 20 държави," заяви ръководителят на Дирекцията за младежта и спорта Мехмет Аталай. 
						На игрите през 2004 г. в Атина 66-членният турски отбор спечели десет медала: три златни във вдигането на тежести, три сребърни медала в дисциплините борба, таекуондо и бокс и четири бронзови медала в други дисциплини. Тя се класира 22-ра в края на олимпиадата. 
						Отборът на Турция за Пекин се състои от общо 68 атлети в 12 различни дисциплини. Десет жени и шестима мъже атлети ще се опитат да спечелят медали в леката атлетика. Елван Абейлегесе, която спечели сребърен медал на 10 000 м на световното първенство през 2007 г., ще се съревновава за медал на 5 000 м в Пекин. 
						Турският шампион по вдигане на тежести Наим Сюлейманоглу -- "Джобният Херкулес" – помогна за представянето на страната си на Олимпийски игри. Високият 145 см атлет е спечелил три олимпийски златни медала (1988 г., 1992 г., 1996 г.), седем световни и шест европейски титли и е поставил 46 световни рекорда. 
						Сега двама обещаващи състезатели по вдигане на тежести продължават неговата традиция: Танер Сагър, който спечели златният медал в категория 77 кг в Атина, и Нурджан Тайлан, която взе златото при жените в категория 48 кг тази година. Двамата отново ще се стремят към златото в Пекин. 
						Турция има и големи надежди за своите 13 състезатели по борба. Борбата е важен спорт за Турция след игрите в Берлин през 1936 г., когато Яшар Еркан спечели първият златен медал за Турция. Оттогава десетки турски състезатели по борба са печелили олимпийски медали. 
						В дисциплината таекуондо Бахри и Азизе Танрикулу, които са брат и сестра, се надяват да добавят към колекциите си и олимпийски златни медали. Бахри спечели среброто при мъжете в категория 80 кг в Атина. Азизе спечели златен медал при жените в категория 63 кг на Европейското първенство през 2005 г. 
						Една от изненадите в олимпийския отбор на Турция е 14-годишният плувец Едиз Илдиример – най-младият спортист в олимпийската история на Турция. Той се класира първи на 1 500 м свободен стил на световното първенство тази година в своята възрастова група. “Това ще бъде страхотно преживяване за мен. Истинската ми цел е да получа [медал] на Олимпийските игри през 2012 г.," сподели Илдиример. 
						Надеждите на Турция са за повече от добро олимпийско представяне – стабилното представяне ще се отрази добре на държавата като цяло. Въпреки че Истанбул пропусна възможността да бъде домакин на Олимпийските игри през 2008 г., страната няма търпение да бъде домакин на Олимпиадата през 2020 г.

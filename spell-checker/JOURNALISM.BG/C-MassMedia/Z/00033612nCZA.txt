ЕС призова Гърция да наложи още ограничения върху разходите
					02/03/2010
					Еврокомисарят Оли Рен каза, че Гърция трябва да наложи още ограничения, за да намали бюджетния си дефицит с 4 % тази година, както е обещала.
					(EurActiv, Euobserver - 02/03/10; AФП, АП, Ройтерс, Евронюз, Би Би Си, Гардиън, Гласът на Америка, АНА-МПА - 01/03/10) 
 
					 
						
Еврокомисарят по икономическите и валутните въпроси Оли Рен излиза от канцеларията на гръцкия премиер Георгиос Папандреу след среща в понеделник (1 март). [Гети Имиджис]
						Гърция трябва да вземе допълнителни мерки за икономии, за да овладее кризата с дълга и да достигне желания размер на бюджетния си дефицит за тази година, заяви еврокомисарят по икономическите и валутните въпроси Оли Рен по време на 24-часовото си посещение в Атина в понеделник (1 март). 
						"Искам от гръцкото правителство да обяви нови мерки тези дни," каза Рен след разговори с гръцкия финансов министър Георгиос Папанконстантину. 
						Гърция е слабото звено сред 16-те икономики от еврозоната. Тя има огромен държавен дълг, който тази година се очаква да достигне 300 милиарда евро - над 120 % от БВП. Малко след като победи консервативната партия "Нова демокрация" на предсрочните избори в страната през миналия октомври, новото лявоцентристко правителство на ПАСОК оповести, че бюджетният дефицит за 2009 г. ще набъбне до 12,7 % от БВП, над четири пъти повече от 3-процентния таван на ЕС. 
						На фона на страховете, че кризата може да се разпространи и сред други членки на еврозоната кабинетът на премиера Георгиос Папандреу представи тази година четиригодишен план за строги икономии, ангажирайки се да намали дефицита на 8,7 % от БВП тази година и да го сведе под лимита на ЕС до края на 2012 г. 
						Европейската комисия (ЕК) одобри плана, но настоя, че страната се нуждае от строг мониторинг, за да се гарантира, че мерките ще бъдат приложени ефективно. 
						Екип от експерти на ЕС, Европейската централна банка и МВФ заключи след одит миналата седмица, че замразяването на заплатите в публичния сектор, намаляването на премиите, повишаването на данъците и други мерки в настоящия пакет ще спомогнат за запушване на дупката в бюджета през 2010 г. само с 2 % от БВП, но не и с обещаните 4 %. 
						След серия от срещи с Папандреу, други важни членове на кабинета и управителя на гръцката централна банка Рен заяви пред репортери на пресконференция в Атина, че допълнителни мерки са абсолютно необходими. 
						"Изключително важно е гръцкият народ да постави отново публичните си финанси в устойчиви релси," каза той в понеделник. "Рисковете, свързани с макроикономическите и пазарните промени, вече се материализират." 
						Гърция, чийто бюджетен дефицит според съобщенията е нараснал до неприемливо високи стойности поради продължилата по-дълго рецесия в страната, трябва да се съсредоточи върху "структурни реформи, насочени към възстановяване на икономическата конкурентоспособност на страната," отбеляза Рен. 
						По-рано същия ден Папаконстантину обеща, че правителството на ПАСОК ще направи "каквото е необходимо, а това включва нови мерки" за съкращаване на бюджетния дефицит с 4 % от БВП тази година. 
						Очаква се Папандреу да обяви нови строги мерки след заседанието на кабинета в сряда. Според съобщенията сред тях вероятно ще бъдат евентуално повишаване на ставката на данък добавена стойност (ДДС), допълнително свиване на премиите в публичния сектор, нов скок на митата върху горивата, както и намаляване на премиите за Коледа и Великден, известни в Гърция като "13-а заплата". 
						В апел към обществеността да подкрепи правителството "в общите усилия да спасим нашата страна" Папандреу отбеляза, че "преобладаващото мнозинство" от гърците е готово да се присъедини към тези усилия. 
						 ЕК трябва да представи междинен доклад за прилагането на гръцкия план за финансово оздравяване по време на среща на финансовите министри от ЕС на 16 март.

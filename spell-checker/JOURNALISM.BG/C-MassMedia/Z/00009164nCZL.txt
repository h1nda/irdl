Свидетел твърди, че Караджич е наредил да се извършат убийствата в Сребреница
24/11/2003
Бивши босненско-сръбски политик заяви пред Международния наказателен трибунал за бивша Югославия, че Радован Караджич е наредил да се извършат масовите убийства в Сребреница през 1995 г.
(Би Би Си, Гардиън - 22/11/03; АП, АФП, Ройтърс, ЮПИ - 21/11/03; МНТБЮ - 30/09/03; 02/08/01)
 
 
Бивш босненско-сръбски политик заяви пред Международния наказателен трибунал за бивша Югославия (МНТБЮ) в петък (21 ноември), че Радован Караджич е заповядал да се извърши клането в Сребреница през 1995 г., при което бяха избити повече от 7 500 мъже и момчета мюсюлмани.
В свои показания по време на заседание на апелативния съдебен състав на процеса срещу босненско-сръбския генерал Радислав Кръстич в Хага, Мирослав Деронич заяви, че се е срещал с босненско-сръбския военновременен лидер на 8 или 9 юли 1995 г.
"Мирослав, всички трябва да бъдат убити. Всички, които ви попаднат в ръцете," цитира той думите на Караджич. По време на клането Деронич е бил цивилен шеф на община Братунац близо до Сребреница.
Разположена в източна Босна и Херцеговина (БиХ), Сребреница бе обявена от ООН за " зона за сигурност" през 1993 г. По време на офанзивата на босненско-сръбските сили срещу този анклав през юли 1995 г. тя бе отбранявана от малък контингент холандски сини каски на ООН.
След падането на Сребреница на 11 юли Деронич е заявил на Караджич по телефона, че голям брой военнопленници мюсюлмани са били докарани в Братунац. "Някой скоро ще дойде с инструкции какво да се прави със затворниците," са били думите, които Деронич твърди, че е чул от Караджич.
Според показанията на Деронич същата нощ босненско-сръбският началник-щаб Любиша Беара, който е бил подчинен на Ратко Младич, е дошъл в Братунац " със заповед отгоре . всички затворници да бъдат екзекутирани".
Караджич и Младич, който са начело в списъка на Трибунала на ООН за военни престъпления на най-търсените заподозрени, са обвинени в геноцид във връзка с клането в Сребреница, най-мащабното зверство в европейската история след края на Втората световна война.
Самият Деронич, обвинен за предполагаеми военни престъпления по време на войната в периода 1992-1995 г. в БиХ, бе арестуван от силите на СФОР през юли 2002 г. Като част от споразумението с прокурорите на ООН той се призна за виновен на 30 септември в убийството на около 60 мюсюлмани през май 1992 г. Заседанията по произнасяне на присъдата ще започнат през януари.
Кръстич бе осъден на 46 години затвор през август 2001 г. след произнесена присъда за геноцид. Адвокатите му подадоха жалба, в която се твърди, че прокуратурата не е успяла да докаже, че " е имало организиран план или политика.за унищожение на босненските мюсюлмани".
Двама други бивши босненско-сръбски офицери обаче, който също дадоха показания в петък, хвърлиха нова светлина върху екзекуциите в Сребреница.
Момир Николич, бивши разузнавач в бригадата Братунац, заяви в свое показание под клетва, че няколко босненско-сръбски длъжностни лица са обсъждали операцията. Според него Кръстич е присъствал на две срещи с Младич преди убийствата.
Подполковник Драган Обренович, който е бил командир на бригада, подчинена по това време на Кръстич, заяви, че бригадата е взела участие в клането по заповед на Младич. По-късно Обренович е попитал генерала защо е трябвало да се извършат убийствата." Кръстич ме отряза и каза, че повече за това няма да се говори," цитира Би Би Си неговите думи.
Прокуратурата иска да увеличи наказанието на Кръстич на максимално допустимата от Трибунала на ООН доживотна присъда.
Николич и Обренович се признаха за виновни по един пункт от обвиненията във военните престъпления съгласно споразумението с прокурорите.

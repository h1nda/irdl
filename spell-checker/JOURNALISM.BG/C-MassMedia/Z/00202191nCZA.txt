Е-демокрация означава правителството да е по-близо до хората в Македония
					23/12/2011
					Нов електронен портал цели да улесни комуникациите между гражданите и правителството и да направи правителството по-отзивчиво и ефективно в реално време.
					От Клаудия Лутовска за Southeast European Times от Скопие -- 23/12/11 
 
					 
						
Журналистката Петранка Талеска, на 30 г., участва в е-демокрация. [Клаудия Лутовска/SETimes]
						Македонското министерство за информационно общество и администрация обяви миналата седмица, че ще реализира проекта за портал "Е-демокрация", предизвиквайки силен интерес у различни части на обществото. 
						"Порталът представлява модерен метод за публичен дебат посредством който гражданите - чрез лесни и леснодостъпни средства - могат да дават мнението си за предлагани от правителството решения и документи, както и да участват в процеса на вземане на решения," каза информационният министър Иво Ивановски за SETimes. 
						С помощта на портала гражданите могат да дават предложения, коментари и мнения относно закони; да предлагат коментари относно публичната администрация и държавните бюрократи; да пишат в блогове и пряко да комуникират с държавни служители. 
						Порталът е съставен от седем части, Първата е "Закони в процес на разработване", която е пряко свързана с Електронния регистър на нормативните актове (ЕНЕР) в Македония. База данни "Стратегически документи" на правителството ги предлага на обществеността в окончателния им проектовариант. Включен е също "Форум" за граждански тематични дебати въз основа на препоръките на администраторите, както и на анкетирани граждани. 
						Следва частта "Блог", достъпна за групи от граждани, като асоциации, търговски камари и други, които могат да публикуват статии и да се включват в експертни дебати. 
						Частта "Направи предложение как да се премахнат административните бариери" включва конкретни граждански предложения за по-ефективно функциониране на публичната администрация. 
						Друга част, "Ангажирай се", дава възможност за двустранна комуникация с държавната администрация. 
						И накрая, в частта "Дай идея" гражданите могат да предлагат кратки обяснения за оригинална идея, подобно на сегашната практика по време на "деня на отворените врати" с правителството, създаден за подобряване на комуникациите между гражданите и правителството "лице в лице". 
						Идеята за е-демокрация не е уникална тъй като страните от региона активно се опитват да използват нови канали за осъществяване на демократичните процеси, включително ИТ технологиите. Представката "е" започва да доминира в почти всички сфери на обществения живот, като например е-образование, е-съдилища, е-бизнес, е-здравеопазване. 
						Македонското правителство обаче искаше да отиде още една крачка напред с ИТ и да даде възможност на всички граждани да участват в улесняването на решенията чрез "Ден за идеи", да открива публични дебати, да създава двустранно взаимодействие на електронните портали на различните министерства и на електронния портал на самото правителство, както и чрез социалните медии посредством профилите на избраните представители . 
						"Напредването [към е-демокрация] става факт, след като правителството взе решение за политика за гарантиране на достъп до компютър за всяко дете в основните и средните училища, с което Македония стана глобален лидер по съотношението между броя на учениците за всеки компютър," каза Ивановски. 
						Той добави, че тази решимост да се наблегне на ИТ технологията е направила преди няколко години Македония първата държава в света с Wi-Fi покритие на цялата си територия. 
						Тя създаде и проекти като "WiFi в селските райони" и осигури 680 интернет павилиона в такива райони из цяла Македония за безплатни безжични интернет услуги. 
						Инвестицията имаше голям ефект върху местното икономическо развитие и за затварянето на цифровата дупка в тези региони. Дупката почти не съществува, тъй като безплатно се провежда непрекъснато ИТ обучение, а над 54 % от домакинствата имат собствени компютри," каза Ивановски. 
						Парламентарната демокрация и експертите по нови медии напълно подкрепят концепцията за е-демокрация. Те предупреждават обаче, че е-демокрацията ще се превърне в истинско гражданско участие само ако избраните представители разглеждат идеите на гражданите. 
						"За ефективното използване на многото възможности, които е-демокрацията предлага, е необходимо да се създадат механизми, които да гарантират, че идеите на гражданите се вземат под внимание в процеса на създаването и вземането на решения. Необходимо е да се [включат] реалистични и измерими показатели за използването на такива инструменти," каза за SETimes програмният ръководител на Института за парламентарна демокрация Димитър Спасеновски.
						Общуването чрез интернет е необходим инструмент за открита и прозрачна работа от депутатите, но също и възможност за представяне и ревизия на това, което е свършено, смята председателят на парламента Трайко Веляновски. 
						"Надеждните комуникации гарантират необходимия поток на взаимно полезна информация относно законите, които приемаме, приложението на приетите закони и работата на компетентните органи," добави Веляновски. 
						Гражданите, особено от частния сектор, хвалят е-демокрацията. 
						"Това е отличен начин за нас, предприемачите, да изразяваме нашето мнение и критика, особено в областта на законите, свързани с бизнес сектора," каза за SETimes собственикът на частна фирма Йове Бърглевски, на 40 г. 
						Други хвалят инициативата, но не са сигурни дали правителството може да идентифицира много, ако не повечето от полезните предложения. 
						"Ще може ли правителството систематично да разпознава и използва предложенията?", попита 57-годишният работник Драгиша Симонович. 
						Той каза за SETimes, че хората са пълни с оригинални идеи за подобряване на жизнения стандарт. 
						"Докато правителството прилагаше други демократични инструменти, сега то ще осигури много по-голям импулс, като пести време за насочването на тези идеи към подходящия човек. То спестява също време и пари, като не работи с хартиени документи, искания и писма на хартия и няма времеемки заседания," каза той. 
						Един сегмент от населението обаче - старите хора - изглежда в голяма степен негативно засегнат. 
						"Макар че не мога да работя на компютър, по мое мнение идеята е добра. Внукът ми често стои пред компютъра и аз му диктувам моите отговори," каза за SETimes Менка Христовска, на 71 г.

Хърватският премиер отрича съществуването на конфликт с Хага
04/03/2003
 
ЗАГРЕБ, Хърватска -- Министър-председателят Ивица Рачан отхвърли твърденията в пресата за съществуващ конфликт между местните власти и Трибунала на ООН в Хага. В интервю за хърватската преса в понеделник (3 март) Рачан заяви, че някои кръгове в страната се опитват да фабрикуват новини по случая. Той отхвърли и твърденията за забавяне доставката на документите със заповедта за арестуването на генерал Анте Готовина. Няколко новинарски източника съобщиха по-рано, че трибуналът на ООН възнамерява да окаже натиск за по-мащабно полицейско разследване за намиране местонахождението на Готовина.
Също в понеделник, следователите на ООН възобновиха в Хага разпита на хърватския генерал в оставка Младен Маркач. До 2000 г. той е ръководил специалните полицейски части към Министерството на вътрешните работи. (Весник - 04/03/03; ХИНА, БиБиСи - 03/03/03)

Страни от целия свят си дадоха среща в Измир, Турция
15/09/2003
Повече от 1,000 компании от 64 различни държави по света участваха в традиционния Международен панаир в Измир.
От Фатих Баран за Southeast European Times в Истанбул - 15/09/03
 
 
Традиционният Международен панаир в Измир (МПИ) събра 64 държави от целия свят в този турски град. Участващите държави, включително Сърбия, Македония, Унгария, САЩ, Хърватия, Германия, Китай, България, Босна и Херцеговина, Румъния, Гърция и Словакия, имаха възможност да популяризират своите култури и да установят търговски връзки. Държавите участнички също така отпразнуваха и споделиха своята култура по случай Международните дни на изкуството и Световния фестивал на кулинарното изкуство.
В края на миналия месец МПИ отвори вратите си за 72-ри път с церемония, на която присъства словашкият вицепремиер Роберт Немчик и заместник-министърът на търговията на Босна и Херцеговина Момир Тошич. Церемонията постави акцента върху лайтмотива на панаира - космическите технологии и роботите.
Темата бе избрана поради бързото развитие на този клон на технологическите изследвания. През тази година за първи път на форума участва НАСА. Американската космическа агенция представи някои експерименти и изследователски проекти.
Като признание за постиженията на Египет в сферата на технологиите МПИ избра тази страна за почетен гост. Египет имаше възможност да популяризира и културните си продукти, от кухнята до изкуствата. Участието на Египет се очаква да засили връзките с Турция в областта на търговията и туризма.
Повече от 1,000 компании участваха в панаира. 363 от тях бяха чуждестранни. Миналогодишният форум бе посетен от 1.5 млн. души и регистрира търговски оборот от около 1 млрд. щ.д. Тазгодишният търговски оборот и броят на посетителите се очаква да надвишат тези стойности.

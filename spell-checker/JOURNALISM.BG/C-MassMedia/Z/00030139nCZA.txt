Студентски протести заляха хърватските университети
					04/05/2009
					Хърватски студенти окупираха департаменти в университетите с искания за връщане на всеобщото безплатно висше образование.
					От Наташа Радич за Southeast European Times в Загреб -- 04/05/09 
 
					 
						
Повече от 1 000 студенти започнаха протести във философския факултет на университета в Загреб на 20 април с искания за безплатно обучение. [Гети Имиджис]
						Плановете на правителството да накара студентите и родителите им да понесат разходите на висшето образование разгневиха студентите в страната. Повече от 1 000 от тях започнаха протести във философския факултет на университета в Загреб на 20 април с искания за безплатно обучение. 
						Оттогава стотици студенти в големите академични центрове на Хърватия - Осиек, Задар, Риека и Сплит - се присъединиха към стачката. До края на април студентите физически окупираха 15 университетски факултета в цялата страна, за да изразят своето недоволство. 
						Студентите в Хърватия не са провеждали протести от десетилетия. Последното сериозно студентсто вълнение датира от югославската епоха - "Хърватска пролет" - през 1971 г., когато бе изразено искане за повече демократични и икономически свободи. 
						Сега протестиращите искат официалните представители на образованието да отменят университетските такси, тъй като те съсипват и бездруго затруднения бюджет на средното семейство. Заявявайки, че висшето образование не е привилегия, а всеобщо право, те също целят да отхвърлят новата правителствена политика да се предлага безплатно обучение само на онези студенти, които вземат изпитите си навреме. Мярката ще влезе в сила от следващата година. 
						До неотдавна Хърватия спазваше старата югославска практика на безплатно висше образование. Сега обаче според новата образователна политика на правителството студентите трябва да заплащат от 500 до 1 200 евро на година в зависимост от специалността, в която учат. Почти 60% от 160 000 студенти сега плащат такса за обучението си. Само онези, които вземат изпитите си редовно и с високи оценки, са освободени от такси. 
						Министърът на науката и образованието Драган Приморац, който не бе обезпокоен от демонстрациите, заяви ,че правителството възнамерява да сложи край на съществуването на "вечните студенти", които живеят добре за сметка на данъкоплатците. Всяка допълнителна академична година за студент, който не успее да завърши обучението си навреме, струва на правителството повече от 3 000 евро. 
						 "Ние искаме образование в Хърватия от детската градина до аспирантурите да бъде безплатно, но само за онези, които го заслужават", обясни Приморац. 
						За момента протестиращите студенти окупират помещенията на своите факултети ден и нощ, като спят на смени. Те не позволяват на преподавателите да изнасят лекциите си. Лидерите на протестиращите, които са решени да останат анонимни, искат равенство за всички студенти и твърдят, че преподавателите и родителите им ги подкрепят. 
						Всяка вечер студентите провеждат пленарни заседания, които са открити за обществото, присъстващите обикновено подкрепят стачката, за да определят курса на действие за следващия ден и вероятната реакция на властите. Протестиращите допускат журналисти на заседанията, но им забраняват да правят репортажи. Вместо това студентите разпространяват собствени съобщения до медиите.

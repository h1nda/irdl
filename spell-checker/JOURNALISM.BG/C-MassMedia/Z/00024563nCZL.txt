Болница в Република Сръбска съобщи за изчезнали радиоактивни отпадъци
					14/11/2007
					 
						БАНЯ ЛУКА, Босна и Херцеговина (БиХ) -- Министърът на здравеопазването Ранко Скърбич, босненски сърбин, потвърди във вторник (13 ноември), че почти един тон радиоактивни отпадъци са изчезнали от болница в Баня Лука през последните няколко дена. Материалите, съхранявани в оловни контейнери в мазето на болницата, са били използвани за диагностични и терапевтични цели. Скърбич каза, че те не представляват опасност за гражданите. Според съобщения в местните медии по всяка вероятност крадци са задигнали оловните контейнери, за да ги продадат за скрап. 
						Други новини от вторник -- Председателството на БиХ гласува за подаряването на стар бомбардировач от времето на Втората световна война на френски музей на Деня на десанта на съюзническите войски в Европа. Самолетът "Дъглас С-47" е бил произведен през 1944 г. и е взел участие в десанта в Нормандия, като е превозвал припаси и ранени войници. (Независне Новине - 14/11/07; РТРС, Фена, БМРР, ДПА, Ройтерс - 13/11/07)

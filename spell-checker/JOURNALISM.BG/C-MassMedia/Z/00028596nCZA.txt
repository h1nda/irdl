Турски съд осъди на затвор известна кюрдска активистка заради изказвания
					05/12/2008
					Лейла Зана, прокюрдски политик, която през 1995 г. спечели престижната европейска награда за правата на човека, в четвъртък бе осъдена от турски съд на десет години лишаване от свобода за пропаганда в полза на ПКК.
					(Заман, Хюриет - 05/12/08; АФП, Ройтерс, ДПА, Би Би Си, Ню Йорк Таймс, Бианет - 04/12/08)
 
					 
						
Активистката Лейла Зана е бивш депутат. Тя прекара десет години в затвора заради предполагаеми връзки с ПКК. [Гети Имиджис]
						В четвъртък (4 декември) наказателен съд в Турция осъди на десет години затвор кюрдския политик Лейла Зана, носителка на наградата за правата на човека "Сахаров” на Европейския парламент (ЕП) за 1995 г., за "извършване на престъпления в полза на терористична групировка". 
						Съдиите в югоизточния град Диарбекир осъдиха бившата турска депутатка за пропаганда в полза на терористичната Кюрдска работническа партия (ПКК). Те я обявиха за виновна и в нарушаване на Наказателния кодекс и Закона за борба с тероризма със свои изказвания, направени в ЕП и по време на протестни митинги и пресконференции през последните няколко години. 
						Тъй като присъдата на Зана е от повече от две години, съдът й отне също правото да гласува и да заема изборни постове. Според турския всекидневник “Заман” тя е била потенциален кандидат за кмет на прокюрдската Партия за демократично общество (ПДО) на местните избори следващия март. 
						Нито Зана, нито нейната адвокатка Фетхи Гюмюш присъстваха при прочитането на присъдата. Те са заявили, че ще обжалват. 
						Според Гюмюш, цитирана от Би Би Си в четвъртък, изказванията, които са станали причина за завеждането на съдебния процес срещу нейната клиентка, не преминават границите на свободното слово. Присъдата на съда, отбеляза тя, е "достойно за съжаление" решение в страна, която се стреми към членство в ЕС. 
						Зана стана известна през 1991 г. с това, че стана първата кюрдска жена, която спечели място в турския парламент. Решението й да положи част от клетвата при встъпване в длъжност на кюрдски език, който Анкара не приема като официален език, предизвика възмущение. 
						През 1994 г. Зана, на 47 г., и трима други депутати от вече несъществуващата Демократическа партия (ДЕП) - Хатип Диджле, Селим Садак и Орхан Доган - загубиха своя депутатски имунитет и получиха присъди от 15 години лишаване от свобода за предполагаеми връзки с екстремистите от ПКК. 
						Европейският съюз и правозащитни групи, включително "Амнести Интернешънъл", смятат, че четиримата са затворени заради своите убеждения. През 1995 г. съпругът на Зана, Мехди Зана, получи от нейно име Наградата за свобода на мисълта "Сахаров" на ЕП, тъй като тя се намираше в затвора. 
						Зана, Диджле, Садак и Доган бяха освободени през юни 2004 г., след като прекараха десет години в затвора. Няколко месеца по-късно техните присъди бяха отменени от апелативен съд. 
						ПКК е обявена за терористична групировка от САЩ и ЕС. 
						Според други съобщения от четвъртък осъденият на затвор лидер на ПКК Абдула Йоджалан е поискал от Гърция 20 100 евро обезщетение за ролята на страната в неговото залавяне от Турция и лишаването му от свобода през 1999 г.

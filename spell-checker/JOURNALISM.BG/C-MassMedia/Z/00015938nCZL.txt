ЕС отложи изявлението си за Турция
					15/09/2005
					 
						БРЮКСЕЛ, Белгия -- В сряда (14 септември), за трети път този месец, страните членки на ЕС не успяха да се договорят с какво изявление да отговорят на отказа на Турция да признае Кипър. Посланиците на европейските държави ще се съберат отново след седмица, за да обсъдят въпроса. Според френския вестник "Фигаро" ако дискусиите следващата седмица не доведат до резултат, вероятно външните министри на ЕС ще се съберат на специално заседание на 26 септември. Говорител на британското председателство на ЕС каза, че спорът не бива да попречи на започването на присъединителните преговори с Анкара, планирано за 3 октомври. 
						Също в сряда турският премиер Реджеп Тайип Ердоган разкритикува ЕС за неправомерни според него дипломатически действия и опит да се променят условията за интеграция на страната му в последната минута. Ердоган повтори, че Анкара е работила упорито, за да изпълни определените критерии за започване на преговори за членство. (EU Observer - 15/09/05; Блумбърг, НТВ, TurkishPress.com, Ройтерс - 14/09/05)

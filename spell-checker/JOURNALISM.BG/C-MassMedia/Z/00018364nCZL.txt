Чолак заяви, че властите проверяват сигналите за вербуване на терористи в БиХ
					26/04/2006
					 
						САРАЕВО, Босна и Херцеговина (БиХ) -- Министърът на сигурността Бариша Чолак каза, че властите в БиХ проверяват появилите се в медиите съобщения за вербуване на терористи в страната. Според много репортажи терористични организации се опитват да привлекат млади босненци, които потенциално биха могли да проникнат в западните общества по-лесно от своите колеги от Близкия изток. Във вторник (25 април) ежедневникът "Дневни Аваз" цитира думите на Чолак, че се полагат и усилия за преразглеждане на решенията за даване на гражданство на чужденци по време на конфликта в БиХ и след края му. 
						Също във вторник елитна част на Държавната агенция за разследване и охрана (ДАРО) на БиХ проведе учение в Лукавица, симулирайки залавяне на опасни престъпници. По време на последвалата церемония Съединените щати дариха на ДАРО оборудване на стойност 200000 щатски долара. (Дневни Аваз - 26/04/06; РТРС, Дневни Аваз - 25/04/06)

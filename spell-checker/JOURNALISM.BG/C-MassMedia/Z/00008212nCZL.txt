Албания е обхваната от предизборна треска
03/09/2003
Двете основни политически партии в Албания, управляващите социалисти и опозиционната Демократическа партия, започнаха своите кампании за местните изброи през следващия месец. Вотът ще протече според новия избирателен кодекс.
От Арди Пулай за Southeast European Times в Тирана - 03/09/03
 
 
С цветя, песни, знамена и политически обещания двете основни политически партии в Албания започнаха своите кампании за местните избори на 12 октомври. Опозиционната Демократическа партия (ДП) даде начало на кампанията си в тиранския Дворец на конгресите на 30 август, обявявайки подробна програма за реформи. На следващия ден управляващата Социалистическа партия (СП) започна своята кампания на същото място, обещавайки да реформира местната администрация и да подобри инфраструктурата в градовете.
Кандидатът на ДП за кмет на Тирана Спартак Нгиела каза, че партията му ще се съсредоточи върху " четири основни области, където социалистите са се провалили: борбата с бедността, изграждането на пазари, прилагането на правомощията на местното самоуправление и възраждането на културния живот на Тирана."
Опозиционната партия, която критикуваше СП за предполагаема злоупотреба с обществени средства в процеса на инвестиране в инфраструктурата, обеща да въведе прозрачност. " Излизаме на тези избори не само с най-добрите кандидати, но и с най-добрата алтернатива за решаване на най-важните проблеми от ежедневието на албанските граждани, с ясна визия за устойчиво развитие," заяви пред привържениците си лидерът на ДП Сали Бериша. Той добави, че приоритетите на партията включват реконструкцията на пътищата, училищата, детските градини, парковете, транспорта, обществените услуги, образованието, здравеопазването и защитата на околната среда.
Лидерът на Социалистическата партия и премиер Фатос Нано заяви пред поддръжниците си, че местното самоуправление през последните три години е придало "западен облик" на албанските общини и е засилило оптимизма на гражданите.
"През следващите три години всички албанци ще се чувстват повече европейци. Днес жителите на общините не са просто част от електората, те видяха развитието и прогреса в цялата страна. Това е гаранция, че вотът за нас ще означава власт за вас," каза Нано.
Той добави,че реформите, насочени към децентрализация и инвестиране в инфраструктурата, трябва да продължат.
Кметът на Тирана Еди Рама, който води кампания за преизбиране, се изказа на митинга на СП, като посочи постиженията в подобряване на столичната инфраструктура и обществените услуги.
Вотът ще протече съгласно новия избирателен кодекс. За разлика от предишните процедури, сега ще има само един избирателен тур. Измененият кодекс, целящ да избегне конфликтите, характеризирали предишните избори, бе разработен след консултации с мисията на ОССЕ в Албания.
Последните избори за местна власт, проведени през октомври 2000 година, доведоха до решителна победа на СП, която спечели 59 % от гласовете. ДП получи 23 %. Понастоящем СП управлява 40 общини и 185 населени места в Албания, докато ДП е начело в 11 общини и 78 населени места.

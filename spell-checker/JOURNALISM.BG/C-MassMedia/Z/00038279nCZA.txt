Обама почете паметта на избитите арменци; Турция отправи критики
					25/04/2011
					Въпросът продължава да е много чувствителен, тъй като Турция отхвърля твърденията за геноцид.
					(Заман, Гълф Тудей, Aysor.am - 25/04/11; Белия дом, Хюриет, Уърлд Булетин, РСЕ/РС, Гласът на Америка, Уошингтън Таймс, Дойче Веле – 24/04/11)
 
					 
						
„Изявлението на Обама е едностранчиво и представя една гледна точка за прочит на историята”, заяви в неделя (24 април) турският външен министър Ахмет Давутоглу. [Ройтерс]
						В края на седмицата американският президент Барак Обама отбеляза Деня в памет избитите арменци и определи смъртта на 1,5 млн. арменци преди 96 години като „едно от най-ужасяващите зверства на 20-и век”. Той обаче се въздържа да използва термина геноцид. 
						„Последователно съм изразявал моето лично становище за станалото през 1915 г. и мнението ми за това историческо събитие не се е променило”, отбеляза Обама в изявление в събота (23 април). „Изцяло в наш интерес е фактите да бъдат признати напълно, открито и справедливо.” 
						Думите му предизвикаха остри критики от страна на Турция, като външният министър Ахмет Давутоглу заяви, че изявлението "е едностранчиво и представя една гледна точка за прочит на историята”. 
						„Тъжно е, че всяка година този въпрос излиза на преден план и хвърля сянка върху отношенията ни със САЩ. Разпадането на империята беше причина за много страдания на османска територия", е допълнил той, цитиран от истанбулския всекидневник "Хюриет". „Очаквам г-н Обама да си спомни и за страданията на турците през този период.” 
						Около 1,5 млн. етнически арменци са избити през 1915 г. и 1916 г. Много историци смятат, че това е първият случай на геноцид през 20-и век. Анкара обаче отхвърля това твърдение, като посочва, че данните са преувеличени и че убийствата са станали в условията на гражданска война, в която са загинали и турци. 
						Въпросът продължава да е изключително чувствителен и в продължение на години в Турция дори не можеше да се говори за провеждането на обществен дебат. Напоследък обаче това започва да се променя. В неделя в шест града в страната се проведоха малки събрания в памет на арестуваните на 24 април 1915 г. от турските власти в Истанбул арменски интелектуалци и лидери на общността. Повечето са депортирани в Централен Анадол, където загиват. 
						Мнозина твърдят, че тези действия бележат началото на много по-голяма чистка, въпреки че Турция отдавна настоява, че е нямало системен план за изтребление на арменците. 
						Като похвали Анкара и Ереван за положените през последните години усилия за подобряване на отношенията между двете държави, в събота Обама ги призова да продължат в тази посока. 
						„Поздравявам турците, спасили арменци през 1915 г., и съм окуражен от диалога между турци и арменци, както и в самата Турция, посветен на този болезнен етап от историята”, посочи той. „Заедно турският и арменският народ ще бъдат по-силни, признавайки, че имат обща история и човечност.” 
						Обама също така даде висока оценка за приноса на арменците в цял свят след трагичните събития в Турция преди почти век, като посочи, че според него те са „свидетелство за силата, упоритостта и куража на арменския народ”. 
						Арменската диаспора в САЩ също не бе доволна от изявлението на президента и отправи критики срещу него, че не е спазил обещанието си отпреди изборите да признае арменския геноцид. 
						„Президентът използва само евфемизми и уклончива терминология, за да опише убийството на повече от 1,5 млн. мъже, жени и деца – като на практика изпълни наложеното от турското правителство правило за мълчание по отношение на откритото и честно обсъждане на това престъпление”, посочи Арменската асамблея на Америка.

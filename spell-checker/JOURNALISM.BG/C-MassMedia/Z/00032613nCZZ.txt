Бизнес: “Форд Румъния" получи средства от ЕК
					04/12/2009
					ЕК отпусна пари за работниците от железопътния и автомобилния сектор в Румъния. Още в деловите новини: в Сърбия бяха открити участъци от Коридор 10; гръцки банки помагат на потребителите да станат „по-зелени”.
					 
						
Работници на “Форд” в Румъния. [Гети Имиджис]
						Европейската комисия (EК) одобри в сряда (2 декември) 57 млн. евро помощ под условие за “Форд Румъния”. Средствата ще бъдат използвани за подпомагане на финансирането на програма за обучение на служители. ЕК наблюдава помощта, за да гарантира правилното разпределяне на средствата. 
						*** 
						Министърът на инфраструктурата на Сърбия Милутин Мърконич откри в неделя (29 ноември) два участъка от магистралата между Хоргош и Нови Сад, които са част от Коридор 10. Всеки от тях е с дължина 10 км. Строителството на двете отсечки, което е на стойност 16,5 млн. евро, започна през юли. 
						*** 
						Европейската инвестиционна банка съобщи в четвъртък (26 ноември), че ще предостави общо 110 млн. евро в три заема, които имат за цел да дадат тласък на икономиката на Босна и Херцеговина и да подпомогнат усилията за икономическо възстановяване на страната. 
						*** 
						
						Хърватският парламент одобри в сряда (2 декември) бюджета за 2010 г. с подкрепата на 81 от 153-мата членове на парламента. Срещу предложението гласуваха 33-ма депутати, а двама се въздържаха. Бюджетът предвижда съществено намаление на субсидиите, най-вече в селското стопанство, и съкращаване на капиталовите разходи. 
						*** 
						
						Сръбският въздушен превозвач „ЮАТ Еъруейс” ще продава билети от Белград до така наречените "шенгенски" дестинации по цени от 19 евро, за да отбележи премахването на визите за сръбските граждани, пътуващи в страните от ЕС. Билетите ще се предлагат до 12 януари на уебсайта на компанията - www.jat.com. 
						*** 
						Търговският дефицит на Косово продължава да е висок, като през последното тримесечие е достигнал 1,2 млрд. евро, съобщи Централната банка в сряда (2 декември). Вносът през разглеждания период е 1,3 млрд. евро, а износът продължава да е нисък – 108 млн. евро, с 31 % по-малко в сравнение с предходната година. 
						*** 
						
						Гръцките банки вече предлагат нов вид кредит при благоприятни условия за потребителите, които искат да водят екологичен начин на живот. Новият продукт ще позволи на фирмите и частните лица да финансират проекти, свързани с възобновяеми енергийни ресурси, като например закупуване или изграждане на слънчеви колектори, вятърни или водни турбини и строителство на екологични сгради. 
						
						(Различни източници - 27/11/09 - 04/12/09)

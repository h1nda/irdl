Румъния се стреми да намали данъчните задължения 
					10/12/2004
					Най-големите данъчни длъжници на Румъния започнаха да изплащат дълговете си, но неизплатените все още суми възлизат на една трета от държавния бюджет.
					От Разван Амариеи за Southeast European Times от Букурещ – 10/12/04
 
					 
						
"Икономическото преструктуриране и процесът на приватизация ще доведат до по-агресивно намаляване на дълга", каза румънският финансов министър Михай Танасеску. [Архив]
						През изминалата година с почти 50 % е намалял дългът на най-големите данъкоплатци в Румъния. През септември 2003 г. е имало 552 длъжници, които са дължали повече от 2,3 милиарда евро; в момента 414 длъжници дължат 1,3 милиарда евро. Седем държавни рудодобивни и енергийни компании дължат 478,3 млн. евро, а две приватизирани компании -- "Румейниън табако" и "Каром" -- имат дългове от 279 млн. евро. Общата сума, която дължат големите компании, възлиза на една трета от държавния бюджет. 
						На около 129 големи компании бе разрешено да разсрочат плащанията си, а 38 държавни предприятия бяха поставени под специален режим на управление. Чрез съдебни мерки около 232 фирми бяха принудени да плащат задълженията си. Освен това властите са открили съдебно производство срещу 51 други публични и частни длъжници, на които може да се наложи да обявят фалит. 
						До края на тази година по силата на споразумение с МВФ общата сума трябва да бъде намалена с още 79,7 млн. евро. 
						"Икономическото преструктуриране и процесът на приватизация ще доведат до по-агресивно намаляване на дълга", каза румънският финансов министър Михай Танасеску пред ежедневника "Котидианул". 
						Но не всички длъжници бяха принудени да платят задълженията си. Дълговете на някои компании бяха опростени, а в други случаи пресрочените суми бяха превърнати в акционерен капитал. В резултат на това, твърдят някои критици, намаляването на публичният дълг е било предимно изкуствено. 
						Според икономическия наблюдател Мирча Кося "намаляване на задълженията сега не е възможно, защото то не се базира на преструктурирана икономика, фискална реформа или законодателни промени. Затова съм склонен да смятам, че нивото на задълженията е непроменено." 
						Освен големите фирми, малките и средни предприятия също дължат около 1,8 милиарда евро на държавния бюджет. Досега правителството не е завело много съдебни дела срещу подобни фирми, тъй като държавните служители са убедени, че една призовка и заплахата от глоби в повечето случаи са достатъчни, за да накарат фирмите да си плащат. 
						Когато една фирма не плати своите данъчни задължения, властите блокират банковите й сметки и дори могат да продадат активите й. На откритите в резултат на това търгове хората могат да купят почти всичко, включително коли, тръби, лагери, дизелови локомотиви, столове, промишлени сгради, телевизори, автобуси и микровълнови печки. 
						Според наблюдателите, ако се събере общият дълг, парите ще са достатъчни за финансирането до 2012 г. на 600-километровата магистрала, която Румъния възнамерява да построи от Букурещ до унгарската граница, или за финансиране на 33-процентно увеличение на пенсиите през следващите две години.

С помощта на опозицията румънският премиер Търичану получи одобрение за новия си кабинет
					05/04/2007
					Правителството на малцинството на премиера ще зависи от подкрепата на опозиционните социалисти.
					От Джелу Трандафир за Southeast European Times от Букурещ -- 05/04/07 
 
					 
						
Румънският премиер Калин Попеску Търичану. [Гети Имиджис] 
						Новото правителство на премиера Калин Попеску Търичану получи одобрението на президента в сряда (4 април), един ден, след като бе одобрено от парламента. В телевизионно обръщение към нацията обаче президентът Траян Бъсеску заяви, че се съмнява в "легитимността" на новото правителство. 
						Реорганизираният кабинет, който вклюва членове на Националлибералната партия (НЛП) на Търичану и Демократичния съюз на унгарците в Румъния (ДСУР), има твърдата подкрепа само на 20 % от депутатите в парламента, каза Бъсеску. За да спечели одобрението на парламента, то се нуждаеше от подкрепата на основната опозиционна Социалдемократическа партия (СДП). 
						Подобна "политическа игра" е опасна за румънската демокрация, каза Бъсеску. 
						НЛП на Търичану има 73-ма депутати в 469-местния парламент, докато ДСУР разполага с 32-ма. От друга страна, СДП има 150 депутата. 
						Реорганизацията на правителството бе кулминацията на проточилата се разправия между НЛП и бившия й коалиционен партньор, Демократическата партия на Бъсеску (ДП). Президентът и премиерът също са се вкопчили в остра лична вражда, разменяйки си обвинения в корупция. 
						Бъсеску се противопостави остро на призива на Търичану за изтегляне на румънските части от Ирак, както и на решението му да отложи изборите за ЕП. 
						За да си осигури подкрепата на СДП, премиерът уволни всички министри от ДП, както и независимия министър на правосъдието Моника Маковей. Тя се радваше на широка подкрепа заради твърдата си борба с корупцията, която помогна за постигане на целта за членство на Румъния в ЕС по график. Тудор Киуариу, 30-годишен адвокат, зае нейния пост. 
						Макар че даде необходимите на премиера гласове, СДП не е поемала публични ангажименти в дългосрочен план. 
						"Избрахме по-малката от двете злини, реорганизирано правителство без демократите," обясни лидерът на партията Мирча Джоана. 
						Социологически проучвания показват, че Бъсеску е все така популярен сред избирателите. Позицията на президента обаче става все по-слаба поради инициативата за импичмънт, подета от СДП и ултранационалистическата партия "Велика Румъния". 
						Ако сега НЛП се присъедини към опозицията за свалянето му, това ще бъде драматично анулиране на президентските избори от 2004 г. Тогава съюзът между либерали и демократи спечели неочаквана победа и свали от власт СДП, с което помогна на Бъсеску да заеме мястото на тогавашния социалистически лидер Адриан Нъстасе.

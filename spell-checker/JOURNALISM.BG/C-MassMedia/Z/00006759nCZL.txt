Турският туристически сектор изразява оптимизъм след края на войната в Ирак
30/04/2003
Войната в Ирак засегна туризма в Турция. Сега обаче хотелските резервации се увеличават отново и работещите в туристическия сектор вярват, че ще компенсират загубите от април и май и ще изпълнят своите планове.
От Вахит Бора за Southeast European Times в Истанбул - 28/04/03
 
 
Войната в Ирак доведе до общо намаляване на туризма по целия свят. Съседите на Ирак, включително Труция, почувстваха почти веднага нейния ефект. Подходящ индикатор като хотелските резервации регистрира спад с около 60 % през март. Анталия, един от популярните хотели сред туристите, имаше едва 15% заетост на стаите през първата половина на април. Обаче след падането на режима в Багдад много от чуждестранните посетители започнаха да променят мнението си относно пътуванията. Хотелските резервации започват да се увеличават, което предвещава един доходоносен сезон за турския туризъм.
Изследвания, извършени по време на войната, са показали, че опасенията, свързани с безопасността, са били основният фактор, които е възпирал туристите от посещения в Турция. Според турския министър на туризма Гюлдал Аксит хората са били подведени по време на войната както от турската, така и от чуждестранната преса. "Много хора в Европа за жалост помислиха, че и на турска територия се провеждат военни операции, което бе напълно невярно," каза тя по време на пресконференция миналия месец.
Туристическите компании и собствениците на хотели споделят, че са имали откази от резервации през април и май, но нарастващият брой на нови резервации подсказва, че летният сезон ще е може би по-добър. Представителите на туристическите асоциации твърдят, че мнозинството от европейците предпочитат да отложат своите ваканции, вместо да ги отменят.
Междувременно избухването на Тежкия остър респираторен синдром (ТОРС) засегна туризма в държавите от Източна Азия. Някои турски компании разглеждат тази ситуация като възможност и разработват свои рекламни стратегии с цел привличане на туристи, които търсят дестинации, свободни от ТОРС. Турските собственици на хотели също така канят организации и компании да провеждат свои конференции в тяхната страна.
Министерството на туризма засили своята рекламна и промоционна дейност. Тази година целевите групи включват не само западноевропейски държави, но и централно- и източноевропейски страни. През април и май рекламни кампании ще бъдат осъществени в 50 държави.
Ако тези инициативи успеят, турският туристически бранш има шанс да възстанови загубите от април и май. Това означава 15 млн. туристи и 13 млрд. долара приходи от туризма, като по този начин се постигнат целите за 2003 година.

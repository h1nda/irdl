Косово помни въздушните удари от 1999 г.
					23/03/2011
					Косовски албанци казват, че операцията на НАТО за налагане на установената от ООН забранена за полети зона над Либия предизвиква спомени.
					От Мухамет Брайшори за Southeast European Times от Прищина – 23/03/11
 
					 
						
Докато нападенията срещу цивилни граждани в Либия продължават, косовски албанци споделят, че са съпричастни. [Ройтерс]
						На 24 март в Косово ще бъде отбелязана дванадесетата годишнина от въздушните удари на НАТО срещу режима на Слободан Милошевич през 1999 г. Тази година обаче събитието има ново значение. 
						Само преди дни ЕС и НАТО започнаха удари срещу системата за противовъздушна отбрана на Муамар Кадафи в опит да бъде защитено цивилното население в Либия. За мнозина в Косово това напомня за събитията от 1999 г. 
						„Дългото чакане в мазето на къщата е нещо, което дори и днес не мога да опиша”, спомня си Рафет Бечири, на 59 г. 
						В продължение на две десетилетия той е работил за югославската строителна индустрия – в Либия от 1982 до 1987 г. и в Ирак. 
						„Разбирам как се чувстват хората в Либия; работил съм там и видях колко трудно беше да се живее под управлението на Кадафи. Когато виждам колко много са убитите и сегашните удари срещу Либия, си спомням това, с което се сблъскахме ние през 1999 г.” 
						Той описва как сръбската полиция е изгонила семейството му от дома им в Прищина през нощта на 24 март. 
						„Сръбската полиция каза: „Виждате ли НАТО? Те идват, но когато дойдат, вие няма да сте тук”, припомня си той. 
						По време на първата си нощ в изгнание той и семейството му напускат Прищина заедно с много други, като вървят до гарата, за да хванат първия влак до границата с Македония. 
						Бечири си спомня, че режимът на Кадафи е подкрепил Милошевич в кампанията му срещу албанците. 
						„Сега той избива собствения си народ и ако НАТО не го спре, той ще постигне целта си и ще убие всички, които му се противопоставят”, казва той. 
						Незир Бериша, на 73 г., е бивш югославски дипломат – една от малкото косовски албанци, работили за външното министерство на някогашната комунистическа държава. Той е бил в Триполи три години. 
						„Радвам се, че международната общност действа по-бързо в Либия отколкото в Косово. Хората там се нуждаят от помощ така, както ние се нуждаехме от помощ през 1999 г.”, казва Бериша. „Ние в Косово разбираме тези действия и нещо повече, разбираме това, срещу което са изправени либийците.” 
						Бериша си припомня посещение в Либия през 2007 г. 
						„За живеещите там хора ситуацията беше същата както за нас [косовските албанци] през 1978 г., когато бях изпратен в Триполи. Режимът държеше здраво хората и контролираше живота им.” 
						Международните отношения обикновено не получават място на първа страница в косовските медии, но от дни Либия е водеща новина във всички основни телевизионни станции и вестници. 
						„Връзките между Либия и Сърбия, подкрепата на Кадафи за Милошевич през 1999 г. и преди всичко въздушните удари на НАТО срещу Югославия и убийствата на цивилни граждани са причината кризата в Либия [да доминира] във вестникарските заглавия – не само за редакторите, но и за хората”, казва Фатлум Садику, коментатор за местен вестник в Косово. 
						Правителството на Косово официално обяви подкрепата си за въздушните удари срещу либийските сили. 
						„Косово разбира важността на подобни мерки от 1999 г. и подкрепя стремежа на либийския народ към свобода и демокрация и желанието Либия да се превърне във важна страна от Арабския свят”, заяви премиерът Хашим Тачи.

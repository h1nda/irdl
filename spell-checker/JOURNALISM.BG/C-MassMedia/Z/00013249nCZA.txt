Заради липсата на сътрудничество с МНСБЮ САЩ спират помощ за Сърбия и Черна гора
					14/01/2005
					Съединените щати решиха да не предоставят 10 млн. долара помощ на Сърбия и Черна гора, тъй като страната все още не сътрудничи на Трибунала на ООН за военни престъпления и не е арестувала и предала Ратко Младич и други обвиняеми във военни престъпления.
					(Ройтерс, Гласът на Америка, "Биг нюз нетуърк" - 14/01/05; Държавен департамент на САЩ, АП, АФП, ЮПИ - 13/01/05; Бета - 12/01/05)
 
					 
						
"На фона на продължаващите сведения за липса на сътрудничество държавният секретар реши да не предоставя 10 млн. долара помощ за финансовата 2005 г.," каза говорителят на Държавния департамент Ричард Баучър. [АФП]
						В четвъртък (13 януари) държавният секретар на САЩ Колин Пауъл реши да не предоставя 10 млн. долара помощ на Сърбия и Черна гора за финансовата 2005 г., тъй като страната продължава да не сътрудничи на Международния наказателен съд за бивша Югославия (МНСБЮ). Миналата година по същата причина бяха спрени повече от 16 млн. долара. 
						През 2002 г. Конгресът на САЩ одобри тригодишен пакет от икономическа и финансова помощ за около 100 млн. долара с цел да помогне за възстановяването на Сърбия и Черна гора след балканските конфликти през 90-те години на миналия век. Предоставянето на финансовите средства обаче бе обвързано с условието държавният секретар да потвърждава периодично, че Белград оказва нужното съдействие на МНСБЮ. 
						Нужното сътрудничество включва осигуряване на достъп на следователите до документи и свидетели и предаване на обвинените във военни престъпления лица, издирвани от МНСБЮ. 
						През март 2004 г. държавният секретар отказа да потвърди пред Конгреса, че Сърбия и Черна гора сътрудничи на Трибунала, каза в четвъртък говорителят на Държавния департамент Ричард Баучър в писмено изявление. В резултат значителна част от помощта, планирана за периода след 31 март 2004 г., бе спряна. 
						"След решението на държавния секретар от миналия март не е настъпило подобрение в сътрудничеството между Сърбия и Черна гора и Трибунала," се отбелязва в изявлението. 
						Смята се, че взетото в четвъртък решение е знак за нарастващото недоволство на Вашингтон от правителството на премиера Воислав Кощуница, който се противопостави на арестуването на обвинените във военни престъпления, като защити идеята да им се даде възможност да се предадат. 
						През последните месеци върху Белград се оказва все по-голям натиск, за да арестува и предаде всички лица, обвинени от Трибунала на ООН. Както ЕС, така и НАТО посочиха сътрудничеството на Белград с МНСБЮ, особено екстрадирането на бившия военен лидер на босненските сърби Ратко Младич в Хага, като главно условие за евроатлантическата интеграция на Сърбия и Черна гора. 
						Младич и бившият политически лидер на босненските сърби Радован Караджич оглавяват списъка на МНСБЮ на обвиняемите, които са все още на свобода. Неотдавна бе разкрито, че Младич получава пенсия от армията на Сърбия и Черна гора, от която се е пенсионирал през 2001 г. -- шест години, след като бе за първи път обвинен от Трибунала на ООН. 
						Баучър каза, че Пауъл е готов да преразгледа решението си от сряда, при условие че властите в Белград предприемат действия за арестуването и предаването на заподозрените. 
						"Призоваваме властите в Белград да оказват пълно сътрудничество на Трибунала, като арестуват и предадат издирваните обвиняеми, особено Ратко Младич, за да бъдат изправени пред правосъдието в Хага," каза говорителят. 
						Междувременно, добави той, Съединените щати обмислят алтернативни начини за използване на помощта, предназначена за Сърбия и Черна гора. "Когато определяхме нашия пакет от помощи за тази година, ние пренасочихме финансови средства от централното правителство, съсредоточавайки нашата помощ от 73,6 млн. долара в подкрепа на организации и програми извън централното правителство, които осъществяват реформи," отбеляза Баучър. 
						В сряда белградската информационна агенция "Бета" цитира сръбския министър на местната администрация Зоран Лончар, който е и член на Съвета на Сърбия и Черна гора за сътрудничество с МНСБЮ, който е казал, че властите "скоро ще изпълнят всички задължения към Трибунала в Хага, включително и екстрадирането на обвиняемите".

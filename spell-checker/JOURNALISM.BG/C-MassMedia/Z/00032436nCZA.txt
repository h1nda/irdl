САЩ подкрепя кандидатурите на БиХ и Черна гора за присъединяване към ПДЧ на НАТО
					20/11/2009
					Министрите от Американо-адриатическата харта се договориха да подпишат съвместно изявление за засилване на сътрудничеството чрез регионални центрове в Западните Балкани.
					От Антонио Пърленда за Southeast European Times от Сараево – 20/11/09
 
					 
						
Министрите от Американо-адриатическата харта провеждат пресконференция след срещата в Сараево. [Антонио Пърленда/SETimes]
						Министрите на отбраната на седем държави от Югоизточна Европа и представители на американското министерство на отбраната се срещнаха в Сараево в сряда (18 ноември), за да обсъдят по-нататъшното регионално сътрудничество и процеса на разширяване на НАТО. 
						На петата среща с участието на министрите на отбраната от Американо-адриатическата харта присъстваха албанският заместник-министър Ариан Старова, министърът на отбраната на Босна и Херцеговина (БиХ) Селмо Чикотич, хърватският държавен секретар по отбраната Пиер Шимунович, македонският министър на отбраната Зоран Коняновски, черногорският министър на отбраната Боро Вучинич и американският помощник-секретар по отбраната посланик Александър Вършбоу. Към тях се присъединиха като представители на гостуващите държави и на страните наблюдателки словенският министър на отбраната Любица Йелишич и неговият колега от Сърбия Драган Шутановац. 
						След срещата Вършбоу отново изтъкна подкрепата на САЩ за бързото одобряване на кандидатурите на БиХ и Черна гора за присъединяване към Плана за действие за членство (ПДЧ). Той посочи също, че пълното членство на Македония в НАТО ще бъде подкрепено веднага след решаването на спора за името. 
						Той подчерта, че регионалното сътрудничество трябва да включва "споделяне на знания и опит, както и съвместни обучения и разполагане на контингенти и налагане на колективно лидерство при изпълнение на необходимите реформи от членовете на Хартата". 
						На срещата в сряда министрите се договориха да подпишат съвместно изявление, което предвижда засилване на сътрудничеството чрез регионални центрове в Западните Балкани. Те подчертаха, че идеите за създаването на Координационна клетка към Центъра за обучение по мироподдържащи операции (ЦОМО) в Сараево скоро ще бъдат представени на политическо равнище. 
						Министрите изтъкнаха значението на предоставянето на подкрепа за БиХ и Черна гора в усилията на двете държави за интеграция в евро-атлантическите структури и заявиха, че в близко бъдеще очакват Македония да стане пълноправен член на НАТО. 
						Повтаряйки виждането си, че продължаването на балансираното в регионален аспект разширяване е съществен елемент от продължаващата трансформация на НАТО, министрите насърчиха държавните и правителствени ръководители на страните от НАТО да затвърдят политиката на „отворени врати”. 
						"Преодолявайки успешно многобройните предизвикателства в миналото, нашият регион демонстрира способността си да изпълни стандартите, които се очакват от бъдещите членове на НАТО и ЕС, и да служи като пример за демократична трансформация," заяви македонският министър на отбраната Коняновски. 
						Министър на отбраната на БиХ Чикотич подчерта, че страните от региона трябва да докажат, че общите интереси стоят над интересите на отделните държави. "Важно е всички да се поучим от опита на БиХ отпреди 15 години, когато платихме висока цена за липсата за взаимно сътрудничество", заяви той. 
						Американо-адриатическата харта е сдружение на страните от Адриатическия регион, които работят заедно, за да увеличат усилията си за присъединяване към НАТО. Хартата беше сформирана от Албания, Хърватия, Македония и САЩ през 2003 г., а Черна гора и БиХ се присъединиха към нея през 2008 г. На 1 април тази година Албания и Хърватия станаха членове на НАТО.

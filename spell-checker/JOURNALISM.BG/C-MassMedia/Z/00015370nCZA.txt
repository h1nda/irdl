Гърция дава зелена улица на приватизацията на енергийните предприятия
					25/07/2005
					Гърция започва да приватизира енергийните си ресурси, като привлича нови външни и вътрешни инвестиции в този голям, обединен пазар. Инициативата е част от усилията на страната за либерализиране на енергийния й пазар в съответствие с директивите на ЕС.
					От Василис Василиу за Southeast European Times от Атина – 25/07/05
 
					 
						
Либерализирането на енергийния сектор е сред директивите на ЕС за Гърция. [Архив]
						С решението на министерството на развитието за огласяване на работните нормативни параметри в енергийната промишленост, в т. ч. и цените, определени за доставчиците, Гърция официално пусна в действие програма за приватизация на енергийния сектор. Инициативата е част от услията за либерализиране на енергийния пазар в съответствие с директивите на ЕС.
						Приватизацията може да доведе до годишни обороти за частни фирми от порядъка на 2 млрд. евро. Очаква се сумата да се удвои след пет години, предоставяйки на частните доставчици дял от 30 % от пазара, който държавната електрическа компания държи днес.
						За да навлязат на пазара, частниците ще трябва да инвестират значителни суми в сектора. Инвестиционните изисквания за създаването на частни фирми за производство на електроенергия могат да достигнат 7 до 8 млрд. евро. Макар че в момента гърците се радват на най-ниските цени за елекетроенергия в Европа, в резултат на приватизацията е логично цените да се повишат, може би с около 20 %. Повишенията на цените са наложителни за осигуряване на рентабилност на инвестициите.
						От друга страна ударът върху джобовете на гръцките потребители потенциално трябва да бъде компенсиран с подобрения в системата. Електроснабдяването ще стане по-надеждно в провинциалните райони, където липсва нормална електрификация. Новосъздадена система с две зони ще разполови Гърция на северна и южна зона за преодоляване на проблемите с електроснабдяването. Ще има три възможни типа доставчици: сегашното дъжавно дружество, новосъздадени частни компании и външни вносители на електроенергия от съседни страни, като България, които вече изнасят електричество.
						Новата система на министерството на развитието не се ограничава до освобождаване на пазара на електроенергия, но включва също и природния газ и вятърната енергия.
						Инвеститорите в енергийния сектор, както гръцки, така и чужди, с нетърпение очакват приватизацията на природния газ, който може да се превърне в основен вид гориво за развитието на нови електроцентрали. Гръцко-турският тръбопровод за природен газ ще заработи с пълна мощност след две години, а има и планове за разширяване на газопроводната мрежа до нови 11 града в Гърция и изграждане на гръцко-италиански тръбопровод за природен газ.
						И накрая, вятърната енергия също привлича външни инвеститори. Правителството е разработило план за удвояване на изгражднето на такива мощности до 2008 г. с цел осигуряване на евтина електроенергия за гръцките острови.

Някои гласоподаватели в Косово ще гласуват отново
					05/01/2011
					Проблемите с декемврийските избори пораждат въпроси за легитимността на целия процес.
					От Линда Карадаку за Southeast European Times от Прищина – 05/01/11
 
					 
						
Според премиера в оставка Хашим Тачи изборите миналия месец са доказателство за демократичния процес в Косово. [Лаура Хасани/SETimes]
						Косоварите в три общини ще се върнат в избирателните секции в неделя (9 януари), за да дадат гласа си отново, след като общите избори на 12 декември в тези райони бяха опорочени заради нередности. 
						Обвиненията в изборни измами предизвикаха призиви за повтаряне на изборите в Сърбица, Глоговац и Дечани. Регистрираната избирателна активност на изборите през декември в тези общини беше почти 100 %, в сравнение с 47 % в останалата част на страната. 
						Заради политическата си власт „пазителите на вота” са откраднали гласове, като това на свой ред е нарушило целия процес на гласуване, заяви изпълняващият длъжността президент на Косово Якуп Красничи. 
						„Представителите на политическите партии нарушиха волята на гражданите на Косово на 12 декември”, каза Красничи за косовското радио „Дукаджини”, като посочи, че „грешката си е грешка, но кражбата си е кражба.” 
						„Убеден съм, че ДПК няма причини да се тревожи за гласовете, които ще спечели, особено в двете общини в Дреница, в Липлян и Малишево”, каза Красничи. 
						„Изборите на 12 декември дадоха още един тласък на косовската демокрация с новата опозиция, която, надяваме се, ще бъде конструктивна и ще сътрудничи за развитието на Косово”, заяви министър-председателят в оставка и лидер на ДПК Хашим Тачи. 
						Фатмир Лимай, заместник-председател на ДПК, не е съгласен. Той посочва, че по време на изборите е имало случаи, които са нарушили доверието в процеса и демокрацията в Косово. 
						Лимай също така заяви за Косовското радио и телевизия, че някои членове на комисии от партии са „прехвърляли” гласове от един кандидат на друг в една и съща партийна листа. 
						„Добре известно е кой в тази партия [ДПК] може да спечели гласове и кой не може”, заяви Лимай. 
						Членът на косовската НПО КИПИР Кренар Гаши смята, че изборният процес е бил опорочен поначало. Той каза за SETimes, че повторните избори ще окажат голямо въздействие върху манипулирането или кражбите на гласове в самите партии. 
						„Членовете на комисии от политическите партии са били убедени, че гласовете няма да бъдат преброени повторно, и в окончателните протоколи също са манипулирали гласовете на кандидатите, като са облагодетелствали едни и са ощетили други”, твърди Гаши. 
						Той посочва, че манипулирането на вота в рамките на листите „е довело до увеличаване на напрежението между кандидатите за народни представители и между различните фракции, които съществуват във всички политически партии”. 
						„Що се отнася до нарушенията на изборния процес, коментарите на Красничи бяха в съответствие с конституцията, независимо от факта, че конституцията не определя категорично функциите на изпълняващия длъжността президент”, каза Гаши.

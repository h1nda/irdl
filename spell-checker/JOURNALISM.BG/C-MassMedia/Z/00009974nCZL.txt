Премиерът на Турция Ердоган оцени високо подобрените отношения с Гърция
27/02/2004
 
АНКАРА, Турция -- Премиерът Реджеп Тайъп Ердоган оцени високо подобрилите се отношения между страната му и Гърция в телевизионно интервю в четвъртък (26 февруари), като изрази надежда тенденцията да продължи. Той се позова по-специално на споразумението за мораториум върху летните военни учения в Егейско море. Години наред споровете около въздушния контрол и териториалните права в региона са главна спънка в двустранните отношения.
Други новини: Кипърският гръцки президент Тасос Пападопулос заяви, че ако списъкът от девет страници с предложения на кипърските турци за поправки в плана на ООН за Кипър бъде приет, това ще попречи на присъединяването на острова към ЕС през май. Кипърският турски лидер Рауф Денкташ настоя за предоговаряне на присъединяването на острова към ЕС и за отлагането му с две години. (AП, AФП, Ройтерс - 26/02/04)

Програма за самостоятелна заетост в Македония дава надежди
					05/03/2012
					Експерти посочват, че оказването на подкрепа за създаването на малки и средни предприятия (МСП) чрез предлагане на кредити при изгодни условия, особено на безработни хора, е добра бизнес практика в дългосрочен план.
					От Александър Павлевски за Southeast European Times от Скопие – 05/03/12
 
					 
						
Люпчо Милошевски е един от няколкото хиляди, които са започнали свой бизнес чрез програмата на Македония за създаване на самостоятелна заетост чрез кредитиране. [Александър Павлевски/SETimes]
						Македонското правителство и гражданското общество работят съвместно по програма за създаване на самостоятелна заетост чрез кредитиране, която предлага на потенциалните предприемачи кредити за новосъздадени предприятия при изгодни условия. 
						Кандидатите с осъществими бизнес идеи се избират чрез открит конкурс и разполагат с три година, за да изплатят заемите с лихва от 1 % и една година гратисен период. 
						Програмата започва през 2008 г. и привлича вниманието на властите, след като 4 300 души си осигуряват работа въз основа на търсенето на пазара. 
						„Отпуснатите средства за самостоятелна заетост (за тази година) са в размер на 2,5 млн. евро и с тях ще бъдат подпомогнати около 500 малки предприятия“, заяви за SETimes Влатко Поповски, ръководител на Държавната агенция по заетостта, която разпределя средствата. 
						Подобни програми съществуват и в други държави от Югоизточна Европа. В Сърбия кандидатите, които отговарят на условията, могат да получат заеми за самостоятелно заети лица в размер до 13 500 евро, а на безработните кандидати с одобрен бизнес план се предлага субсидия от 1 500 евро. Властите в Босна и Херцеговина отпускат около 7,6 млн. евро за подпомагане на самостоятелната заетост, като от тях се възползват около 4 050 души във Федерация БиХ. Босненски НПО също предлагат подкрепа за бъдещите предприемачи чрез различни програми. 
						В Македония програмата предвижда кредитиране на малки новосъздадени предприятия: по 3 000 евро за създадени до три работни места. Кандидатите с по-мащабна стопанска дейност получават 5 000 евро плюс още по 3 000 евро за всеки от наетите до петима нови служители. 
						„МСП създават повече от половината от БВП и са от ключово значение за икономическото развитие и стабилността на Македония“, заяви за SETimes Наташа Петкова от Фондация ПСМ. 
						Според скопския експерт по предприемачество Синиша Пекевски оказването на подкрепа за създаването на МСП означава откриване на работни места и реализиране на приходи и е икономически целесъобразно в дългосрочен план. 
						„МСП са важни, защото имат предприемчиво мислене, напредват бързо, намират решения и са движеща сила за иновациите. Много големи и успешни компании започват с няколко служители, а днес осигуряват работа на хиляди“, каза Пекевски за SETimes. 
						Кредитополучателите дават висока оценка на предоставената възможност и заявяват, че благодарение на оказаната подкрепа са успели да реализират своите идеи. 
						„НПО в частност предлагат практическа подкрепа – от семинари по предприемачество до оказване на съдействие в областта на местната правна и нормативна уредба“, каза за SETimes Наташа Смокова, съсобственик в новосъздадената фирма за рециклиране „Рекомак“. 
						„Техният модел на разпределяне на разходите ни позволи да започнем работа без сериозни финансови сътресения“, каза тя, „и ни помогна да създадем контакти с местни партньори.“ 
						Организираните от Агенцията по заетостта курсове за придобиване на умения и бизнес инкубаторът за новосъздадени фирми допълват усилията на гражданското общество. Освен бизнес обучението, услугите на инкубатора включват консултиране и оказване на подкрепа за работа в мрежи. 
						От започването на дейността си през 2007 г. инкубаторът на Фондация ПСМ е подкрепил 54 фирми. „Чрез тези предприятия ние пряко помогнахме за създаването на над 200 работни места. Успеваемостта е над 85 %“, каза Петкова. 
						За измерване на въздействието на програмата обаче се прилагат и други критерии. „Необходимо е също така да се измери успехът на компаниите при изплащане на заемите и в момента анализираме този фактор“, заяви за SETimes Влатко Поповски от Агенцията по заетостта. 
						Люпчо Милошевски е получил 3 000 евро през 2010 г., за да създаде „Тру Тон“ – фирма, която се занимава с производство на мундщуци за музикални инструменти. 
						„Синът ми свири на фагот. Често си купуваше мундщуци от чужбина, струващ 45 евро. Казах си, защо да не ги правим тук? Кандидатствах за безвъзмездна помощ, преминах обучение по мениджмънт и сега правя това, което бях планирал“, каза Милошевски за SETimes. 
						Той продава продукцията си на македонската филхармония, държавната опера и балет и е започнал да изнася за Сърбия. Разширяването на производството на мундщуци за всички медни духови инструменти ще му позволи да спечели пазарен дял в България и Гърция. 
						Милошевски обясни, че е използвал заема, за да закупи необходимата техника. 
						Тъй като мундщуците се изработват от тръстика, която се внася от Франция, Милошевски разказва, че е решил да започне да отглежда тръстика край Скопие. 
						„Разликата е, че сега съм зает занаятчия, а предишният ми работодател ме смяташе за излишен работник“, добавя Милошевски.

Босна и Херцеговина получи по-висок кредитен рейтинг 
					19/05/2006
					Босна и Херцеговина получи подкрепа от "Муудис", след като агенцията повиши кредитния рейтинг на страната на B2 със стабилна перспектива. Още в деловите новини: безработицата в Гърция намалява; ЕК одобри търг за построяване на мост над река Дунав; Хърватия обяви дефицит от 358 млн. евро.
					
 
					 
						
Международната рейтингова агенция "Муудис" повиши кредитния рейтинг на Босна и Херцеговина (БиХ) от B3 с положителна перспектива на B2 със стабилна перспектива. ["Муудис"] 
						Международната рейтингова агенция "Муудис" повиши кредитния рейтинг на Босна и Херцеговина от B3 с положителна перспектива на B2 със стабилна перспектива. Тя се позова на подобрения в икономиката и институциите, както и на започването на преговорите по Споразумението за стабилизация и асоцииране с ЕС в края на миналата година. В същото време агенцията предупреди, че големият дефицит по текущата сметка и фактът, че не са приети реформите в конституцията, задържат рейтинга на страната. 
						*** 
						
						Aлбания представи на държавната регулаторна комисия предложение за намаляване на цените на електричеството за фирмите. Според плана фирмените сметки за електричество ще намалеят с 33 %. Според премиера Сали Бериша целта на тази мярка е да се стимулира развитието на бизнеса. 
						*** 
						Регистрираната безработица в Гърция продължи да намалява през април, като стигна до спад от 10,2 % в годишно изражение, каза заместник-министърът на труда Герасимос Якуматос. 459808 души са регистрирани като безработни през април. 
						*** 
						
						Босна и Херцеговина и Словения подписаха споразумение за избягване на двойното данъчно облагане по време на посещението в Любляна на министъра по човешките права и бежанците на БиХ Мирсад Кебо. Споразумението влиза в сила от 1 януари. 
						*** 
						Европейската комисия одобри тръжната документация за построяването на втори мост над река Дунав между Видин в България и Калафат в Румъния. Проектът ще бъде на стойност около 236 млн. евро, като 226 млн. евро от тях ще се използват за строителни дейности. Останалите ще бъдат за предварителни проучвания. Мостът ще бъде съфинансиран от програмите ФАР и ИСПА, Европейската инвестиционна банка, германската и френската агенция за развитие, КфВ и АДФ, както и от българското правителство. 
						*** 
						
						Българското правителство и МВФ се споразумяха за удължаване на сегашното стендбай споразумение за 144,1 млн. долара с шест месеца, до края на март 2007 г. Според финансовия министър Пламен Орешарски целта на удължаването на споразумението е да се поддържа макроикономическа и финансова стабилност до влизането на България в ЕС. Неотдавна делегация на МВФ приключи мисията си в София, като похвали фискалната политика на правителството, но го призова да продължи със структурните реформи. 
						*** 
						Бюджетът на централното правителство на Хърватия има дефицит от 358 млн. евро или 1,1 % от БВП за периода януари-април 2006 г. Приходите са се увеличили с 13 % в годишно изражение, докато разходите са нараснали умерено, едва с 1,6 % в годишно изражение, според предварителните данни. Целта за 2006 г. е общият дефицит на правителствения бюджет да бъде 3,3 % от БВП. 
						*** 
						
						Сръбското правителство и Европейската инвестиционна банка подписаха споразумение, според което Сърбия ще получи заем от 66 млн. евро за реконструкцията на над 100 моста и надлези. Кредитът е с 20-годишен срок на изплащане и 5-годишен гратисен период. 
						
						(Различни източници – 12/05/06 - 19/05/06)

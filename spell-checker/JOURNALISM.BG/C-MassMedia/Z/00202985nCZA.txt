Видеопроект за запазване на наследството на региона
					13/07/2012
					Повишаването на информираността и цифровизирането на аудио-визуалния архив на страните от региона е много необходимо за запазване на общата история на Балканите.
					От Линда Карадаку за Southeast European Times от Прищина – 13/07/12
 
					 
						
Френският Национален аудио-визуален институт ръководи проект, спонсориран от ЕС, който има за цел да помогне на местните архиви и разпространители да цифровизират и съхранят аудио-визуалното наследство на Балканите. [Ройтерс]
						Нов проект под заглавие „Балкански спомени“, спонсориран от ЕС и съфинансиран от френския Национален аудио-визуален институт, се очаква да повиши информираността и да помогне за цифровизацията, правилното съхранение и управлението на огромното наследство на региона от аудио- и видеоматериали. 
						„Думата „памет“ се свързва с образи и звуци, които изграждат общата история на региона. Всички държави от този географски район са включени в проекта, като са представени от националните филмови архиви или от съответното радио и телевизия“, каза за SETimes Делфин Вибо, ръководител на проекта. 
						Проектът ще продължи 30 месеца и конференцията по откриването се проведе в Загреб миналия месец. 
						През юли 2014 г. в Тирана, Белград, Подгорица, Скопие и Сараево ще се проведат семинари по опазване и възстановяване, цифровизация и съхранение на аудио-визуални материали, както и практическо обучение за оценка на колекции и правни рамки за използването на изображения и звуци. 
						„Целта е да се споделят опит и добри практики“, посочи Вибо, като добави, че проектът също така се стреми да предложи възможност за съвместно популяризиране на наследството на региона в дългосрочен план. 
						Тя обясни, че проектът ще бъде насочен към три нива от заинтересовани страни – лица, отговарящи за вземането на решения, ръководители на архиви и специалисти на местно и регионално равнище. 
						„Балканите са не само зона на конфликти; това също така е и район на изключително плодотворен културен обмени и близко съжителство на хора със силна национална идентичност“, каза за SETimes Саня Равлич, ръководител на Хърватския аудио-визуален център. 
						„Имам всички основания да вярвам, че това ще се превърне в една от най-важните инициативи в аудио-визуалния сектор в региона“, добави Равлич. 
						Тя обясни, че между страните от региона вече има сътрудничество в международен план, но този проект предлага „уникална възможност практикуващите да обединят своите ресурси, да обменят знания и ноу-хау.“ 
						Други експерти са съгласни, че колективната памет и култура са дълбоко вкоренени в аудио-визуалната памет, която може да бъде загубена, ако не се предприемат действия за нейното запазване. 
						„Това е пространство на общи спомени, знания и хора. Имаме нашите граници и ограничения, но имаме и дълга съвместна история; това, разбира се, е важно“, каза за SETimes Петра Хофбауер от Хърватския аудио-визуален център. 
						„Съхраняването на наследството на Балканите означава да се запази спецификата на региона. ...Тя е част от историята на региона“, каза за SETimes Абаз Хадо, заместник-министър на културата на Албания. 
						Запазването не беше приоритет по-рано заради липсата на средства, оборудване и специалисти, според Ерьона Вюшка от албанския държавен архив. 
						„При тези условия беше необходима намеса и мерки срещу опасността от загуба на наследството на страните“, каза Вюшка. 
						Конкретна полза от съвместния подход е, че той ще преодолее съществуващите етнически и национални различия. 
						„Етническите различия и проблеми намират по-малко отражение в изкуството и културата, отколкото в която и да е друга област, защото изкуството и културата свързват и сближават хората“, каза Вюшка. 
					
				
			
					 
					
 
 

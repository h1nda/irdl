Босненските сърби признаха за мащабите на клането в Сребреница
					15/10/2004
					В официален босненски сръбски доклад за първи път се признава, че сръбските сили са убили над 7 000 босненски мюсюлмани, момчета и мъже, по време на клането в Сребреница през 1995 г.
					(АП, Ройтерс, АФП, Би Би Си, Фена - 14/10/04; Фена - 13/10/04; Ню Йорк таймс - 12/06/04)
 
					 
						
Босненски съдебен експерт инспектира торби с останки на хора, за които се смята, че са убити по време на клането в Сребреница през 1995 г. В четвъртък (14 октомври) босненска сръбска комисия представи на правителството списък на повече от 7 000 жертви мюсюлмани, като така за първи път се признават мащабите на зверствата. [АФП]
						
						"В новия доклад се казва, че повече от 7 000 мюсюлмани са избити в Сребреница и е посочена тяхната самоличност", каза в четвъртък пред "Ройтерс" Смаил Чекич, заместник-председател на комисията, изготвила доклада. 
						Комисията бе създадена миналата година от върховния представител на международната общност в БиХ, Пади Ашдаун, след като предишни босненски сръбски доклади се опитаха да омаловажат мащабите на деянието. Седемчленната комисия включваше петима съдии и адвокати - босненски сърби, един представител на семействата на жертвите и един международен експерт. 
						След предварителния доклад на комисията, представен през м. юни, властите в управляваната от сърбите част на БиХ, Република Сръбска (РС), за първи път признаха, че силите на босненските сърби носят отговорност за клането. Без да дава конкретни цифри, докладът посочи, че "няколко хиляди" босненски мюсюлмани са били избити между 10 и 19 юли 1995 г. в Сребреница, която тогава е била обявена от ООН за "безопасен район". Извършителите на това престъпление са преместили труповете на други места, за да прикрият деянието си, се казва в документа, като се посочва, че убийствата са извършени "по начин, който представлява тежко нарушение на международните човешки права". 
						Чекич каза, че окончателният доклад на комисията, представен на правителството на РС, предоставя информация и за местонахождението на 34 общи гроба, където се предполага, че са погребани някои от жертвите. 
						"Мисля, че комисията изготви [възможно] най-обективния и най-точния списък на убитите в Сребреница", е казал в четвъртък членът на комисията Джордже Стоякович, цитиран от АФП. "Имахме повече от 30 източници на информация, но списъкът не е окончателен. Не съм сигурен дали изобщо някога ще имаме окончателен списък." 
						Според различни независими оценки жертвите са между 7 000 и 8 000. Международният наказателен съд за бивша Югославия (МНСБЮ) по-рано тази година постанови, че клането в Сребреница представлява геноцид. 
						МНСБЮ обвини в геноцид военновременния лидер на босненските сърби Радован Караджич и командващия на въоръжените сили Ратко Младич за предполагаемата им роля в конфликта в БиХ. Двамата обвиняеми вече повече от осем години се укриват от правосъдието.

Повече от 1 000 арестувани в Сърбия вследствие на засилените мерки срещу организираната престъпност
21/03/2003
Докато сръбските власти продължават издирването на убийците на премиера Зоран Джинджич, заместник-главният прокурор призна, че е получавал пари от престъпната групировка, която се смята за отговорна за убийството.
(Файненшъл Таймс - 21/03/03; АП, БиБиСи, Радио Б92, Радио Свободна Европа/Радио Свобода - 20/03/03)
 
 
В четвъртък (20 март) сръбските власти съобщиха, че са арестували повече от 1 000 души във връзка с убийството на премиера Зоран Джинджич. Те обещаха още арести, тъй като главните заподозрени все още са на свобода.
В сряда полицията арестува заместник-главния прокурор Милан Саралич по подозрения във връзки със Земунския клан - престъпната групировска, обвинявана за убийството на Джинджич. По време на разпита Саралич е признал, че е получавал пари от наркокартела, управляван от Земунската група. Той е признал и за получаването на заповеди от един от лидерите на картела, Душан Спасоевич, за когото полицията смята, че е сред заговорниците на убийството.
Уволненият прокурор каза, че неотдавна е получил 150 000 евро от обещаните 1 млн. евро за предоставяне на информация за местонахождението на свидетел под защита. Саралич пое отговорност и за възпрепятстване на следствието след октомври 2000 г. Разследваните случаи включват убийствата на няколко ключови фигури в Сърбия.
"Милан Саралич е упражнявал натиск и е оказвал влияние на съдебните институции", се казва в изявление на правителството.
Междувременно, сръбският правосъден министър Владан Батич съобщи, че принудително са освободени от длъжност 35 съдии, включително седем члена на Върховния съд. "Неефикасността на съдилищаата е давала възможност някои убийци и други престъпници да не получат възмездие в продължение на години", смята Батич.
В четвъртък уволненията бяха последвани от оставката на председателя на Върховния съд Лепосава Карамаркович, която заяви, че се оттегля поради "политически и медиен натиск".
"Следващите дни ще има още арести, тъй като между Земунския клан и части от службите за сигурност и съдебната система съществува връзка. Резултатите от разследването показват, че все още има останки от престъпния режим на Слободан Милошевич", е заявил в четвъртък Иван Андрич от Гражданския съюз на Сърбия.
Асошиейтид прес предаде, че Висшият военен съвет на Сърбия е уволнил началника на службата за военно разузнаване генерал-майор Аца Томич, но няма данни, че решението е част от мерките за борба с престъпността.
Управителят на сръбската Централна банка Младжан Динкич заяви в четвъртък, че кампанията срещу организираната престъпност трябва да продължи, но извънредното положение, обявено от временно изпълняващата длъжността президент Наташа Мичич не трябва да продължава след април. Мичич беше обявила, че то ще остане в сила до залавяне на убийците.
Главните заподозрени, включително конкретните извършители, още не са задържани. Сръбският вътрешен министър Душан Михайлович съобщи, че двама от предполагаемите убийци са идентифицирани, но запази имената им в тайна. Снимка на третия заподозрян, за когото се смята, че е част от бандата, застреляла Джинджич на 12 март, е публикувана в няколко вестника. Полицията все още се опитва да определи неговата самоличност.
Новият премиер на Сърбия Зоран Живкович смята, че убийството е политически мотивирано и че някои партии могат да бъдат забранени. Това обаче е от компетенцията на Конституционния съд, добави той. Слободан Орлич, висш представител на управляващата коалиция, посочи като "политически подбудители на убийството" Сръбската радикална партия на крайния националист Воислав Шешел и Сръбската партия на единството, основана от покойния лидер на паравоенните формирования Желко Ражнятович-Аркан.

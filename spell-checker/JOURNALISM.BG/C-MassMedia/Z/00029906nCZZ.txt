Бизнес: Турция ще получи заем от МВФ
					10/04/2009
					МВФ и Турция ще възобновят преговорите по ново кредитно споразумение. Още в деловите новини: Румъния ще приеме еврото за своя официална валута до 2014 г.; “Търкиш Еърлайнс” оглави класацията за най-добра авиокомпания в Южна Европа.
					 
						
Турският премиер Реджеп Тайип Ердоган. [Гети Имиджис]
						МВФ и Турция ще възобновят скоро преките преговори по финализирането на нов заем, който МВФ ще предостави на Турция, заяви на 3 април турският министър-председател Реджеп Тайип Ердоган. Не се съобщава официална информация за размера на заема. Ердоган и изпълнителният директор на МВФ Доминик Строс-Кан се договориха на 2 април в Лондон преговорите да бъдат възобновени. 
						*** 
						
						Румънският премиер Емил Бок заяви във вторник (7 април), че въпреки световната икономическа криза неговата страна ще приеме еврото до 2014 г., както е планирано. Страната трябва да се стреми да приеме еврото не по-късно от 2014 г., а дори и по-рано, ако е възможно, подчерта Бок. 
						*** 
						Според изследване, проведено от компанията за маркетингови проучвания “Скайтракс”, “Търкиш Еърлайнс” е най-добрата авиокомпания в Южна Европа, съобщи на 2 април Анадолската информационна агенция. През 2008 г., за втора поредна година, “Търкиш Еърлайнс” запазва и своята категория от четири звезди. Тя остава единствената четиризвездна авиокомпания в Европа. 
						*** 
						
						Косовският Бизнес алианс и министерството на труда поставиха началото на проект, наречен "Борса на труда 2009". Той има за цел да насърчи заетостта в публичния и частния сектор, като събере на едно място дружествата, в които има свободни работни места. 
						*** 
						
						Косовската търговска камара бе домакин на конференция за подпомагане на инвестициите с участието на гръцки компании във вторник (17 април). Проявата, организирана с подкрепата на Агенцията за подпомагане на инвестициите към министерството на търговията и промишлеността, привлече около 50 гръцки дружества, които изразиха интерес да инвестират в Косово. 
						*** 
						На 15 април ще започне да се изпълнява планът за събиране на автомобили за скрап, по който сръбските граждани ще могат да заменят автомобили на над 10-годишна възраст за ново “Пунто”, произведено в завода на “Застава” в Крагуевац, съобщи в сряда (8 април) министърът на икономиката Младжан Динкич. Всеки купувач ще заплати 5999 евро за новия автомобил, а държавата ще субсидира останалите 1000 евро от цената. 
						
						(Различни източници - 03/04/09-10/04/09)

Гърците излизат на улицата след плановете на правителството за още икономии
					08/02/2012
					Две години на демонстрации и стачки не успяха да спрат мерките за строги икономии.
					От Анди Дабилис за Southeast European Times от Атина -- 08/02/12
 
					 
						
"Тук съм, защото искам да променя нещо, но не смятам, че ще променя нещо", каза на протестите жителката на Атина Елсе Павлаки. [Анди Дабилис/SETimes]
						Докато тя стои заедно с още 20 000 протестиращи пред парламента под ледения дъжд, който дави гнева срещу приближаващата поредна вълна от мерки за строги икономии в Гърция, Маргарита Ламбропулу казва, че се е отказала да опита за последен път да си намери постоянна работа, преди да замине за Австралия. 
						Тази 40-годишна жена работи на непълно работно време като сценичен работник и печели по 400 евро на месец, което я принуждава да живее с майка си и сестра си. 
						"Работя и пак нямам пари", каза тя за SETimes. 
						Преди да я уволнят преди една година, тя е работила като продавачка и е печелила по 1 000 евро на месец. Сега обаче, както останалите 19,2 % безработни в Гърция, тя казва, че гневът я е довел до отчаяние. "Тази Гърция не е за нас", каза тя, гледайки как не особено ентусиазираните протестиращи предизвикват полицаите за борба с безредиците и хвърлят камъни по тях във вторник (7 февруари). 
						Протестът беше част от 24-часовата обща стачка, свикана от профсъюзите, които са недоволни от продължаващите преговори на правителството за втори спасителен заем за Гърция - този път от 130 млрд. евро, след като първоначалният заем от 109 млрд. евро не успя да забави пътя на страната към фалит. 
						Условията, наложени от "Тройката" ЕС-МВФ-ЕЦБ, са за още намаления на заплатите, този път на работещите в частния сектор. Заплатите на работниците в обществения сектор бяха намалени с 30 %, като бяха наложени и лавинообразни увеличения на данъците заедно с орязаните пенсии и предстоящото уволнение на 15 000 работници. 
						Гръцките лидери бяха под интензивен натиск от "Тройката" да се съгласят на реформите, включващи намаляване на разходите с 3,2 млрд. евро. Правителството обаче предупреди, че без сделка няма да има повече пари и Гърция ще бъде изключена от плана за отписване на до 70 % от нейния дълг. 
						Докато протестиращите се събираха, временно изпълняващият длъжността министър-председател Лукас Пападимос се опитваше да убеди коалицията да приеме условията на "Тройката" за втория спасителен заем, които включват намаляване на минималната заплата от 751 евро на месец с 20-22 % и премахване на правото на колективно договаряне за работещите в частния сектор, което ще позволи на работодателите да определят заплатите. 
						Профсъюзите казват, че по-нататъшни намаления на заплатите биха дали обратен ефект, тъй като повече от 100 000 фирми вече са закрити, оставяйки Гърция в пета година на рецесия. 
						"Това е престъпление срещу нацията", каза пред репортери Вангелис Мутафис, главен организатор на стачката от най-големия профсъюз в страната, ГСЕЕ. "Те водят наемните работници към абсолютна бедност. Унищожават безработните и пенсионерите..., продават държавата за нищо." 
						Димитрис Агоятис, на 23 г., студент по математика в Атинския университет, каза, че е дошъл да покаже отвращението си от правителството, на което вече вярват съвсем малко гърци. Проучванията показват, че 35 % няма да гласуват на изборите през април. 
						 "Ние сме против икономиите на средства в болниците, училищата и всички части на обществото", каза Агоятис за SETimes. Той каза, че спасителните заеми няма да помогнат. "Парите ще отидат в гръцките банки и в други банки", ядосано каза той. "Работниците са в паника." 
						Елсе Павлаки държи чадър, противогазът й виси небрежно на врата й в очакване на сълзотворния газ, докато гледа мрачно към общо взето апатичната тълпа. Тя каза, че повече няма да вярва на никого във властта. 
						"Диктуват условия на хората", каза тя за SETimes. "Тук съм, защото искам да променя нещо, но не смятам, че ще променя нещо", каза тя. 
						Агоятис е по-оптимистичен. "Революцията идва", каза той.

Брамерц заяви, че е доволен от сътрудничеството на Сърбия напоследък
					20/11/2008
					Макар че главният прокурор на Хагския трибунал Серж Брамерц изрази тази седмица задоволството си от равнището на сътрудничество на Сърбия в областта на военните престъпления, представители на Белград се съмняват, че европейската интеграция ще може да продължи без залавянето и екстрадицията на укриващия се обвиняем Ратко Младич.
					От Игор Йованович за Southeast European Times от Белград – 20/11/08
 
					 
						
Сръбският президент Борис Тадич (вдясно) се срещна във вторник (18 ноември) с главния прокурор на ООН за военни престъпления Серж Брамерц (вляво) в Белград. [Гети Имиджис]
						Главният прокурор на ООН за военни престъпления Серж Брамерц посети за два дни по-рано през седмицата Белград, за да събере информация за следващия си доклад. Тези констатации, включени в дневния ред на срещата на Съвета за сигурност на ООН на 12 декември, биха могли да имат решаващо значение за продължаването на процеса на европейска интеграция на Сърбия. 
						Макар че Брамерц изрази задоволство от сътрудничеството на Белград през последните няколко месеца, малко са сръбските представители, които вярват, че интеграцията ще продължи без ареста и екстрадицията на бившия генерал Ратко Младич, който е обвинен в геноцид в Босна и Херцеговина. 
						Само две от 27-те членки на ЕС, Холандия и Белгия, блокираха прилагането на временното търговско споразумение с Белград през септември. Споразумението е икономическата част на Споразумението за стабилизация и асоцииране, което ЕС подписа с Белград на 29 април. Същия ден то бе отложено до постигането на пълно сътрудничество на Сърбия с Хагския трибунал. 
						Европейската комисия насърчи Сърбия да започне да прилага договореността едностранно. Белград заяви, че ще направи това на 1 януари 2009 г., като намали някои митнически налози върху вноса на стоки от ЕС. 
						Брамерц се срещна във вторник (18 ноември) в Белград с най-високопоставените сръбски представители, включително с президента Борис Тадич и премиера Мирко Цветкович. 
						Брамерц не направи изявление пред медиите по време на посещението си, но в нов бюлетин от канцеларията на премиера се казва, че главният прокурор е определил сътрудничеството между Трибунала и Сърбия през последните няколко месеца като много добро. 
						Цветкович заяви, че очаква докладът на Брамерц на 12 декември пред Съвета за сигурност на ООН да бъде положителен. 
						Тадич настоява, че Сърбия енергично издирва оставащите на свобода обвиняеми и работи за успешното финализиране на сътрудничество с Трибунала на ООН. Той добави, че „сръбските държавни органи оказват пълно съдействие на Трибунала”, което бе ясно демонстрирано с арестуването на Радован Караджич край Белград на 21 юли. 
						Ръководителят на националния съвет за сътрудничество с Трибунала Расим Ляич обаче предвижда, че въпреки всичко Холандия ще настоява за арестуването на Младич. 
						Сръбските представители запознаха Брамерц и с разследването на предполагаемата търговия с органи на косовски сърби, заловени по време на боевете през 1999 г. Сръбските следователи неотдавна предадоха същите доказателства на Тирана, подозирайки, че похитителите на сърбите са ги отвели в Северна Албания. 
						Тирана отказа да започне собствено разследване, което предизвика сръбският прокурор за военни престъпления да обвини албанския премиер Сали Бериша и бившия косовски премиер Рамуш Харадинай в организиране на унищожаването на доказателствата по случая.

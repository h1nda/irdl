ЕС одобри помощ за кипърските турци 
					27/02/2006
					Външните министри на ЕС одобриха помощи от 139 млн. евро за Северен Кипър. Споразумението стана възможно, след като от него бяха премахнати условията, позволяващи директна търговия между кипърските турци и страните членки на ЕС. 
					(Файненшъл Таймс, EUobserver, Файненшъл Мирър - 27/02/06; AП, AФП, Заман, Сайпръс Мейл - 26/02/06; Кипърска информационна агенция - 25/02/06; Ройтерс - 24/02/06)
 
					 
						
“Реалната стъпка, която Турция очаква, е директна търговия заедно с финансова помощ. Това едностранно решение на ЕС ще създаде нови проблеми и трудности,” каза турският външен министър Абдула Гюл. [AФП]
						В понеделник (27 февруари) външните министри на ЕС приеха решение за предоставяне на финансова помощ от 139 млн. евро на кипърските турци. Помощите ще се използват за проекти за подобряване на инфраструктурата и икономиката в северната част на острова. 
						Споразумението, което се бави над 18 месеца заради възраженията на кипърските гърци срещу условията за търговия между Северен Кипър и страните членки на ЕС, стана възможно в петък, след като Комитетът на постоянните представители на ЕС (КОРЕПЕР) се съгласи с искането на Никозия финансовата помощ да се отдели от въпроса за търговията. 
						"Целта на КОРЕПЕР е да се засили сътрудничеството между двете общности на острова и да се създаде по-добър климат, за да се увеличат шансовете за възобновяване на преговорите за решаване на кипърския проблем," каза говорителят на правителството на кипърските гърци Георгиос Лиликас в събота. 
						Решението от понеделник бе взето точно преди срещата във вторник между президента на кипърските гърци Тасос Пападопулос и генералния секретар на ООН Кофи Анан в Париж. Представител на кипърските гърци каза, че целта на този ход е да се улесни възобновяването на преговорите за мир. 
						Анкара обаче възрази срещу решението, като обвини Брюксел, че е действал едностранно. Турция иска финансовата помощ да е част от по-широк пакет, който да включва и първоначално предвижданото споразумение за директна търговия между кипърските турци и 25-те страни членки на ЕС. 
						“Реалната стъпка, която Турция очаква, е директна търговия заедно с финансова помощ," е казал турският външен министър Абдула Гюл, цитиран от "Файненшъл Таймс". "Това едностранно решение на ЕС ще създаде нови проблеми и трудности.” 
						Междувременно кипърските турски власти изразиха резерви относно съпроводителното писмо към текста, одобрен от КОРЕПЕР в петък, в което се посочват допълнителните условия на кипърските гърци, които трябва да бъдат изпълнени, за да се разреши на общността им да търгува със страните членки на ЕС. 
						Преди референдума през април 2004 г. в Кипър по предложения от ООН план за прекратяване на разделението на острова ЕС обеща мерки, които да облекчат съдбата на много по-бедната общност на кипърските турци, чиято самопровъзгласила се държава се признава единствено от Турция. 
						На референдума кипърските гърци категорично отхвърлиха мирния план на ООН, докато мнозинството от кипърските турци го одобриха. На 1 май 2004 г. само международно признатата част от Кипър, управлявана от кипърските гърци, се присъедини към ЕС, представлявайки целия остров. 
						Предложението, което в крайна сметка бе одобрено от ЕС, предвиждаше предоставянето на пакет от финансова помощ от 259 млн. евро и създаване на механизми, които да позволят на кипърските турци да започнат директна търговия със страните членки на ЕС. 
						Крайният срок за част от финансовите средства обаче изтече и сега кипърските турци получават 120 млн. евро по-малко от първоначално планираните помощи.

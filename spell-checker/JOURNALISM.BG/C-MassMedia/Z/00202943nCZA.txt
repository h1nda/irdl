Черна гора трябва да свърши много работа по пътя си към ЕС
					02/07/2012
					Черна гора ще бъде първата държава, която ще започне преговорите за присъединяване по нова система, предвиждаща първо да бъдат обсъдени най-тежките глави.
					От Дражен Ремикович за Southeast European Times от Подгорица – 02/07/12
 
					 
						
Представителите на ЕС Леополд Маурер (вляво), Стефано Санино (в средата) и Алберто Камарата на среща с длъжностни лица от Черна гора на 4 март. [ЕС]
						В петък (29 юни) представителите на ЕС дадоха зелена светлина за преговорите за присъединяване на Черна гора. Те обаче отправиха и сериозно предупреждение към малката държава. За да завърши преговорите успешно, Черна гора ще трябва да положи големи усилия, особено в борбата срещу престъпността и корупцията. 
						Европейските министри, които заседаваха в Люксембург по-рано тази седмица, поставиха изискването Съюзът да започне предварителни преговори по чувствителни теми – върховенство на закона, независимост на съдебната система и основни права – „за да се осигури възможно най-дълъг период от време за създаване на необходимото законодателство, институции и документиране на стабилни резултати от прилагането“. 
						„Изтеглянето на най-трудните глави в началото разкрива всички резерви на ЕС по отношение на готовността на балканските държави да се присъединят [към Съюза]“, се посочва в публикуван на 26 юни доклад на Роза Балфур, старши политически анализатор в Центъра за европейска политика в Брюксел. 
						Европейската комисия съобщи, че Черна гора ще бъде първата държава кандидатка, която ще започне преговори за присъединяване по новата система. Първо ще бъдат отворени глави 23 и 24, които засягат съдебната система и правата на човека и борбата срещу корупцията, и напредъкът в тези области ще бъде наблюдаван до приключването на преговорите. 
						„Черна гора трябва да разбере, че борбата с корупцията категорично е в неин интерес и че резултати могат да се постигнат само с професионални и компетентни институции. Ще бъде необходима силна политическа воля, която в момента не достига“, заяви за SETimes Далиборка Уляревич, директор на Центъра за гражданско образование, една от НПО, които работят в областта на европейската интеграция и гражданските права. 
						Миналия месец Би Би Си и Проектът за докладване за организирана престъпност и корупция разкриха множество нередности и случаи на корупция по високите етажи в черногорската „Първа Банка“, семеен бизнес на бившия премиер Мило Джуканович. 
						Твърди се, че най-големите заеми от „Първа Банка“ са отпускани на групи и лица, свързани с Джуканович, председател на управляващата Демократична партия на социалистите, която беше на власт в продължение на 22 години. Сред тях има фирми, свързани със Станко Суботич, който беше обвинен от италианската служба за борба с мафията, както и Дарко Шарич, осъден контрабандист на наркотици, който сега се укрива. 
						Дритан Абазович, член на неправителствената организация „Форум 2010“, посочва, че процесът на присъединяване на Черна гора няма да бъде бърз, нито лесен, и ще зависи от политическата воля за реформи. 
						„Започването на преговорите зависи повече от добрата воля на ЕС, отколкото от заслугите на правителството на Черна гора. Сигурно е обаче, че Черна гора ще изпита първа на свой гръб какво означава преговорите да започнат с най-трудните глави 23 и 24“, посочи Абазович за SETimes. 
						Според Миодраг Вукович обаче, който е председател на парламентарната комисия по европейска интеграция, започването на преговорите е победа за черногорците. 
						„Много беше направено, но истинската работа тепърва предстои. Очаквам да приключим преговорите за пет години“, каза Вукович за SETimes. 
						Жителят на Подгорица Стеван Вукчевич, на 28 г., каза, че това е реална възможност Черна гора най-накрая да сложи край на своето „партньорство с престъпността“, което, добави той, е проникнало във всички пори на институциите на страната. 
						„Организираната престъпност е тясно свързана с държавното управление… Никой обаче не прави нищо по този въпрос. Европа няма да позволи някакви престъпници да станат нейни членове. Затова мисля, че със започване на преговорите ще започне и масово разчистване на престъпността, с която Черна гора, за съжаление, е известна“, каза Вукчевич за SETimes. 
						Златко Радович, на 29 г., инженер от Подгорица, каза, че това определено е добра новина. 
						„Присъединяването може да донесе само допълнителни ползи за гражданите, като например парични средства, качество на живот и по-добре уредено общество“, каза Радович за SETimes. 
					
				
			
					 
					
 
 

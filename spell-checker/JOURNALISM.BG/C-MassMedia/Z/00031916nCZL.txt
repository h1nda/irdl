Новият гръцки премиер Папандреу обеща прозрачност и модерна публична администрация
					08/10/2009
					 
						АТИНА, Гърция -- Новият министър-председател Георгиос Папандреу, чиято партия ПАСОК спечели убедителна победа на извънредните общи избори на 4 октомври, обеща в сряда (7 октомври) да стабилизира и модернизира обществения сектор, като превърне "прозрачността" и "интересите на гражданите" в първостепенни приоритети на своето правителство. "Нашата главна цел е да утвърдим отново имиджа на институциите, да се борим срещу корупцията и да подобрим ефикасността на публичния сектор", каза Папандреу след първото заседание на своя нов кабинет. "Нашата задача е да се справим с липсата на прозрачност и със значителните нива на корупцията, които придобиха размер на пандемия", добави той. Програмата на ПАСОК за първите 100 дена на власт се фокусира върху подкрепата на "хората с ниски доходи" и стимулирането на икономиката "въз основа на развитието и на зелената енергетика". (Вима, Та Неа - 08/10/09; АФП, АП - 07/10/09)

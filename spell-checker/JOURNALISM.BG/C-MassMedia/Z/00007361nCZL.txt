Може ли Солун да стане рожденото място на Нова Европа?
20/06/2003
Срещата на върха на ЕС в Солун може да доведе до одобрението на конституция, която ще окаже влияние на 450 млн. европейци. Срещата може да стане най-важният форум след подписването на договора в Маастрихт през 1992 г.
От Атанасиос Папандропулос за Southeast European Times от Атина - 20/06/03
 
 
В петък (20 юни) гръцкият премиер Костас Симитис ще открие една от най-важните европейски срещи на върха след подписването на договора в Маастрихт през 1992 г. Реформата на институциите на ЕС съгласно протоколите на Европейския конвент ще бъде в центъра на дневния ред на срещата в петък и събота. Общата политика по въпросите на международните отношения и сигурността, емиграцията, както и общата селскостопанска политика (ОСП) са сред спешните въпроси, които трябва да бъдат обсъдени от 15-те държавни и правителствени ръководители.
В същото време срещата ЕС-Западни Балкани ще разгледа сложните проблеми и предизвикателства, пред които са изправени редица страни, чакащи да бъдат приети в ЕС. България и Румъния се надяват да влязат в ЕС през 2007 г., а също и други страни гледат към евентуалното членство в европейския клуб.
За самия ЕС представянето на проектодоговора за конституция е определено най-важната точка от дългосрочен характер в дневния ред. Миналата седмица 105-членният Конвент за бъдещето на Европа одобри проектодоговора, който съдържа 400 члена.
Европейци от 28 страни вдигнаха тост за първата в историята Конституция на Европа след 16-месечни интензивни пазарлъци. Президентът на Конвента Валери Жискар д'Естен характеризира процеса като "смес на надежда и страх, поръсени с малко прах на мечтите". Обобщавайки заключителната среща, той каза, че европейците сега стоят на прага и ги подкани "да решат заедно да влязат в нова Европа".
Симитис се надява да бъде определен срок до май 2004 на междуправителствената конференция (МПК) за финализиране на реформите, които ще позволят на 25-членния ЕС да функционира по-ефективно и гъвкаво. Ако договорът бъде одобрен от всички правителства в МПК, голяма част от правомощията ще преминат към институциите на ЕС:
Значително са съкратени областите, в които решенията се приемат с единодушие. Главни бастиони със запазено право на вето за страните-членки остават външната политика и данъците. Един от главните победители е Европейският парламент, където съгласуването на законодателната дейност е станало правило.
Договорът превръща ЕС в единно юридическо лице и постановява, че в съдебните процеси законите на ЕС имат превъзходство пред националните закони. Намален е значително броят на правните инструменти -- от над 12 на 5, а също така е опростено тяхното действие. Правилниците и директивите са заменени от закони и законови рамки. За първи път националните парламенти ще могат да изразяват свое мнение по създаваните закони в ЕС.
Ще има министър на външните работи, който ще провежда общата политика на ЕС в областта на международните отношения и сигурността, а също и постоянен президент на Европейския съвет, който ще дава политическа насока на ЕС. Броят на комисарите ще бъде намален на 15 след 2009 г., като непредставените страни-членки ще имат делегат в комисията без право на глас. След 2009 г. квалифицирано мнозинство на страните-членки ще означава представителство на три пети от населението. Парламентът може да има най-много 736 места.
В Солун Европейската комисия ще представи на България вариант за затваряне на финансовите глави в т. нар. acquis на ЕС не по-късно от началото на следващата година. Според еврокомисарят по разширяването Гюнтер Верхойген процесът ще бъде отделен от подготовката за нов бюджет, така че да не бъдат забавени преговорите. Няма да бъде насрочена дата за приключване на преговорите, тъй като годишният доклад на ЕС, който служи за основа на подобни решения, няма да бъде готов дотогава, каза Верхойген. Той подчерта, че досега процесът на присъединяване е протичал гладко.
На срещата също ще бъде обсъден стремежът на ЕС за по-внушителна роля на международната арена. Отчитайки засилените тревоги на САЩ във връзка с оръжията за масово поразяване, европейските ръководители ще работят за изработването на мерки срещу разпространението им в страни като Ирак.
Решенията на срещата на върха в Солун се очаква да включат елементи от общата политика по незаконната емиграция, трафика на хора, разпределението на разходите по охраната и контрола на външните граници на ЕС, както и връщането на незаконните емигранти в техните страни.

България на кръстопът за проекта АЕЦ "Белене"
					02/03/2010
					България стои пред дилемата да забрави инвестираните до момента в изграждането на АЕЦ "Белене" 1 милиард евро и да спре проекта или да намери начин да го осъществи с помощта на Русия. Министърът на енергетиката Трайчо Трайков претегля вариантите. 
					(Различни източници -- 19/02/10 - 28/02/10)
 
					 
						
Работници на обекта на втората атомна електроцентрала в България край Белене. [Гети Имиджис]
						България трябва да реши дали да продължи изграждането на АЕЦ "Белене" с финансиране от Русия, докато се намери нов стратегически инвеститор, или да спре проекта, каза в неделя (28 февруари) българският министър на икономиката, енергетиката и туризма Трайчо Трайков. 
						Неговото изказване бе направено по-малко от десет дни след като Русия предложи да инвестира 1,9 милиарда евро за завършване на строежа, който трябва да бъде изпълнен до края на 2011 г. България няма да предостави никакви държавни или корпоративни гаранции за получаване на това финансиране, каза Трайков след разговори с руския енергиен министър Сергей Шматко. На разговорите, проведени на 19 февруари в София, присъства още Сергей Кириенко, ръководител на "Росатом", регулаторният орган на руската атомна индустрия. 
						Окачествявайки предложението като "уникално", Трайков отново каза в неделя, че България нито може да си позволи - нито желае - да влага повече пари в силно оспорвания проект. 
						Мартин Димитров, лидер на българския десен Съюз на демократичните сили (СДС), е остър критик на проекта и на сделката с Русия. 
						"[Цяла] Европа залага на алтернативни енергийни източници, само нашето правителство ще строи втора атомна електроцентрала," каза Димитров миналата седмица, призовавайки за незабавното спиране на проекта в Белене. "България ще трябва плати цената за това, че е троянският кон на Русия в ЕС." 
						Лидерът на СДС и председател на парламентарната икономическа комисия отбеляза, че България покрива около 60 % от енергийните си нужди с настоящото производство на електроенергия. Няма потребност от нова атомна централа, каза той. Особено такава, добави той, в която се използва остаряла руска технология. 
						Защитниците на околната среда също се противопоставят твърдо, отбелязвайки, че гр. Белене се намира в район с висока сеизмична активност. 
						Така че дилемата, пред която България е изправена сега, е дали да преглътне загубата от 1 милиард евро, които е инвестирала в проекта досега и да забрави за него. Или, каза Трайков в интервю за софийската "Нова ТВ", да намери друг път. В настоящия момент изглежда, че Русия е този път. 
						В петък Трайков заяви пред парламента, че ако се вземе решение за спиране на Белене, страната ще продължи да дължи договорени плащания, които биха могли да достигнат още 1 милиард евро. Ако предложението на Русия бъде прието, каза той, заемът би се изплатил чрез печалбите - ако има такива - от Белене. "Това е риск, който кредиторът ще поеме," каза той. 
						Трайков настоява, че намерението на България е да задържи 50-процентен дял в АЕЦ "Белене", разходите за строежа на която може да достигнат 10 милиарда евро. Планът е Русия да държи между 15 и 20 % от акциите срещу заем от близо 2 милиарда евро. 
						Миналата седмица обаче репортажи в руските медии коментираха, че страната им може да получи и дял от 80 % в централата. 
						"Има вариант българската държава да изкупи този дял, но ако София реши да не се възползва от това, Москва ще построи атомната електроцентрала и ще придобие мажоритарен дял в нея," предаде руският всекидневник "Комерсант". 
						България е почти изцяло зависима от Русия за снабдяването с нефт и газ. Ако проектът "Белене" бъде прокаран, тя може да стане първата страна от ЕС с атомна електроцентрала, собственост на Русия.

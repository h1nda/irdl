Според ООН над 1 млн. бежанци са се завърнали в БиХ
					22/09/2004
					Повече от един милион бежанци, прогонени по време на войната от периода 1992-1995 г. в Босна и Херцеговина, са се завърнали у дома, съобщи във вторник Агенцията на ООН за бежанците, призовавайки за продължаване на международната помощ за следвоенното възстановяване на страната.
					(ФТ - 22/09/04; ВКБООН, Новинарски център на ООН, Ройтърс, АП, Би Би Си, ФЕНА - 21/09/04)
 
					 
						
Представителят на ВКБООН в БиХ Удо Янц призова за укрепване на процеса на завръщане на бежанците, за да се гарантира, че това завръщане е устойчиво. [АФП]
						Над един милион души, прогонени от войната в периода 1992-1995 г. в Босна и Херцеговина (БиХ), са се завърнали по домовете си, съобщи Агенцията на ООН за бежанците във вторник (21 септември), приветствайки онова, което бе определено като "важен крайъгълен камък" във възстановяването на разделената от войната страна. Агенцията обаче предупреди, че остават много проблеми и че продължаването на международните усилия ще бъде от решаващо значение през следващите няколко години. 
						"Значението на постигнатата междинна цел е неоспоримо," каза в Женева във вторник Върховинят комисар на ООН за бежанците Рууд Люберс. " Това демонстрира решимостта на толкова много хора в БиХ да затворят тази унищожителна глава в живота си." 
						Боевете по време на конфликта 1992-1995 г. принудиха около 2,2 млн. души да избягат от домовете си. От тях общо 1 000 473 души, вкл. 440 147 бежанци и 560 326 вътрешно разселени лица, са се завърнали в БиХ до края на юли, се казва в съобщение на ВКБООН.
						Почти 75 % от завърналите се са отишли във федерацията Босна и Херцеговина, а 25 % - в сръбската автономна област Република Сръбска. Приблизително 20 000 души са се завърнали в окръг Бръчко, който се администрира отделно от двете области съгласно Дейтънските мирни споразумения от 1995 г. 
						 "Докато честваме завръщането на толково много хора, не бива да забравяме, че за значителна част от тях това е едно изключително трудно и смело решение пред лицето на множество правни, икономически и социални трудности, "каза Люберс. 
						През изминалите две години бе отбелязан рязък спад на общия темп на завръщане, посочи представителят на ВКБООН в Сараево Удо Янц. Той обаче е насърчен от високия процент на хора, които се завръщат в райони, където те са малцинство, вкл. в много места, където са извършени едни от най-жестоките зверства по време на конфликта. 
						 "През първите седем месеца на 2004 г. са се завърнали общо 15 470 души," каза Янц. "От тях 10 589, или две трети, са т.нар. завръщания на хора в малцинство, като са констатирани някои значителни увеличения в определени райони, вкл., например, източната част на Република Сръбска, вкл. Братунац, Сребреница и Зворник. " 
						Малко под половината от всички бежанци и вътрешно разселени лица, завърнали се по домовете си след 1996 г., живеят в общини, където понастоящем са малцинство. 
						 "Ясно е, че положението остава нестабилно в много части на страната, така че пред нас е предизвикателството да подкрепим завърналите се и да направим процеса устойчив," каза Янц. 
						Агенцията на ООН, която изразходва над 500 млн. щ.д. за програми, насочени към насърчаване завръщането на бежанци след 1995 г., заявява, че помощта на международната общност за възстановяването на БиХ ще бъде от особено значение за преодоляване на проблеми като ремонт на инфраструктурата и жилищния фонд, създаването на работни места, както и подобряването на здравопазването и образованието. " Иска се дълго време за възстановяване на страна, която е била така лошо засегната - физически, икономически и психологически. "

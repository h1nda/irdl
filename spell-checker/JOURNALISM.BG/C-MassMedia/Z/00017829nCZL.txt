Драшкович: "Младич трябва да бъде предаден на Хагския трибунал"
					08/03/2006
					 
						БЕЛГРАД, Сърбия и Черна гора -- Ратко Младич трябва да бъде заловен възможно най-скоро и предаден на Хагския трибунал, заяви във вторник (7 март) външният министър на Сърбия и Черна гора Вук Драшкович, подчертавайки, че перспективите на страната за членство в ЕС са застрашени заради статута на беглец на бившия босненски сръбски генерал. Той каза още, че арестът на Младич би повишил стабилността в Сърбия и би засилил позициите на Белград в преговорите за бъдещето на Косово. 
						Подобни коментари направи и министърът по човешките права на Сърбия и Черна гора Расим Ляич, който е и председател на националния съвет за връзки с Трибунала на ООН. Той иска Младич да бъде арестуван и предаден на Хагския трибунал до началото на април, когато предстои следващият кръг от преговори по Споразумението за стабилизация и асоцииране. Брюксел е предупредил, че ще преустанови преговорите, ако Младич продължава да бъде на свобода дотогава. (AП, Бета, Танюг - 07/03/06)

ЕС увеличава средствата за български инфраструктурни проекти
08/09/2003
 
БУРГАС, България -- Финансовият министър Милен Велчев заяви в неделя (7 септември), че Европейската комисия е увеличила предприсъединителните фондове за български проекти по програмата ФАР. Страната ще получи 157 млн. евро през 2004 година, с 30 % повече от очакваното. Освен това на България ще бъдат отпуснати 28 млн. евро по линията на съпътстваща програма за трансгранично сътрудничество между България, Гърция и Румъния, както и за българо-турски проекти, които са инициирани тази година.
Други новини: арменският президент Роберт Кочарян пристигна на двудневно официално посещение в понеделник. Той ще подпише серия споразумения за сътрудничество със своя български колега Георги Първанов, включително консулска конвенция, здравна спогодба, както и програми за сътрудничество в областта на културата, образованието и науката.
Междувременно в петък България подписа протокол за засилване на икономическите връзки с Македония. Разговорите в Охрид се фокусираха върху инфраструктурния проект Коридор № 8 и изграждането на електропровода Радомир-Щип. (Дневник, Пари, Арминфо - 08/09/03; БТА, БНТ - 07/09/03; МИА, БТА - 05/09/03)

През 2004 г. Румъния се надява да закрие сиропиталищата, останали от комунистическата епоха
11/12/2003
До края на 2004 г. Румъния се надява да закрие и последните от своите прословути сиропиталища от комунистическата епоха, както и да получи през януари одобрението на ЕС за ново законодателство, насърчаващо осиновяванията в страната и правата на децата.
(Ройтерс, Ромпрес - 04/12/03; Електроник телеграф - 30/11/03; ЕС)
 
 
Румъния, жестоко критикувана от ЕС преди две години за отношението си към децата, живеещи в специализирани домове, обяви плановете си да закрие десетки големи сиропиталища, които са част от наследството, завещано на страната от нейния бивш диктатор Николае Чаушеску. Миналият месец съюзът похвали Букурещ за значителния прогрес, постигнат в областта на защитата на децата, като обаче подчерта, че са необходими още усилия.
"Надяваме се да приключим [със закриването на сиропиталищата] през 2004 г., когато 26 големи специализирани домове ще затворят вратите си", каза заместник-министърът на труда Габриела Коман на 4 декември.
Краят на режима на Чаушеску в последните дни на 1989 г. разкри шокиращата истина за близо 100 000 деца, живеещи в мизерни условия в държавни сиропиталища.
През последните 12 месеца Румъния закри 54 големи специализирани дома, посочи през ноември Европейската комисия (ЕК) в годишния си доклад за напредъка на страната по пътя й на присъединяване към ЕС. Така броят на децата, които все още живеят в подобни домове, бе намален до около 37 000.
Според доклада са останали около 120 големи специализирани дома, но повечето от тях са преустроени в комплекси от семеен тип, където условията на живот са описани като "общо взето подходящи".
В доклада бе приветствана и методиката, прилагана за закриване на големите специализирани домове, както и създаването на 776 нови обекта за предоставяне на алтернативни услуги за защита на децата.
"Реформите, свързани със защитата на децата в сиропиталищата, са важна крачка напред, но те все още не са дали своите плодове", посочва ЕК в своя годишен доклад за напредъка на Румъния по пътя на присъединяването й към ЕС. "Подобренията, предприети след идването на власт на новото правителство, показват, че Румъния е на път да изпълни политическите условия, поставени от Европейския съвет в Копенхаген."
Коман каза, че Румъния се надява да получи в средата на януари одобрението на ЕС за новите закони, предвиждащи създаването на специални съдилища, които да защитават децата и да предлагат безплатни адвокати. Законите, каза тя, ще насърчат осиновяванията в страната, ще наложат строги правила за контрол след осиновяването и ще подобрят правата на децата.
ЕС посъветва Румъния да не вдига мораториума, докато не влезе в сила новото законодателство за правата на детето и не бъде създадена необходимата административна рамка.
ЕС поиска да се замразят осиновяванията в чужбина след доклада на Ема Никълсън, докладчик на Европейския парламент за Румъния, в който тази практика се заклеймява като "печеливша търговия от трафика с деца". Докладът критикува властите и за "непрекъснатото изоставяне на деца, за тяхното малтретиране и лошо отглеждане, заради осиновяванията в чужбина и трафика с деца" и посочва, че системата на страната, свързана с грижите за децата, е корумпирана "от горе до долу". Този доклад поиска и спиране на осиновяванията в чужбина за срок от две години и предупреди, че ако системата не бъде изцяло реформирана, това може да повлияе на шансовете на Румъния за присъединяване към ЕС.

Въпреки финансовите затруднения настроението по празниците в Черна гора бе приповдигнато
					05/01/2010
					Макар че икономиката на страната се бори за възстановяване от глобалната финансова криза, черногорците остават положително настроени през празничния сезон.
					От Марина Роганович за Southeast European Times от Подгорица -- 05/01/10
 
					 
						
Новогодишната елха в "Делта Сити Мол" в Подгорица. [Марина Роганович]
						Православната Коледа се различава от неправославната, празнувана на Запад, Коледа по две основни неща -- чества се на 7 януари и не е свързана с големи разходи. 
						"Да, ние всички изпитваме последиците от икономическата криза, но на мен не ми е нужно да харча прекалено много пари по Коледа. Ще се съберем с моето семейство и ще се радваме заедно на празника, както правим всяка година. Това е смисълът на Коледа," каза Ясна Кривокапич от Никшич. 
						Марко Булатович, собственик на магазин за играчки в Подгорица, не е отчел значително повишение на продажбите. Все пак, каза Булатович, "черногорците бавно започват да възприемат обичая за размяна на подаръци и на двете Коледи, особено за децата." 
						По-малко са черногорците, които разполагат с доходи за закупуване на подаръци за любимите хора, отколкото през петте години на икономически възход, предхождащи 2009 г. Институтът по заетостта в страната отчете, че безработицата е продължила да нараства в 16 поредни седмици в края на годината. Приблизително 29 870 са регистрираните безработни в агенцията към края на декември, което се равнява на 11,31 % от работната сила в страната. Министърът на финансите Игор Лукшич заяви пред репортери, че безработицата "се очаква да остане непроменена -- 10,5 до 11 % -- през 2010 г. или да незначително да нарасне". 
						Правителството обаче прогнозира слабо възстановяване и икономически растеж през новата година. В съобщение за медиите непосредствено преди обявяването на бюджета за 2010 г. на 17 декември Лукшич каза: "Черногорското правителство предвижда икономиката на страната да отбележи ръст от 0,5 % след очакваното свиване от 4 % тази година." 
						Управителят на Централната банка, Любиша Къргович, бе малко по-песимистичен относно спада на БВП, прогнозирайки, че за 2009 г. той ще бъде 5 %. 
						Очевиден белег за икономическите затруднения е, че Будва бе единственият град, където се проведе безплатен концерт за посрещането на 2010 г., за разлика от миналата година, когато подобни прояви бяха организирани в най-малко шест града. 
						Заведенията в Черна гора трябваше да положат по-големи усилия да привлекат клиенти за новогодишната нощ. Повечето от тях предлагаха неограничено ядене и пиене срещу куверт, докато миналата година се "разминаха" само с традиционната безплатна чаша шампанско в полунощ и мезета по-рано вечерта. 
						Тактиката успя, поне в "Пъб 111" в Подгорица, където местните жители пиха и танцуваха цяла нощ. Увлечената по астрологията Сузана Остоич каза: "Преди две седмици загубих работата си, но отидох и се забавлявах, защото наистина мисля, че тази година обиколката около слънцето ще бъде по-добра от миналата година. Аз съм Лъв и Тигър и 2010 г. ще бъде моята година!"

Атина обяви, че временно замразява действието на Шенгенския договор
25/07/2003
След една година Атина ще бъде домакин на считаното за най-голямо спортно събитие в света. Въпросите на сигурността накараха гръцките власти да разгледат всички начини за обезопасяване на Олимпийските игри.
От Димитрис Аграфиотис за Southeast European Times от Атина - 25/07/03
 
 
Олимпийските игри в Атина представляват голямо предизвикателство за Гърция. Различните по степен заплахи от международен тероризъм, транснационална организирана престъпност и нелегална емиграция са главните проблеми, стоящи пред властите една година преди игрите.
Гръцкото министерство на обществения ред отговаря за организацията на полицейските сили в Атина. Над 200000 полицаи ще пазят спортистите, спортната инфраструктура и възможните обекти за нападение. За сравнение, по време на Олимпиадата в Сидней през 2000 г. австралийското правителство използва 25000 души. Атина иска да създаде безопасна среда за гърците, посетителите и членовете на Международния олимпийски комитет.
От всички проблеми, пред които са изправени организаторите, заплахата от международен тероризъм заема по-голямата част от вниманието на гръцкото правителство. САЩ, Великобритания и Израел, които изпълняват консултативна роля по въпросите на сигурността, подчертаха необходимостта от незабавно решаване на проблема с нелегалната емиграция. Терористите могат да проникнат в Гърция дълго преди игрите с цел създаване на организационна мрежа.
Освен тероризма, друг проблем е, че Гърция рискува да се превърне в кръстовище на нелегалната емиграция към Европа, тъй като потенциалните емигранти могат да използват шенгенската виза, за да се предвижват в други европейски страни. За първи път страна-членка на Шенгенския договор организира Олимпийски игри.
Транснационалната организирана престъпност се очаква да напомни за себе си с наближаването на игрите. Достоверни източници от организационния комитет очакват, че криминалните структури ще се опитат да се възползват от черния пазар на билети. Правозащитните органи искат да елиминират всякаква възможност за разпространяване на фалшиви билети.
Поради тези опасности гръцкото правителство реши да замрази участието на страната в Шенгенския договор за два месеца, възстановявайки паспортния контрол за гражданите от шенгенските страни. Решението не е без прецедент. Германия и Италия суспендираха договора по време на важни международни събития -- съответно, по време на посещението на иранския президент Мохамад Хатами в Берлин и срещата на Г8 в Италия.

Черна гора: в очакване на дъгата
					13/01/2010
					Черногорци размишляват върху плодовете и цената на прехода от комунизма. 
					От Бриан Салми за Southeast European Times от Подгорица -- 13/01/10
 
					 
						
Мая Костич-Мандич [Марина Роганович/SETimes]
						Крахът на комунизма донесе на черногорците многопартийна демокрация и впоследствие независимост. Но за мнозина преходът бе сладко-горчив. Наред с другите от бивша Югославия, гражданите на Черна гора живееха в относително благоденствие по времето, когато падна Берлинската стена. Те го загубиха с разпадането на Югославия. 
						"Вярвахме, че имаме по-добра форма на комунизъм, мек социализъм. През 80-те години на миналия век Югославия имаше стандарт, равняващ се на този на Гърция," припомня Мая Костич-Мандич. 
						След като по-младото поколение зае мястото на старата гвардия, мнозина смятаха, че страната е готова да влезе в ЕС. 
						След това всичко се обърка. Югославия изпадна в хаос, държавата се разцепи и републиките й влязоха в поредица от жестоки конфликти между 1991 г. и 2001 г., познати като югославските войни. 
						Днес средностатистическият черногорец е в по-неблагоприятно положение от преди, твърди 40-годишната Костич-Мандич, професор по право и бивш депутат. Нейният баща, Бранко Костич, бе вицепрезидент на Югославия по времето на нейното разпадане. 
						 "Тогава повечето хора живееха по-добре," казва тя и посочва нарастващата разлика в доходите на гражданите, една от най-големите в Европа. "Нямаше крайна бедност и наркотици, имаше много по-малко престъпност и повече работни места. Всички бяхме малко или много равни и изглеждаше, че всеки има шанс." 
						Благоденствието от онези дни обаче почиваше на нестабилна почва. Проблеми на Черна гора бяха икономическата неефективност и зависимостта й от федералното югославско правителство за пренасочване на приходи от по-проспериращите републики. Впоследствие Югославия натрупа дълг, надхвърлящ 14 милиарда евро. 
						Реформаторите, водени от Анте Маркович, видяха в членството в ЕС единственото решение. Присъединяването към блока, смятаха те, ще създаде условия за инвестиции и разкриване на работни места и ще позволи изплащането на дълга. Това не се случи. 
						Момчило Филипович, 46-годишен баща на две деца и дипломиран инженер, се затруднява да упражнява професията си от две десетилетия. Запитан дали черногорците са по-свободни днес, той се засмя мрачно и цитира една стара поговорка. 
						"Всички хора, бедни или богати, са еднакво свободни да спят под моста." 
						Според Михайло Йовович, редактор на всекидневника "Виести", много черногорци просто усещат, че все още нямат достатъчен дял в икономиката или в политическия живот на страната. 
						 "Двадесет години по-късно на власт е същата партия, въпреки че народът живя в четири различни държави," каза той. "[Берлинската] стена все още стои в много глави, защото те продължават да мислят, както по комунистическо време, че нещата не могат да се променят, че някак си така трябва да бъде." 
						 Вярата в демокрацията, казва Йовович, ще зависи от узряването на политическата система. 
						"Когато тези неща се променят т.е. когато властта премине мирно в други ръце за първи път в историята на Черна гора, а аз не съм сигурен дали това ще се случи скоро, тези черногорци ще започнат да мислят, че си заслужава да бъдат предприемчиви," обяснява той.

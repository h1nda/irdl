Босненската полиция арестува двама заподозрени военнопрестъпници
					28/08/2009
					 
						САРАЕВО, Босна и Херцеговина (БиХ) -- В четвъртък (27 август) в Приедор Държавната агенция за разследване и охрана (ДАРО) арестува двама босненски сърби, заподозрени във военни престъпления, извършени през 1992 г. в Коричанске Стиене в планината Влашич. Прокуратурата съобщи, че Петър Чивчич, полицейски служител, и Бранко Топола са били членове на босненски сръбски отряд, който е убил над 200 мюсюлмани и хървати на урвата в Централна Босна. Телата им били хвърлени в дълбока клисура.
						През 2004 г. Хагският трибунал за военни престъпления осъди Дарко Мърджа, бивш член на босненската сръбска специална полиция, на 17 години затвор за участието му в престъплението. Миналия месец босненски съд осъди Дамир Иванкович на 14 години затвор, след като той се призна за виновен във военни престъпления в Коричанске Стиене. (Дневни Аваз, Фена, Онаса, БХРТ, СРНА, ДПА - 27/08/09)

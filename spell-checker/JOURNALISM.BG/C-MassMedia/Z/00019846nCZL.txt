Комисия в БиХ отказва гражданство на 120 чужденци
					06/09/2006
					 
						САРАЕВО, Босна и Херцеговина (БиХ) -- Комисията, която разследва случаи, при които чужденци са получили незаконно гражданство в периода 1992-2006 г., отмени 120 такива решения, заяви във вторник (5 септември) председателят на Комисията Векослав Вукович. Той подчерта, че се разглеждат около 1500 случаи, повечето от които са свързани с хора от афроазиатски произход, пристигнали в БиХ да воюват. Някои включват лица от черния списък на ООН, за които се подозира, че имат връзки с терористите на Ал-Кайда. 
						В други новини от вторник се съобщава, че Държавният център за сигурност в Баня Лука е предал на прокурорите на БиХ обвинения във военни престъпления срещу 20 бивши членове на армейски 5-ти и 7-ми корпус. Те са обвинени в престъпления срещу цивилни лица и военнопленници в общините Бихач, Крупа, Боснански Петровац, Ключ, Сански Мост, Казин и общината Двор на Уни в Хърватия между октомври 1994 г. и декември 1995 г.
						Междувременно трибуналът на ООН за военни престъпления реши да предаде две дела на съдебната власт на БиХ. Босненските сърби Митар Рашевич и Саво Тодович ще отговарят за обвинения в убийство, преследване, незаконно задържане и измъчване на мюсюлмани в небезизвестния лагер във Фока между 1992 - 1994 г. (Независне новине - 06/09/06; ПБС БиХ, РТРС, Pincom.info, НТВ Хаят, Ройтерс - 05/09/06)

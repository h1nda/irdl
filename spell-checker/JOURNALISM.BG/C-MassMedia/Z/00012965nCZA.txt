Албания се стреми да стимулира сътрудничество и диалог
					14/12/2004
					Диалогът е критично важен за реализиране на общите стремежи на държавите от ЮИЕ за евроатлантическа интеграция, заявиха регионални лидери по време на среща на върха миналата седмица в Тирана. Събитието постави акцент върху решимостта на Албания да играе ключова роля в засилване на стабилността. 
					От Арди Пулай от Southeast European Times в Тирана - 14/12/04
 
					 
						
Албанският президент Алфред Мойсиу (в средата), заедно с българския президент Георги Първанов (вляво) и президента на БиХ Борислав Паравац, домакини на форума в Тирана. 
						Регионалната среща на върха миналата седмица в Тирана имаше за цел да засили диалога, за да се гарантира, че етническите вражди и насилието, разтърсвали региона през 90-те години на миналия век, са останали в миналото. Президентите на Албания, Босна и Херцеговина, България, Хърватия, Македония и Сърбия-Черна Гора - държавите, които споделят общия стремеж да се присъединят към евро-атлантическите структури, се събраха на 9 и 10 декември, за да обсъдят етническата и религиозната толерантност.
						Проведена под егидата на албанския президент Алфред Мойсиу, срещата на върха показа решимостта на Тирана да играе ключова роля в регионалните усилия за укрепване на стабилността. Подобно на своите съседи Албания се стреми да поддържа мира и да стимулира сътрудничеството, за да реализира дългосрочната си интеграционна цел. 
						"През последното десетилетие конфликтите и войните посяха семената на разделението и враждите сред етническите общности и религии, който бяха замесени в него," каза Мойсиу. "В настоящия следконфликтен период на Балканите, нашето предизвикателство е да образоваме и да възпитаме ново европейско поколение, което не се примирява със стария манталитет, поддържащ духа на изключването и на "враг-съсед", и което е способно да изгради нов дух, което приема и уважава различността на другия," каза той. 
						Давайки висока оценка на албанския опит в межодуетническото и междурелигиозно съжителство, Мойсиу допълни, че този опит може да бъд споделен и от други нации. 
						Премиерът Фатос Нано се срещна с регионални лидери в рамките на срещата на върха, включително с президента на Сърбия-Черна Гора Светозар Марович, с когото той обсъди Косово. И двамата се съгласиха, че подобни разговори са от решаваща важност и трябва да се водят и в бъдеще. 
						Освен лидери на държави от ЮИЕ, на форума присъства и норвежкият премиер Киел Магне Вондевик и директорът на ЮНЕСКО Коичиро Мацура. 
						Участниците в срещата на върха казаха, че диалогът ще им помогне в борбата срещу тероризма, както и за решаване на регионални въпроси. "Всички сме ангажирани с това, да оползотворим диалога като единствен начин да постигнем пълна стабилност и цялостен прогрес в ЮИЕ, което да доведе до успешно приключване на процеса на европейска интеграция," се казва в Заключителната декларация от срещата, където се посочват възможните практически стъпки, като гарантиране на свободата на движение и работа с малцинствата. 
						"Помирението на религиозните възгледи е все по-сериозно предизвикателство в наше време ... Регионалното сътрудничество се превръща в естествения начин за решаване на споделените проблеми и за постигане на по-нататъшен напредък," се посочва в декларацията.

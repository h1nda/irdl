Гърция ще обяви нови мерки за икономии
					27/04/2010
					 
						АТИНА, Гърция -- Финансовият министър Георгиос Папаконстантину каза в понеделник (26 април), че Атина ще обяви нови мерки за намаляване на дефицита след края на преговорите с експертите на ЕС и МВФ, които в момента са в страната. „Би било грешно да се смята, че МВФ е тук, за да налага различни и по-строги мерки от тези, които обсъждаме с нашите европейски партньори”, каза Папаконстантину. Той добави, че е ясно, че с времето Гърция ще трябва да намали своя „драконовски” дефицит, да постави под контрол дълговете си и да осъществи структурни реформи, необходими за запазване на конкурентоспособността на икономиката си. Миналата седмица Атина обяви, че иска да бъде задействан механизмът за помощи от ЕС/МВФ в размер на 45 милиарда евро, който беше предложен от страните от еврозоната, за да подпомогне страната да преодолее кризата.
						Междувременно стотици гръцки пилоти от военновъздушните сили излязоха в болнични в понеделник в знак на протест срещу намаленията на заплатите си, наложени като част от правителствените мерки за строги икономии. Стотици тренировъчни полети бяха отложени, но редовните военни полети продължиха да се изпълняват по нормален график, според един от източниците. Отделна стачка на работниците в пристанището на Пирея попречи на няколкостотин туристи, в по-голямата си част испанци, да се качат на борда на круизен кораб. (АП, АНА-МПА, Блумбърг, АФП - 26/04/10)

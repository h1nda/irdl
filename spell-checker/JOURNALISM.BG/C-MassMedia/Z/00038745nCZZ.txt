Истанбул се посочва като топ туристическа дестинация
					09/06/2011
					Очаква се посетителите да похарчат в Истанбул 30% повече тази година, отколкото миналата. Още от бизнес новините: албанският лек достига до рекордно ниски нива, а Google планира да отвори офис в Загреб.
					 
						
Истанбул. [Ейми Шлегел/SETimes]
						
						Истанбул се посочва като една от най-успешните туристически дестинации за 2011 г., на базата на новия "Световен индекс на градовете, които са глобални дестинации" на Mastercard, публикуван в сряда (1 юни). Компанията предвижда, че през 2011 г. Истанбул ще бъде градът с най-голям растеж на пари, похарчени от туристите в него - с 30,1% повече в сравнение с предходната година. 
						*** 
						В понеделник (6 юни) правителството на Гърция се съгласи да продаде своя 10% дял в Hellenic Telecom (OTE) на германския Deutsche Telekom срещу 400 милиона евро. След сделката Гърция ще държи 10% плюс един дял с право на глас в OTE, докато Deutsche Telekom ще контролира 40% плюс един дщл с право на глас. Останалите 50% са в ръцете на международни и гръцки институционални акционери. 
						*** 
						
						Албанският лек достигна най-ниските си нива в историята този понеделник (6 юни), с обменен курс 142,55 лека за едно евро. В сравнение с началото на 2011 г. цената на еврото е нараснала с 4 лека. 
						*** 
						Официалната минимална заплата в България ще бъде увеличена от около 120 евро на 135 евро, обяви премиерът Бойко Борисов в неделя (5 юни). Той каза, че правителството ще започне процедури по прилагане на увеличението, които ще отнемат няколко седмици. 
						*** 
						Интернет гигантът Google ще отвори офис в Загреб до края на юни, съобщи новинарския сайт Croatian Times в сряда (1 юни). Офисът ще обслужва дейностите на компанията и ще осигурява подкрепа на местно ниво на рекламодатели в Хърватия, Сърбия и Словения. 
						 *** 
						Центърът за иновации към Проекта за конкурентоспособност на USAID започна прилагането на нов модел за финансиране на нови стартиращи бизнеси в Македония. Първата Мрежа "Бизнес ангел" е изградена от така наречените инвеститори "ангели" - бизнесмени и други лица, желаещи да инвестират пари, знания, умения и социален капитал в свежи и иновативни бизнес идеи с висок потенциал. Мрежата в Македония вече има десет члена, които разглеждат около дузина бизнес предложения. 
						*** 
						Атина беше домакин на Гръцко-китайски бизнес форум в понеделник (6 юни), който привлече представители на високи длъжности от над 60 водещи китайски компании, търсещи бизнес възможности в Гърция. Гърция беше представена от 187 предприятия. Областите на взаимен интерес включват производството на електрическо и механично оборудване, корабостроенето, енергетиката, технологиите, свързани с околната среда, телекомуникациите, недвижимите имоти и туризма. 
						*** 
						Много албанци, работещи в Гръция, решават да се завърнат в родината си на фона на мрачно бъдеще и масови съкращения на работни места в своята съседка, която беше силно ударена от кризата. Актуални данни на Индустриалната и търговска камара в Гирокастра показват, че през изминалите два месеца 40 малки бизнеса са били разкрити в града. Според експертите техни собственици са завръщащи се емигранти, които инвестират спестяванията си в Албания. 
						*** 
						Министерството на икономическото развитие на Косово обяви в петък (3 юни), че две компании ще се борят за приватизацията на Пощенската и комуникационна компания на Косово (PTK). Това са хърватската Hrvatski Telekom, собственост на германската Deutsche Telekom, и Telekom Austria. Албанската компания Albtelecom, египетската Oraskom и йеменската Saba Phone също подадоха документи в търга за държавния дял от 75%, но не бяха одобрени. 
						(Различни източници -- 02/06/11-09/06/11)

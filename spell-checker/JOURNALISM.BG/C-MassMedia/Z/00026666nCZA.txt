Пред ЮЛЕКС стоят многобройни препятствия по пътя на заплануваното й разполагане 
					05/06/2008
					Очаква се задълженията на ЮНМИК да се поемат от мисия на ЕС на 15 юни, но официални представители сега заявяват, че това може да не стане по запланувания график.
					От Игор Йованович за Southeast European Times от Белград &#150; 05/06/08
 
					 
						
Върховният представител на ЕС по въпросите на сигурността Хавиер Солана каза в сряда (4 юни), че „скоро” очаква напредък в мисията на ЕС. [Гети Имдижис]
						Мисията на ЕС в Косово (ЮЛЕКС), която трябваше да започне да действа на 15 юни, може да не изпълни собствения си график за разполагане, оставяйки мисията на ООН да продължи да действа в отскоро независимата държава.
						Според пердставителите на ЕС, разногласията за разделяне на отговорностите между ООН И ЮЛЕКС може да доведат до забавяне на разположение на силите. ЮЛЕКС очаква да поеме управлението на полицията и съда в страната, но противопоставянето на страните членки на ЕС, които не са признали независимо Косово го забавя, според върховният представител на ЕС по сигурността Хавиер Солана. 
						Страните искат ясен сигнал от генералния секретар на ООН Бан Ки Мун за това какви стъпки да предприемат спрямо Косово. Засега само Испания е поставила въпроса публично. Испанският външен министър Мигел Анхел Моратинос поиска по време на срещата на министрите от ЕС в Словения на 29 март прилагане на международното право по този въпрос.
						В изявление от сряда Солана заяви, че очаква „скоро” напредък в мисията на ЕС. „Ние поддържаме постоянен контакт [с Бан], за да решим как да направим това, и се надявам силно, че след няколко дни ще докладвам за напредък в тази посока,” каза той.
						Към края на миналия месец словенският външен министър Димитрий Рупел каза, че Бан ще получи „сериозни упреци”, ако приеме първоначалната идея на ЕС ЮЛЕКС да замести незабавно ЮНМИК в цяло Косово.
						Планът на ЕС бе да изпрати мисия, състояща се от 2 200 служители, които да упражняват надзор върху полицията и съдебната власт в Косово. Първоначалната идея бе мисията да започне да функционира до 15 юни, когато влиза в сила новата конституция на Косово. За разлика от ООН, чиято мисия се намира там от 1999 г., ЕС имаше намерение да прехвърли голяма част от правомощията си на косовските институции, като запази юрисдикция върху съдебната система и полицията.
						За да се опитат да решат проблемите, Солана и генералният секретар на НАТО Яп де Хоп Схефер се срещнаха с Бан миналата седмица, но не успяха да постигнат споразумение. 
						"Това, което ни интересува в НАТО, е да изясним ролите и задълженията и да се погрижим онези, които трябва да гарантират мира и стабилността в Косово, да знаят какви задължения имат," каза говорителят на НАТО Джеймз Апатурай.
						Русия отказа да приеме разполагането на мисията на ЕС без одобрението на Съвета за сигурност. Сърбия също се противопоставя на изпращането на ЮЛЕКС, настоявайки мисията най-напред да получи мандат от ООН. 
						Сръбският министър за Косово Слободан Самарджич заяви, че Белград и косовските сърби „признават само мисията на ООН” и няма да сътрудничат на ЮЛЕКС. 
						"Целта на ЮЛЕКС не може да бъде легитимирана в ООН, защото тази цел е прилагане на независимост за Косово, докато крайната цел на ООН е прилагане на съществена автономия за Косово. Това са две различни цели, които не могат да бъдат хармонизирани,” каза Самарджич.

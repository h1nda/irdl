Меркел отправи сериозно предупреждение към Белград
					24/08/2011
					Въпреки някои твърдения, че европейската интеграция на Сърбия и Косово не са свързани въпроси, германският канцлер Ангела Меркел пристигна с различно виждане в Белград.
					От Игор Йованович за Southeast European Times от Белград - 24.08.2011 г.
 
					 
						
По време на пресконференция в Белград във вторник (23 август) Меркел свърза интеграцията на Сърбия в ЕС със събитията в Косово. [Никола Барбутов/SETimes]
						Германският канцлер Ангела Меркел пристигна в Сърбия във вторник (23 август) при 35-градусови температури и нейното послание към президента Борис Тадич не допринесе никак за успокояване на нажежената обстановка. 
						По време на срещите Меркел свърза продължаването на процеса на интеграция на Сърбия в ЕС с Косово. Това беше последното нещо, което сръбските представители искаха да чуят, тъй като бяха уверени, че европейската интеграция и Косово са два отделни процеса. 
						Посланието на Меркел беше различно: Германия желае да види Сърбия в ЕС, но за тази цел, освен реформите в страната, трябва да бъде постигнат и напредък в диалога с Прищина, ЮЛЕКС трябва да може да функционира на цялата територия на Косово и „паралелните структури” на Сърбия в Косово трябва да бъдат премахнати. 
						„Германия е признала Косово, а Сърбия не е направила това. Такова е положението, при което трябва да бъде постигнат напредък”, каза Меркел. Тя обаче не поиска Белград официално да признае независимостта на Прищина. 
						Белград не разглежда тези структури като паралелни, а по-скоро като органи на своята собствена държава, които функционират в Косово, чиято независимост Белград отказва да признае. 
						Меркел каза също, че решаването на въпроса за Косово е дълъг процес, но подчерта, че на Белград трябва незабавно да му стане ясно какво се очаква от него по пътя към ЕС. „Затова е по-добре трудните въпроси да бъдат решени днес, вместо да ги оставяме за утре”, заяви тя. 
						Тадич не реагира на обвиненията за „паралелните структури”, но заяви, че Сърбия си има своите принципи и „не храни илюзии”, че може да донесе конфликт в ЕС. 
						„Сърбия си има своите принципи за намиране на решения на конфликти и ние желаем да намерим много практичен начин заедно с нашите германски приятели за запазване на достойнството на всички народи в региона”, заяви Тадич. Той обеща Сърбия да продължи диалога с властите в Прищина. 
						Професорът в белградския Факултет по политология Предраг Симич каза, че посланието на Меркел е, че сръбските власти трябва да приемат плана на Ахтисаари за Косово. 
						„Белград ще трябва да приеме прилагането на плана на Ахтисаари и цената за отказа му да направи това ще бъде блокирането на интеграцията в ЕС”, заяви Симич пред SETimes. 
						Сърбия отхвърли плана на Ахтисаари, защото съюзниците на страната в Съвета за сигурност на ООН - Русия и Китай - блокираха приемането му от ООН. Планът предвижда независимост за Косово с определена степен на автономия за сръбската общност в страната. Белград подкрепя сърбите в Северно Косово, където институциите на Прищина не функционират. 
						„Потенциалното премахване на тези институции би било много лошо за сръбската общност в Косово, както и за интересите на Сърбия в провинцията”, заяви за SETimes директорът на Проекта за компромис за Косово Александър Митич. 
						Представителите на Прищина приветстваха посланията на Меркел. Заместник министър-председателят Хайредин Кучи заяви, че Белград е получил „ясни и справедливи послания”. 
						Анализаторите обаче предполагат, че посещението на Меркел е имало и по-дълбоко измерение. 
						Симич каза, че то е първото от лидер на страна, членка на Г-7, от обявяването на независимостта на Сърбия от съюза й с Черна гора през 2006 г. „Това е още по-важно, защото Германия е може би най-стабилната икономика и гръбнакът на цялата еврозона във времена на дълбока икономическа криза”, каза Симич. 
						От 2000 г. Германия е инвестирала 1,27 милиарда евро в Сърбия. Миналата година Сърбия изнесе стоки на стойност 760 милиона евро за Германия, а германският износ за Сърбия възлизаше на 1,3 милиарда евро.

Посланието на Мартин Лутър Кинг намира отклик на Балканите
					21/01/2011
					Въпреки че живее и умира далеч от Тузла, наследството на лидера в борбата за граждански права вдъхновява местните усилия за постигане на мир.
					От Бедрана Калетович за Southeast European Times от Тузла – 21/01/11
 
					 
						
Кметът Ясмин Имамович (вляво) и американският посланик Патрик Мун в Тузла. [Бедрана Калетович/SETimes]
						Преди да бъде покосен от куршума на убиец на 39-годишна възраст, Мартин Лутър Кинг помага за постигането на важни обществени промени, които преобразяват САЩ и отекват в цял свят. 
						 „Кинг плати висока лична цена, но наследството му в областта на човешките права в САЩ остава... Радваме се, че различните народи по света се обединяват около същите идеали, които Кинг защитаваше”, заяви американският посланик в БиХ Патрик Мун. „Все още може да се направи много по отношение на правата на човека и помирението по света и в Босна и Херцеговина (БиХ)”. 
						Мун посети Тузла в понеделник (17 януари), където отбеляза рождения ден на Кинг по покана на кмета на града Ясмин Имамович. 
						Тузла е разположена в североизточната част на БиХ и има отдавнашни традиции на толерантност в отношенията между гражданите. Тази търпимост оцеля и след насилието през военните години, включително обстрела от босненските сръбски сили с артилерия. Седемдесет и един цивилни граждани загинаха на 25 май 1995 г., когато артилерийски снаряд, изстрелян от близките планини, се взриви в града. 
						Бюстът на Мартин Лутър Кинг, който през 2003 г. беше дарен на Тузла от посолството на САЩ, е символично напомняне за идеалите на покойния лидер за граждански права и тяхното значение за усилията за постигане на мир на Балканите. 
						„Бюстът на Кинг в БиХ е от голямо значение”, посочи Мун. „Той потвърждава, че гражданите на САЩ и БиХ споделят обща вяра и са готови да работят за спазването и развитието на правата на човека за всички и по този начин да помогнат за постигането на помирение между тях”, заяви Мун. 
						Имамович посочи, че за Тузла е голяма чест да бъде част от влязлото в историята движение, което Кинг олицетворява. 
						„Градът ни е отворен за всички, които искат да отдадат почит на един от най-големите мислители и защитници на световния мир. Идеята на Кинг за ненасилствена борба е от голямо значение за всички нас”, каза той. 
						Тузла е получила многобройни признания. През 2010 г. градът имаше специалната чест да бъде домакин на Седмата конференция на Европейската конвенция за защита на правата на човека в градовете. БиХ е единствената държава извън ЕС, която е била домакин на събитието. 
						Въпреки че от бомбардировките изминаха повече от 15 години, за да бъдат напълно излекувани раните от войната в Тузла, както и другаде в БиХ, трябва да мине известно време. През този период Вашингтон ще продължи да подкрепя процеса, заяви Мун. 
						„Всички хора трябва да разбират и уважават правата на другите, защото това е единственият начин, по който човечеството може да се развива и да изгради свят, който е добър за всички”, каза той. "САЩ ще продължат да работят за помирението в БиХ и трябва да бъде направено още много, но ние сме готови да бъдем тук и да дадем нашата подкрепа.”

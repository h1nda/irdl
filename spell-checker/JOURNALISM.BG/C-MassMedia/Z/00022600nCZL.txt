Косово ще бъде в центъра на разговорите на срещата на върха между Русия и ЕС 
					18/05/2007
					 
						САМАРА, Русия -- Косово ще бъде в центъра на разговорите в петък (18 май) на срещата на върха между Русия и ЕС в Самара, след като се появиха съобщения, че Русия е решила да наложи вето на плана на Марти Ахтисаари за окончателния статут на провинцията. Късно в четвъртък руският президент Владимир Путин се срещна с председателя на Европейската комисия Жозе Мануел Барозу и с канцлера на Германия Ангела Меркел, чиято страна в момента е председател на ЕС. Руският депутат Михаил Маргелов каза, че европейските лидери няма да променят позицията на Москва относно Косово. "Позицията на Русия е, че решението за Косово не може да е легитимно, ако и двете страни не са съгласни с него," каза той.
						Междувременно в четвъртък американският генерал Банц Дж. Крадок, командващ на обединените сили на НАТО в Европа, каза пред комисия на Сената на САЩ, че всяко допълнително отлагане на процеса по определяне на статута ще създаде единствено условия за ново насилие в Косово. "Смятам, че колкото повече се бави решението, колкото повече продължава процесът по постигане на споразумение в Съвета за сигурност, толкова по-голяма ще бъде вероятността от неприятности и насилие в Косово," каза той. (РТК, РСЕ, Телеграфи, Б92, Макфакс, АП - 18/05/07)

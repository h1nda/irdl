Сърбия смята да отговори бързо на въпросника на ЕС
					25/11/2010
					Щефан Фюле предаде пакет от близо 2 500 въпроса, докато бе в сряда в Белград. Сръбските власти се надяват да им отговорят до януари.
					От Игор Йованович за Southeast European Times от Белград – 25/11/10 
 
					 
						
Еврокомисарят по разширяването Щефан Фюле предостави на Сърбия въпросника на ЕС, чрез който ще бъде оценена готовността на страната за статут на кандидатка за членство в ЕС. [Ройтерс]
						Нов крайъгълен камък за кандидатурата страната за ЕС в сряда (24 ноември) бе получаването от Сърбия на официалния въпросник, чрез който ще бъде оценена готовността на страната за статут на кандидатка за членство в ЕС. 
						Щефан Фюле, комисарят на ЕС по разширяването, го представи по време на посещението си в сряда (24 ноември) в Белград. Той съдържа 2 500 основни въпроса, обхващащи всички области на политическия и икономическия живот. 
						Сръбските власти са уверени, че ще могат да предадат отговорите на Брюксел до края на януари. 
						Според Фюле въпросникът за Сърбия е моделиран на принципа на онези, които вече са връчени на Черна гора и на Албания. Той изтъкна обаче, че има и някои специфични въпроси, на които Белград ще трябва да отговори. 
						Въпросникът не включва преки въпроси по темата, която е може би най-щекотлива в отношенията между Белград и Брюксел, а именно статута на Косово. 
						Сръбският премиер Мирко Цветкович каза, че въпросът е бил повдигнат на среща с Фюле и че е било потвърдено, че въпросникът третира Косово по неутрален относно статута начин, в съответствие с Резолюция 1244 на Съвета за сигурност на ООН. 
						Подобно изявление направи и еврокомисарят. "Косово не е включено във въпросника. Въпреки това има редица въпроси, засягащи сътрудничеството между Белград и Прищина. Но и те третират Косово по неутрален относно статута начин, както беше и със Споразумението за стабилизация и асоцииране," каза Фюле. 
						Той каза, че връчването на въпросника отваря нова страница в отношенията между ЕС и Сърбия. "Убеден съм, че сръбското правителство ще се възползва от този шанс и ще осъществи необходимите реформи," каза Фюле. 
						Основните очаквания на ЕС са, че Сърбия ще завърши сътрудничеството си с Хагския трибунал, успешно ще реформира съдебната си система, последователно ще се бори с корупцията и ще прилага законите по начин, който ще убеди Брюксел в готовността й за членство в ЕС. 
						Източник от сръбската Служба за европейска интеграция заяви пред SETimes, че поставянето на януари като краен срок за попълване на въпросника е изключително амбициозно. Ако успее, Сърбия ще се нареди между страните, на които попълването на въпросника е отнело най-малко време. 
						Същият източник каза, че донякъде работата на Белград е била облекчена, защото той може да разчита на миналия опит на други страни от региона. 
						Сърбия ще третира Косово като неразделна част от Сърбия, когато отговаря на въпросите, свързани с провинцията, но ще подчертава, че Белград не носи отговорност за прилагането на реформите там, добави източникът. 
						"Извършихме много сериозна подготовка и ще започнем да работим направо по подготовката на отговорите на въпросника, който ни беше даден," каза Цветкович. "Работата практически започва от днес." 
						Бившият началник на Службата по европейска интеграция Таня Мишчевич каза, че процесът на евроинтеграция улеснява запознаването с европейските ценности и осъзнаването им като собствени и представлява нещо повече от просто изпълнение на комплект от изисквания на ЕС. 
						"Давайки отговорите, ние всъщност си задаваме отправна точка. Така подготвяме почвата за оценка на нивото ни на развитие по отношение на изпълнението на стандартите и започваме да правим собствените си планове за преговори по бъдещото членство," каза пред репортери в Белград Мишчевич.

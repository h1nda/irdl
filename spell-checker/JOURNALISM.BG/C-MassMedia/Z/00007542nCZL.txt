Земетресенията са част от живота на Турция
07/07/2003
Според експерти Турция се разцепва от пукнатина, известна като Северноанадолския разсед, който силно наподобява разседа "Сан Андреас" в Калифорния. Добре подготвена ли е страната за това?
От Фатих Баран за Southeast European Times в Истанбул - 07/07/03
 
 
В неделя (6 юли) серия от силни земетресения, превишаващи пета степен по скалата на Рихтер, разтърсиха западните части на Турция и бяха усетени чак в София и Пловдив в съседна България. За щастие няма съобщения за жертви или разрушения.
Земетресенията играят важна роля в съдбините на Турция през последните години, разтърсвайки страната многократно и на много места. Поредица от правителства не успяват като цяло да предприемат адекватни мерки за намаляване на риска от опустошителната им сила. В държава, където прилагането на строителните стандарти е незадоволително, дори и леки земетресения причиняват човешки жертви.
Споменът за мощното земетресение в Мармара през 1999 година се е загнездил дълбоко в съзнанието на хората. Според официалните данни тогава загинаха 17,000 души, 25,000 бяха ранени, а стотици хиляди потънаха в скръб или останаха без покрив. В по ново време, на 1 май, трус, достигнал 6.4-та степен по Рихтер, разтърси Бингьол в югоизточна Турция. 176 души загинаха, включително 84 деца и един учител, затрупани под развалините на училищен пансион, построен само преди няколко години.
Разследването установи като причина за срутването на тази и още 11 сгради грешки при проектирането и използването на дефектни материали. Турската полиция арестува длъжностно лице, което е отговаряло за безопасността на сградите.
Земетресението в Бингьол възбуди отново споровете около системните нарушения на стандартите и процъфтяващата корупция в строителния сектор, като обществените сгради са най-засегнати от тези явления. Трусът възроди и научния дебат относно сеизмичната уязвимост на Турция. Докато някои експерти твърдят, че не очакват по-силно земетресение по разседа, където бе епицентърът на земетресението в Бингьол, други смятат, че всички турци трябва да се подготвят за възможността от такова бедствие. Професор Начъ Горур, ръководител на Мармарския център към Турския научно-технически изследователски институт, бе цитиран от Анадолската агенция да казва, че учени и представители на администрацията трябва да обсъдят предварително евентуални мерки срещу земетресенията, вместо да изчакват самото бедствие.
Експерти, които изучават сеизмичната структура на страната, изчисляват риска от унищожително земетресение в Истанбул на 50:50 през следващите 20 години, тъй като Турция се намира между земните масиви на Арабия и Евразия. Когато континентите се сблъскат, нещо трябва да поддаде.
Истанбул има население от 14 млн. души и не е подготвен за силно земетресение. Ако не се вземат мерки, това може да причини повече от 70,000 жертви, заявява пред всекидневника Миллиет кметът Алит Муфит Гуртуна. Той посочва като причина за тази неподготвеност недостига на финансови средства и нехайството на обществото. Проведен наскоро преглед на 75% от едномилионния сграден фонд в града констатира, че земетресение от 7.5-а степен по Рихтер може да повреди 252,000 постройки. Около 25,000 от тях ще бъдат изравнени със земята, каза той.
Изследване, проведено от община Истанбул, сочи, че 374 обществени сгради биха били напълно унищожени, а 783 повредени при земетресение от 7.5-а степен. В същото изследване се изтъква, че 135 училищни сгради са изложени на риск от срутване както пансионът в Бингьол.
Турция не страда от пропуски в правната уредба; това, което липсва, е волята да се прилагат разпоредбите. Сега управляващата Партия на справедливостта и развитието подготвя строги стандарти в строителството и промени в закона за търговете, за да се противодейства срещу корупцията и слабото правоприлагане.
В Япония, Нова Зеландия, Калифорния и други райони, разположени в сеизмични зони, се прилагат строги строителни стандарти. В Турция обаче сградите непрекъснато се срутват, погубвайки под себе си човешки живот.

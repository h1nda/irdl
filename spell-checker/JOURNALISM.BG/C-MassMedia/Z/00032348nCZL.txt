Плавшич пристигна в Баня Лука на посещение при приятели
					12/11/2009
					 
						САРАЕВО, Босна и Херцеговина (БиХ) -- Бившият президент на босненските сърби Биляна Плавшич пристигна в сряда (11 ноември) в Баня Лука за първи път след освобождаването й от шведски затвор в края на миналия месец. Тя излежа две трети от 11-годишната си присъда за престъпления срещу човечеството. Плавшич, която в момента живее в Белград, пристигна в Република Сръбска, за да се срещне с приятели и да посети гроба на майка си. След като се призна за виновна по единственото обвинение в преследване, през 2003 г. Плавшич беше осъдена от Трибунала за военни престъпления в Хага за ролята й в кампанията за етническо прочистване, която имаше за цел да предизвика изселването на хървати и мюсюлмани от контролираните от сърбите райони на Босна през 90-те години на ХХ век. (РТРС, СРНА, Дневни Аваз, Sarajevo-x.com - 11/11/09)

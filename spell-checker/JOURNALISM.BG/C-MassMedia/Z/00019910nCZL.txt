Черногорската полиция потвърди ареста на 12 души, заподозрени в тероризъм
					12/09/2006
					 
						ПОДГОРИЦА, Черна гора -- Полицията потвърди в понеделник (11 септември), че е арестувала 12 етнически албанци по обвинения в тероризъм. Според вътрешното министерство групата е планирала да извърши терористично нападение рано в неделя, часове преди първите парламентарни избори в Черна гора като независима държава. Официални представители съобщиха, че терористичният удар срещу религиозни и граждански обекти в района е целял "да застраши конституционния ред и сигурност в Черна гора и да провокира междуетническо напрежение". 
						Заподозрените лица бяха описани като етнически албанци от Черна гора и Косово. Според съобщенията към тях е трябвало да се присъединят и бивши партизани от АОК от Косово. Полицията издирва петима други заподозрени, двама от които са граждани на САЩ от балкански произход. (Победа, Политика - 12/09/06; AФП, Танюг - 11/09/06)

Делова хроника
26/09/2003
Преглед на деловите и икономическите новини от Балканите след 19 септември.
(Различни източници -- 9/09/03 - 26/09/03)
 
 
Преглед на деловите и икономическите новини от Балканите след 19 септември:
Гръцкият заместник-министър на развитието Димитрис Георгакопулос представи предложение за построяване на писта за "Формула 1" в Гърция. Той каза, че целта е да се подпомогне развитието на туризма, както е направила Турция.
***
Европейската инвестиционна банка одобри заем на стойност 10 млн. евро за български проект за укрепване на три свлачища по северното черноморско крайбрежие. Финансирането е част от програма за укрепване на речни и морски брегове в България.
***
Австрийската фирма "Алфа Баумениджмънт" спечели търга за закупуване на хотела на "Холидей Ин" в Сараево, съобщиха официални лица на 24 септември. Тя ще заплати 22,5 млн. евро за целия пакет акции на хотела.
***
По силата на споразумение, подписано на 24 септември, Американската агенция за международно развитие (USAID) ще предостави 22 млн. евро под формата на финансова подкрепа за общински проекти, насочени към подпомагане на икономическия растеж в Босна и Херцеговина (БиХ). Финансовите средства ще бъдат разпределяни чрез "Фолксбанк"- БиХ.
***
Международната финансова корпорация и ЕБВР се договориха да заплатят 200 млн. евро за 25 % плюс две от акциите на BCR, най-голямата румънска банка. Всяка от международните финансови институции ще вземе равен брой акции и ще ги продаде на трета страна след приключване на приватизирането на мажоритарен пакет акции на банката.
***
Хърватската компания за производство на храни "Подравка" обяви плановете си да открие нов завод в страната за производство на полуготови супи и ястия. "Подравка" ще инвестира 16 млн. евро в завода и ще инсталира нови енергоспестяващи технологии.
***
Правителството на Македония е предложило да размени плащания по съветския дълг към Югославия срещу нефт и природен газ. Идеята била предложена по време на посещението на македонския икономически министър Илия Филиповски в руската столица през юли и ще бъде допълнително обсъждана по време на двустранните преговори в Москва през следващия месец.
***
Международната агенция за кредитен рейтинг "Фич" повиши дългосрочните рейтинги на Турция в чужда и национална валута от "B-" на "B" с положителна перспектива. Повишението отразява нарастващата увереност на "Фич" в способността на правителството да се самофинансира през 2003-2004 г.
***
На 25 септември се очаква мисия на МВФ, ръководена от Риза Могадам, да започне шестия преглед на изпълнението от Турция на задълженията по стендбай споразумението. Разговорите ще се съсредоточат върху финансовото развитие през 2003 г., проектобюджета за 2004 г. и структурните реформи.

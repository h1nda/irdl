ЮЛКЕС уволни румънци, обвинени в контрабанда 
					27/04/2010
					Шестнадесет румънски полицаи, служители на ЮЛЕКС, са обвинени в контрабанда на големи количества алкохол и цигари. Води се разследване. 
					От Линда Карадаку за Southeast European Times от Прищина -- 27/04/10 
 
					 
						
Румънски служители на ЮЛЕКС са обвинени в контрабанда на цигари и алкохол. [Гети Имиджис]
						Повече от петнадесет румънци, служители на ЮЛЕКС, бяха отстранени от мисията в четвъртък (22 април) заради участието им в предполагаема контрабанда. 
						"Полицаите, които пътували обратно за Румъния, за да прекарат отпуска си, изглежда са изнасяли прекалено големи количества алкохол и цигари от Косово," потвърди ЮЛЕКС в съобщение за медиите. 
						Инцидентът станал в Блаце, на границата между Македония и Косово, в ранните часове на 20 април, съобщиха от ЮЛЕКС. Полицаите били разпитани от македонски митнически служители и "големи количества алкохол и цигари са били конфискувани", се казва в съобщението. 
						Ламберт Лукас, заместник-началник на полицията на ЮЛЕКС, каза, че пълните факти, свързани с инцидента, "все още се разследват". 
						"ЮЛЕКС приема много сериозно всякакви обвинения, че членове на нейния персонал са действали или незаконно, или в нарушение на строгия дисциплинарен кодекс на мисията. Ако се установи, че някой е действал неправомерно, ще се вземат мерки без колебания," каза Лукас. 
						Ръководителят на мисията Ив дьо Кермабон, който бе уведомен за инцидента от румънския национален център за връзка, поиска "незабавно и щателно разследване". 
						За инцидента съобщиха информационната агенция ИНА и косовският онлайн всекидневник "Коха Диторе". ИНА цитира също така македонската Дирекция "Митници", която е съобщила, че са били замесени 17 румънци, включително шофьорът на официалния автобус на ЮЛЕКС. 
						"При митническа проверка на автобуса в него са намерени 341 кашона цигари -- "Бонд", "Монте Карло", "Манчестър", "Пал Мал", "Уинстън", "Лъки Страйк" и ЛМ -- както и 133 литра различни видове алкохолни напитки. По време на разследването бе доказано, че незаконните стоки са собственост на шофьора на автобуса и други пътници," е съобщила пресслужбата на македонските митници, цитирана от "Коха Диторе". 
						ИНА предаде, че стоките са конфискувани и че срещу шофьора и пътниците ще бъдат повдигнати обвинения. 
						"Дирекция "Митници" обмисля въвеждането на контрол на официалните автомобили на дипломатическите мисии в Косово, които използват границата и територията на Македония като транзитна дестинация," предаде "Коха Диторе". 
						Полицаите са се завърнали в Румъния, където инцидентът ще се разследва от комисията на Оперативната група на румънската жандармерия. 
						"Македонските власти не са повдигнали обвинения срещу полицаите, тъй като стоките, открити у тях, са били за тяхна лична консумация," заяви оперативната група в свое изявление. 
						Дипломатически източници заявиха за местната преса, че групата е пренасяла стоки, превишаващи законното ограничение от 1000 евро на лице, и е платила глоба от общо 500 евро, плюс митническа такса от 100 евро, преди да напусне Македония. 
						Флорин Хуля, говорител на оперативната група, каза, че жандармите не били запознати с македонското законодателство и че инцидентът е ескалирал заради езиковите бариери. Групата прекарала нощта в хотел на границата, преди да плати глобите на следващата сутрин, добави Хуля. 
						
						Кореспондентът на SETimes в Букурещ Паул Чокою участва в написването на статията.

Лабус: Сърбия трябва да се концентрира върху бъдещето си
					22/11/2004
					Да постигне статут на независима нация, да се превърне в стабилна страна икономически, политически и по отношение на Косово - това са главните цели на сръбското правителство. Сътрудничеството с Хагския трибунал, изразяващо се в екстрадицията на обвинените военнопрестъпници, и преодоляването на корупцията са едни от най-големите препятствия, които страната трябва да преодолее по пътя й към членство в ЕС. Сръбският вицепремиер Миролюб Лабус споделя пред кореспондента на Southeast EuropeanTimes Давор Коникусич своите мисли за бъдещето на Сърбия в областта на икономиката, политиката и държавния съюз Сърбия-Черна гора.
					От Давор Коникусич за Southeast EuropeanTimes от Белград -- 22/11/04 
 
					 
						
[AФП]
						След края на конфликта, който постави края на режима на Слободан Милошевич, Сърбия стана суверенна нация. Последиците от конфликта, обаче, все още се чувстват в страната. През 2003 г. Сърбия влезе в съюз с Черна гора, обединяващ силите на двете държави. Съюзът бе в центъра на много спорове и може да се разпадне след три години. Сърбия трябва да преодолее препятствията, пред които е изправена в качеството й на независима държава, и да следва пътя към евро-атлантическа интеграция. 
						
 Southeast European Times: Какво е бъдещето на икономическите реформи в Сърбия? 
						
Вицепремиерът Миролюб Лабус: В продължение на две години ние следвахме политика, която успя да постигне микроикономическа стабилност. Следващата година ние искаме да свалим инфлацията под 10%, като поддържаме годишен икономически растеж от 5%. Постигането на тези показатели означава, че ние трябва да установим макроикономическа стабилност. Предизвикателствата обаче остават. Те са свързани с кредитната дейност, фискалния дефицит и търговските отношения с други страни. 
						Аз вярвам, че ще бъде водена разумна политика, за да се отговори на тези предизвикателства. В дългосрочен план са важни структурните реформи - реформите в предприятията, създаването на инвестиционен климат, реформата на държавния сектор и продължаването на реформите в банковия сектор. Нито една от тях не може да бъде постигната за една година - това са средносрочни задачи, от три до пет години. Ние навлязохме в етапа, когато сме изправени пред още повече предизвикателства, свързани с трудовата заетост, износа и търговските отношения с нашите съседи. Това представлява така наречената от ЕБВР "Фаза Две", или зрялата фаза на прехода . Аз искрено желая реформите да продължат в посоката, която ние поехме. 
						
SE Times: Как според Вас се отрази участието на сърбите в изборите в Косово на диалога Белград-Прищина? 
						
Лабус: Сигурно е, че Балканите и следователно позицията на нашата страна на Балканите не са приоритет на света. Трябва да отчитаме това и да се опитаме да не допуснем нито ние, нито някой от нашите съседи да не предприеме някакви инициативи за неочаквани промени в политиката, изискващи подкрепа вътре в страната или от международната общност. Сега не е време за неочаквани промени във вътрешната и външната политика, в това число, разбира се, и по въпроса за окончателния статут на Косово. 
						Мисля, че Съветът за сигурност на ООН даде много ясна и точна оценка на факта, че сега е моментът за по-нататъшна демократизация на обществото в Косово и Метохия, за осигуряването на по-голяма безопасност за всеки, не само за така нареченото неалбанско население. Мисля, че е ясна необходимостта от работа за стабилизиране на демократичните институции и засилване на сигурността в живота на Косово и Метохия така, че да бъдат създадени условия за обновяване на икономиката покрай всичко останало. В Косово ние все още имаме виртуална икономика, в която всеки търгува, без някой да произвежда. Това може да продължи още известно време, докато все още има големи дарения от чужбина, но тези дарения постепенно ще намалеят, което означава, че населението там трябва да разчита на собственото си производство. 
						Необходимо е да се стабилизират политическите и икономическите условия, както и сигурността в Косово, и само тогава, когато международните условия са изпълнени, ще бъде възможно да се мисли за окончателния статут на Косово. В сегашните условия излизането с някакъв вид радикална инициатива, според мен, няма да доведе до решаване на проблема. 
						
SE Times: Как виждате сътрудничеството с Хагския трибунал? 
						
Лабус: Очевидно е, че натискът върху нашата страна се увеличава в посока да сътрудничим за екстрадицията на обвинените. Моята позиция бе кристално ясна и добре известна от самото начало. Необходимо е да сътрудничим и да изпълним международните си задължения, като същевременно подготвим нашата съдебна система да поеме тези и други подобни дела. Ние трябва да гледаме на нашето минало много спокойно и рационално - както ние, така и нашите съседи - така, че нищо подобно да не се повтори в бъдеще. Но това, което в момента виждаме и то е нещо циклично, е факта, че отново сме подложени на пряк натиск. 
						Политиката на финансови заплахи дава по-тясно поле за маневриране на властите в страната. Това създава впечатление сред народа, че ние продаваме своите граждани, които и без това трябва да бъдат съдени за техните престъпления. По този начин се създава напълно различно измерение, в което се оказва, че ние изпълняваме задълженията си, защото сме подложени на финансов натиск, а народът има чувството, че ние "го продаваме". 
						
SE Times: Как виждате бъдещето на държавния съюз между Черна гора и Сърбия? 
						
"Ние трябва да гледаме на миналото си много спокойно и рационално - както ние, така и нашите съседи - така, че нищо подобно да не се повтори в бъдеще", казва вицепремиерът Миролюб Лабус. 
						
Лабус: Съществува огромна разлика между Белградското споразумение и конституцията. Това, което ми се струваше като разумно решение в Белградското споразумение - изразената в него добра воля на всички участници да спрат разпадането на страната - не доведе до това, за което се договорихме тогава. Някои изявления в Подгорица и в Белград показват, че политическата воля за оцеляване на новата държава не е всеобхватна. 
						 Аз не искам да преча, нито да пропагандирам съществуването на обща държава, но ще следя много внимателно какво става и дали са създадени необходимите институции, както и дали всичко това е в интерес на гражданите на Сърбия. Сигурно е, че не бива да чакаме три години, за да кажем: "Съжаляваме, но експериментът се провали". Ако той успее, цялата заслуга ще бъде на хората, които го проведоха - ние ще им издигнем паметници. Ако той обаче се провали, аз не мисля, че трябва да чакаме три години, за да обявим това. Следователно, сега е времето, когато трябва да оставим отворена възможността за създаване на тези институции. Надявам се, че това ще стане бързо. Ако не, тогова ние ще трябва да бъдем толкова критични към себе си, колкото и към другите. Ние трябва да се изправим пред реалността. 
						
SE Times: Как бихте описали медийния климат в Сърбия? 
						
Лабус: Не само, че медийната инфраструктура в отделни аспекти не се е подобрила, но тя се и влоши. Настъпи по-нататъшна комерсиализация и тези, които имат пари и програми, които хората искат да гледат, четат и слушат, се наложиха и се адаптираха към новата ситуация. Състоянието на медийната сцена, ако продължи дълго, може да има много негативен ефект върху обективното информиране на гражданите. Въпреки, че няма повече натиск върху медиите от рода на този, който съществуваше по времето на Милошевич, ние все още не разполагаме с обективна, качествена информация или във всеки случай постоянно с такава. Създадена е ситуация, в която различни групови интереси контролират отделните медии. Ако гледате 10 водещи телевизионни станции, Вие ще можете веднага да определите какви политически възгледи те подкрепят. Същото е положението и при вестниците. Но тъй като има групи с различни интереси, там Вие получавате доста широк диапазон различна информация. 
						Тази ситуация ме тревожи. Подобна ситуация съществува и в други страни, където групови интереси контролират част от медиите, но там има също така и един вид център - в електронните и печатните медии - където можеш да бъдеш сигурен, че поднасяната информация е вярна и където има много сериозни анализи на събитията, които оказват позитивен ефект върху общественото мнение. Ние все още нямаме такъв център. РТС не е Би Би Си, което означава, че няма напълно обективна и достатъчно професионална информация в електронните медии. 
						Сред печатните издания има вестници, които бавно се приближават до позицията на обективност, безпристрастност и пълнота на информацията, но те за съжаление на са водещите по тираж. Други вестници са лидери в конкуренцията - вестници, за които горната квалификация не е валидна.
						
 SE Times: До каква степен бихте охарактеризирали регионалния проблем с организираната престъпност и корупцията като потенциална заплаха за сръбското общество днес? 
						
Лабус: Това е цяла група проблеми - престъпност, корупция, наркотрафик, контрабанда със забранени материали, трафик с хора - които нямат национален етикет и с които трябва да се справим на регионално равнище. Всички правителства в региона трябва да си сътрудничат по тези въпроси, ако искаме да се преборим с това зло. Престъпността е международен феномен и въпросът за корупцията и организираната престъпност едва ли е наша специфична черта в Сърбия. 
						Разбира се освен международния аспект, има и чисто национална специфика. Необходимо е всяка страна да се бори с престъпността и корупцията в рамките на своите национални граници. Има различни проучвания за много аспекти на криминализацията на обществото. По някои от тях ние сме в по-добро положение, отколкото е средното на Балканите, но по други аспекти ние сме по-зле от нашите съседи. Продължаването на работата за реформиране на институциите е по-важно отколкото шума в медиите. 
						В някои области ние намалихме престъпността, тъй като правилата на играта се промениха. Например, вече няма престъпна дейност, свързана с валутните емисии на Националната банка. Няма вече престъпления, извършвани от началниците на митниците. Аз не казвам, че никой от митническите служители не може да бъде подкупен, но няма проблеми в тази област. Проблеми съществуват, но на по-ниски нива - това е различен тип проблеми. С промяната на институциите и начина, по който нещата се вършат в икономиката, ние можем значително да намалим корупцията. От друга страна, трябва да имаме съдебна власт - съд и прокуратура - които да бъдат в състояние да се справят с организираната престъпност.

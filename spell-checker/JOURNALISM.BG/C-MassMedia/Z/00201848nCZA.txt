Maкедония: 20 години независимост
					09/09/2011
					Площадът в Скопие, където бе провъзгласена независимостта на Македония преди 20 години, бе център на празненства, невиждани в съвременната история на страната.
					От Марина Стояновска за Southeast European Times в Скопие - 09/09/11
 
					 
						
Празненства по случай годишнината от обявяването на независимостта на площад "Македония" в Скопие[Томислав Георгиев/SETimes]
						Maкедония отбеляза тържествено 20 години независима държавност в четвъртък (8 септември) с празненства в центъра на Скопие, на които присъстваха около 150 000 души. 
						Над мнозинството ниско прелетяха самолети, части на македонската арамия маршируваха по улиците и десетки известни изпълнители се явиха на сцената на централния площад в Скопие. 
						"Видели сме и добро, и лошо, но показахме, че можем да създадем система , която уважава различията", каза премиерът Никола Груевски в обръщението си по случай годишнината, припомняйки трудния, но в крайна сметка успешен път на Македония след разпадането на Югославия. 
						"Държавата е гарант за оцеляването на македонския народ на оставащата негова територия, за да може да се развива свободно, с неговия собствен език и национално-културна македонска идентичност", каза за SETimes Блаже Ристовски, вицепрезидент на първото демократично избрано правителство на страната. 
						Maкедония се откъсна по мирен начин от Югославия през 1991 г., като избягна насилието, което съсипа други части на бившата федерация. 
						"Решимостта на нашия парламент да избегне капана - като гласува закон за независимостта - и решението да прехвърли тази задача на народа, която той да реши на референдум, бе от първостепенно значение за нашата съдба", каза за SETimes председателят на първия парламент Стоян Андов и добави, че тази мярка е елиминирала риска от военна намеса и е попречила на "тъмните сили" да завладеят страната. 
						Maкедония обаче бе непряко засегната от икономическите санкции срещу Сърбия и загубата на югославския и други пазари поради конфликта. 
						През следващите години новата независима страна бе изправена също и пред икономическата блокада на Гърция, която отхвърля използването на името "Македония" от своята съседка. Блокадата пречеше на развитието на страната и бе вдигната едва през 1994 г., когато бе постигнато временно споразумение. 
						По време на кризата в Косово през 1999 г. Македония подслони повече от 300 000 албански бежанци за своя сметка. През 2001 г. конфликтът с албанските бунтовници приключи с подписването на Охридското рамково споразумение, което наложи големи промени в конституцията и последващо територирално реорганизиране. 
						Преодоляла тези трудности, Македония получи статут на страна кандидатка за членство в ЕС през 2005 г. Това, смята Андов, доказва способността на страната да оцелява и да се развива заедно с другите държави, и което е не по-малко важно, ролята й за поддържането на мира. 
						"Влизането на Македония в НАТО и в ЕС ще означава включването й в европейската политическа и икономическа система и в системата за сигурност, както и възможност за по-нататъшното й развитие. Същевременно това ще укрепи европейската система", каза Андов. 
						Бившият депутат в първото правителство Исмет Рамадани - етнически албанец - казва, че е горд да бъде част от празненствата днес, точно както и преди 20 години. 
						"По онова време ние влязохме в политиката с голям ентусиазъм. Мислехме, че бързо и лесно ще изградим демократичните институции, върховенството на закона и развита икономика, за да осигурим достоен живот на гражданите", каза за SETimes Рамадани. 
						"Въпреки всички положителни промени днес ... аз не мога да се примиря с факта, че страната ми все още не е членка на НАТО и ЕС," добави той. 
						Причината за това, казва Ристовски, е продължаващата безизходица в спора с Гърция. "Искането да променим името на нашата страна не може да бъде разбрано и е абсолютно неприемливо. Без нашето историческо име, ние ще прекъснем корените на македонския народ, език и идентичност, и ще останем само територия без история и култура", каза той.

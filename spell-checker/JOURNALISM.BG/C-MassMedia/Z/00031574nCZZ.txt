Дипломатически дневник: Възраженията срещу Турция вредят на свързаните с ЕС реформи 
					08/09/2009
					Турският министър Ахмет Давутоглу присъства на среща на външните министри от ЕС в Стокхолм. Още в дипломатическите новини: чешкият външен министър Ян Кохоут посети Скопие.
					 
						
Турският външен министър Ахмет Давутоглу заяви, че страната му е осъществила реформи, немислими преди няколко години. [Гети Имиджис]
						Външният министър Ахмет Давутоглу предупреди държавите, противопоставящи се на присъединяването на Турция към ЕС, че поведението им буди съмнения в съзнанието на турците и бави реформите в страната. В статия, публикувана в шведския всекидневник "Дагенс Нухетер" в събота (5 септември), Давутоглу казва, че страната му е извършила реформи, които биха били немислими преди няколко години. Той бе в Стокхолм за неофициална среща на външните министри от ЕС. 
						 *** 
						Китайският министър на отбраната Лиан Гуанли започна в понеделник (7 септември) посещение в Сърбия, където проведе разговори за двустранното военно сътрудничество. Според сръбския министър на отбраната Драган Шутановац подобно сътрудничество може да обхване и военната медицина, обучението, икономиката, военнонаучната област и обмена на опит в мирновременни операции. Двамата министри бяха единодушни относно необходимостта за сътрудничество и обмен на информация в борбата срещу тероризма, организираната престъпност и други престъпни дейности. Лиан пристигна в Сърбия от Словакия. Следващата му спирка е София. 
						*** 
						Външният министър на Босна и Херцеговина Свен Алкалай пристигна в понеделник (7 септември) в Унгария на еднодневно посещение по покана на своя колега Петер Балас. Двамата министри обсъдиха въпроси, свързани с разширяването на ЕС, свалянето на визовите изисквания за гражданите на БиХ и двустранните отношения. Алкалай се срещна и с унгарския премиер Гордон Байнаи. 
						*** 
						
						Албанският премиер Сали Бериша получи "Медальона на Айзенхауер" от международната организация със седалище в Лас Вегас "Пипъл ту пипъл интернешенъл", предадоха местните медии в неделя (6 септември). Бериша бе награден заради приноса си към мирните отношения между Албания, страните от региона и международната общност. 
						*** 
						Италианският външен министър Франко Фратини заяви в четвъртък (3 септември), че Италия твърдо подкрепя кандидатурата на Сърбия за членство в ЕС. След среща със сръбския си колега Вук Йеремич той обяви, че процесът на евроинтеграция ще бъде разискван на среща на Съвета на министрите на ЕС през октомври. 
						*** 
						Чешкият външен министър Ян Кохоут изрази в сряда (2 септември) надежда, че Македония ще изпълни всички оставащи ключови изисквания, за да получи положителна оценка от Европейската комисия през октомври, което би могло да доведе до зелена светлина за започване на присъединителните преговори на Скопие с ЕС. След среща в Скопие с колегата си Антонио Милошоски Кохоут призова Македония и Гърция скоро да решат дългогодишния си спор за името. Кохоут се срещна също с премиера Никола Груевски и с президента Георге Иванов. 
						*** 
						
						Сръбският външен министър Вук Йеремич заминава на посещение в Швеция във вторник (8 септември) за разговори с колегата си Карл Билд, чиято страна понастоящем заема ротационното председателство на ЕС. Двамата ще обсъдят кандидатурата на Сърбия за членство в ЕС и либерализирането на визовия режим. 
						*** 
						Грузия обяви в понеделник (7 септември) , че е постигнала споразумение с Турция за съдбата на капитана на турски танкер, който миналата седмица бе осъден от Тбилиси на 24 години затвор за нарушаване на ембаргото срещу отцепилата се Абхазия. Съобщението бе направено след среща на гостуващия турски външен министър Ахмет Давутоглу с грузинския му колега Григол Вашадзе. Двамата министри обсъдиха и пътищата за засилване на икономическото сътрудничество. 
						
						(Различни източници – 01/09/09-08/09/09)

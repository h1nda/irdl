Македония налага по-строги правила за движение по пътищата
					08/05/2007
					Целта на новия закон е да се повиши безопасността и правилата в Македония да се хармонизират с тези в други европейски страни.
					От Марина Стояновска за Southeast European Times от Скопие -- 08/05/07
 
					 
						
[Гети имиджис]
						Нови правила за движение по пътищата са в сила в Македония, след като в края на април парламентът прие нов закон за движение по пътищата. Според вътрешното министерство законът съответства на законите на други европейски страни и ще спомогне за цялостното повишаване на сигурността на движението. 
						"При изготвяне на новия закон депутатите използваха опита на Словения, Хърватия и Дания," каза старши инспекторът от вътрешното министерство Тони Стефановски. "Целта е да се повиши безопасността на движението, да се повиши пътната култура и да се постигне съответствие с европейските закони." 
						Нов момент в закона е новата категория "начинаещи шофьори", която включва всички шофьори с опит само две години. Между 22,00 и 6,00 ч. те няма да имат право да шофират, ако не са придружени от опитен шофьор. 
						Разрешеното съдържание на алкохол в кръвта също е по-ниско за начинаещите шофьори, като те имат право да шофират само коли с максимална мощност 90 к. с. 
						Ограниченията за шофирането през нощта се отнасят и за начинаещите мотоциклетисти. Тези, които нямат достатъчно опит, нямат право да карат нощем мотоциклет с обем над 125 куб. cм. 
						Въведени са и наказателни точки за шофьори, които не плащат глобите си веднага след извършване на пътно нарушение. Ако шофьор натрупа 100 наказателни точки в рамките на три години, той ще трябва пак да се явява на шофьорски изпит. 
						Например при неспазване на пътен знак се налага глоба от 25 евро или 15 наказателни точки. Този принцип не се отнася за сериозните пътни нарушения. Ако шофьор мине на червено, няма да се увеличават наказателните точки, а нарушителят ще бъде глобен 300 евро. 
						Новият закон въвежда също промени в шофьорските изпити. Вместо полагане на стандартен изпит в лицензиран шофьорски учебен център новите шофьори първо трябва да бъдат обучени в учебен център и след това да се явят на изпит пред шофьорска комисия на министерството на вътрешните работи.

Бизнес: Държавни глави от региона обсъждаха енергийни въпроси
					20/04/2007
					Третата среща на върха на държавните глави от Югоизточна Европа започна в петък в Охрид. Още делови новини от седмицата: Световната банка отделя 29 млн. евро за Черна гора; в Сърбия безработицата се повишава.
					
 
					 
						
Президентите на страни от региона се срещнаха в Охрид в петък (20 април). [Томислав Георгиев]
						Държавни глави от Югоизточна Европа се събраха в Охрид в петък (20 април) на среща на върха под надслов "Дългосрочната енергийна стабилност -- предпоставка за икономическо развитие". Президентите на Албания, Босна и Херцеговина, Хърватия, Македония, Черна гора и Сърбия участват в срещата заедно с вицепрезидента на България и заместник генералния директор на Дирекция "Разширяване" на Европейската комисия Ян Трушчински. "Изправени сме пред сериозни проблеми в областта на енргетиката," заяви в бележки до групата съветникът по външните работи в македонското президентство Стево Пендаровски. 
						*** 
						Премиерът на Република Сръбска (РС) Милорад Додик и изпълнителният директор на чешката енергийна компания ЧЕЗ Мартин Роман се договориха да подпишат окончателното споразумение за модернизация и разширяване на ТЕЦ "Гачко 1" на 16 май. Като част от проекта ЧЕЗ и електроцентралата на РС "Електропривреда" ще учредят смесено сдружество. ЧЕЗ ще притежава дял от 51 % в него. 
						*** 
						Световната банка планира да отпусне 29 млн. евро на Черна гора през следващите четири години, заявиха представители на банката пред делегацията на черногорското правителство на срещата на върха на МВФ и Световната банка във Вашингтон миналата седмица. Парите ще бъдат предназначени основно за развитие на турситическия сектор, опазване на околната среда и подкрепа на енергийния сектор в Черна гора, както и за продължаване на текущите проекти, свързани с водоснабдяването и укрепването на административния капацитет.
						*** 
						Регистрираното равнище на безработицата в Сърбия се е повишило до 28,4 % през февруари от 28,3 % през януари, сочат данни на сръбското бюро по заетостта. Броят на заетите през февруари е спаднал на 1 997 462, докато броят на активно търсещите работа е спаднал на 921 740. 
						*** 
						Испанската фирма за недвижими имоти "Фери Груп" планира да инвестира близо 900 млн. евро в България през следващите десет години. Инвестициите ще бъдат насочени към два мащабни проекта: изграждането на тематичен голфпарк и на завод за преработка на биомаса и производство на енергия.
						*** 
						
						Хърватската агенция за стимулиране на износа и инвестициите обяви, че са в ход 39 нови проекта на обща стойност 1 милиард евро. Според ръководителя на агенцията Слободан Микач в периода 2008 - 2009 г. ще бъдат разкрити около 3 000 нови работни места. 
						
						(Различни източници – 13/04/07 - 20/04/07)

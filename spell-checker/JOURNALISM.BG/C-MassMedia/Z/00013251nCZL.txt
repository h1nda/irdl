Румъния търси помощ от Запада в борбата с корупцията 
					14/01/2005
					 
						БУКУРЕЩ, Румъния -- В интервю, публикувано в петък (14 януари), премиерът Калин Търичану заяви, че правителството му ще поиска помощ от Запада за разкриването на няколко случая на измама на високо корпоративно ниво. Взето е решение за отправяне на покана към екип следователи от европейска държава, който да разследва случаите на предполагаеми финансови злоупотреби. Очаква се помощ да бъде потърсена от Великобритания, Франция или Германия. Това бе обявено след появилите се съобщения, че полицията е започала криминално разследване на злоупотреби в нефтената рафинерия "Рафо Онещи", която дължи на държавата около 450 млн. евро. В четвъртък Търичану съобщи още, че правителството ще преразгледа договори, сключени без обявени търгове с ЕАДС и строителните фирми "Бехтел" и "Винчи". Корупцията е един от основните проблеми, с които страната трябва да се справи, за да получи членство в ЕС, очаквано да стане факт през 2007 г. 
						Също в четвъртък румънските медии цитираха докладчика на Европейския парламент за Румъния Пиер Московиси, който е изразил оптимизъм относно перспективите на Румъния да подпише договора за присъединяване с ЕС през април или май. Той обаче е подчертал, че трябва да бъде свършена още много работа през идните години, в т. ч. и борбата с корупцията. (FT.com - 14/01/05; AФП, Ромпрес - 13/01/05)

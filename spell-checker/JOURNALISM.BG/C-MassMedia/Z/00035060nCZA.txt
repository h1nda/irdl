Сбогом, ЮАР
					24/06/2010
					Втората загуба на Сърбия означава край на първенството за нея.
					От Деян Станкович за Southeast European Times в Йоханесбург и Нелспруит -- 24/06/10
 
					 
						
Футболни запалянковци празнуват на Световното в ЮАР. [Деян Станкович/SETimes]
						
						Ден 15-и, 22 юни 
					
						Отправяме се към Нелспруит, където ще се проведе последният ни мач в групата, срещу Австралия. Вече определено решаващият мач. 
						Решаваме да не се качваме на магистралата, а да се спуснем по обиколния маршрут, за да разгледаме някои интересни части на ЮАР. И наистина, решението се оказа добро. Природата е чудесна и сега разбираме защо това се смята за една от най-живописните страни на света. Тя е красива. 
						Спираме в малък град на име Пилгримс Рест в провинция Мпумаланга, на един час път от Нелспруит, столицата на провинцията. Той е обявен за национален паметник през 1986 г., защото от него започва добивът на злато. Архитектурата е почти същата, каквато е била в края на XIX в. 
						Най-голямата му забележителност е оживеният местен пазар, където човек може да си купи всичко, от ръчно изработени африкански сувенири и бижутерия до зулуски маски. Цените са много високи. Но пък следва пазарлък. Ако платиш и 50 % от пазарната цена... е, значи си глупак. Някои от нас успяха да си купят неща, обявени на 30 евро, само за 3 евро. 
						Стадионът "Мбомбела" в Нелспруит със сигурност е един от най-хубавите, които съм виждал. Той е построен наскоро, за Световното първенство. Отвън изглежда, сякаш го носят 18 жирафа. Вътре дизайнът в бяло и черно напомня за окраската на зебрата. Темата диви животни не е случайна - намираме се недалеч от парка "Крюгер", най-големият национален парк в ЮАР. Единственият проблем със стадиона е, че е трудно да си представим бъдещото му използване. 
						Град Нелспруит е официално преименуван на Мбомбела, макар че мнозина пренебрегват това. Това е най-малкият от градовете домакини, с малко повече от 200 000 жители. През следващия сезон за първи път от 90-те години на миналия век в Мбомбела/Нелспруит ще има клуб от Висшата лига. Не е лесно да се запълни стадион за 40 000 зрители. 
						Тук почти няма какво да се прави в сравнение с Йоханесбург или Порт Елизабет. След 22 ч. "Макдоналдс" е единственото отворено заведение за хранене. След мачовете всички запалянковци излизат навън да празнуват или да се утешават, те имат нужда от храна. Един "Макдоналдс" просто не е достатъчен. 
						
						Ден 16-и, 23 юни 
					
						Ново разочарование. Загуба от Австралия с 1:2. Позорно сбогуване за нас. Нашият треньор обвинява съдията Хорхе Ларионда, който не ни даде дузпа, след като Тим Кейхил очевидно игра с ръка. Ние всички мислим, че това не е извинение. Загубихме като от Гана, така и от Австралия, два отбора които - поне по отношение на имената на играчите - са по-зле от нас. Загубихме и трябва да си ходим у дома по-рано. 
						Все пак трябва да се каже, че тук имаше отчайващо съдийство. Много грешки от съдиите, грешки като на начинаещи. Червени картони, дузпи, засади. Гана също стана жертва на това. Филип Лам от Германия се отърва без наказание след игра с ръка на головата линия. Той трябваше да получи червен картон, а за Гана трябваше да бъде отсъдена дузпа. 
						В началото на турнира качеството на играта беше ниско. С напредването на турнира става по-добре. Големите отбори започват да играят своята игра и съм убеден, че до края ще видим много добър футбол. 
						Това е Световното първенство и ЮАР е светът. Африка е светът. Това не е само Европа, Южна и Северна Америка и Китай, Япония или Северна Корея. Имайки предвид незапълнените места по стадионите и проблемите с организацията - да не говорим за силно непредсказуемата топка "Джабулани" - тази Световна купа има своите недостатъци. Но тя е тук, за да остане в спомените ни. Нали затова се провеждат Световните първенства?

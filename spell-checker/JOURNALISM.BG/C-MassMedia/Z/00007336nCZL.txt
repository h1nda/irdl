Гърция въвежда безпрецедентни мерки за сигурност за срещата на върха на ЕС
18/06/2003
Докато висши представители, държавни и правителствени ръководители и членове на делегациите на 32 европейски страни се подготвят за предстоящата тридневна среща на високо равнище в Солун, домакините предприемат най-сериозните мерки за сигурност в историята на страната.
(Ройтърс, Би Би Си - 17/06/03)
 
 
Гърция въвежда безпрецедентни в историята си мерки за сигурност, за да неутрализира възможни заплахи от суша, вода и въздух по време на срещата на върха на ЕС, която ще се проведе от 19 до 21 юни край северния град Солун. Във вторник (17 юни) правителството започна да разполага хиляди полицаи и военнослужещи, както и ракети земя-въздух и военноморски кораби около мястото на събитието, чието средище ще бъде курортът Порто Карас на Халкидическия полуостров.
"Това е най-голямата операция в областта на сигурността, която някога е била замислена с участието на всички родове въоръжени сили на страната," цитира Ройтърс говорителя на гръцката полиция Лефтерис Економу. " Трябва да гарантираме, че мястото на провеждане на срещата е напълно безопасно за участниците."
Висши представители на ЕС, държавни и правителствени ръководители и членове на делегациите на 32 европейски страни ще вземат участие в тридневната среща на върха. Форумът ще събере висши представители на сегашните 15 държави-членки на Съюза и на десетте държави, които предстои да се присъединят през следващата година, както и лидери от балканските държави,стремящи се да станат членове на ЕС.
Загрижена за възможни терористични нападения и агресивни улични протести , Гърция е мобилизирала около 16,000 полицаи и военнослужещи за мащабна операция по сигурността, включително 4,000 представители на армията, военния флот и военновъздушните сили. Десетки военни фрегати, катери от бреговата охрана и водолази започнаха да отцепват района на трите хотела в комплекса Порто Карас във вторник. Заграждения от бодлива тел с дължина 11 км и монтирани върху тях инфрачервени камери ще отрежат достъпа до Халкидическия полуостров по суша.
Снайперисти, снабдени с очила за нощно наблюдение, са вече на пост в лозята и горите около основния хотел, а на обекта вече са дислоцирани ракети земя-въздух тип Пейтриът, Стингър и Кротал. Разположени са и полицейски сили за борба с безредиците, за да се гарантира ,че очакваните улични протести няма да помрачат събитието, а около 2,000 други полицаи ще бъдат разположени по пътя, свързващ солунското летище Македония с крайморския хотел. За да е сигурна, че е подготвена и за най-лошите сценарии, Гърция ще държи на разположение 33 прокурори, ако се появи нужда от извършване на процесуални действия след арести.
Властите заявяват, че най-малко 60,000 демонстранти вероятно ще пристигнат в Солун и ще организират протести по време на срещата на върха.
Демонстранти обаче обещават, че ще съберат повече от 100,000 души и ще извършват актове, които един от тях характеризира като "гражданско неподчинение".
Въпреки че достъпът на протестиращите до Порто Карас ще бъде блокиран, в Солун няма да има зони, забранени за движение.
"Ние сме отворен, мултикултурен град и ще приветстваме демонстрантите," заяви министърът за Северна Гърция Йоргос Пасхалидис.
Властите разглеждат срещата на върха като ключово изпитание преди Летните олимпийски игри в Атина през 2004 година. "Това, което научим сега, ще бъде приложено по време на Олимпиадата," посочи висш представител на полицията.

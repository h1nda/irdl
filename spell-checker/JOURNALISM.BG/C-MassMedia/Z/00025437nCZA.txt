Митинг в подкрепа на интеграцията на Сърбия в ЕС 
					12/02/2008
					Около 2 000 сърби се събраха в понеделник на демонстрация в Белград с настояване за незабавно подписване на споразумението за сътрудничество с ЕС.
					(AП, Танюг, Блиц, Б92 - 12/02/08; AФП, АП, ДПА, АКИ, Balkan Insight, Бета, Б92, Сръбско правителство - 11/02/08)
 
					 
						
Сръбски младежи демонстрираха в Белград в понеделник (11 февруари). [Гети Имиджис]
						Сръбски младежи протестираха в понеделник (11 февруари) срещу решението на премиера Воислав Кощуница да блокира подписването на споразумение за сътрудничество с ЕС. 
						Демонстрацията, координирана от няколко младежки и студентски организации, се проведе на фона на задълбочаваща се политическа криза в Сърбия. В четвъртък премиерът отмени редовно заседание на кабинета, за да предотврати одобряването на споразумението с ЕС. 
						Според репортажите близо 2 000 души, повечето от които студенти, са се присъединили към митинга в понеделник под надслов "Няма алтернатива на Европа". Те развяваха сини балони и знамена на ЕС, докато шествието им премина от Факултета по философия до сградата на правителството в центъра на Белград. Някои от демонстрантите носеха плакати с надпис "Долу Кощуница, новия Милошевич". 
						Те настояваха за край на настъпилата институционална криза и за незабавното подписване на споразумението за сътрудничество в ЕС, централно място в което заемат търговията, либерализирането на визите и образователния обмен. 
						Те призоваха също властите да арестуват оставащите на свобода бегълци от правосъдието, обвинени във военни престъпления от Трибунала на ООН в Хага. ЕС постави арестуването им като условие за подписването на Споразумение за стабилизация и асоцииране със Сърбия. Отхвърленото от Кощуница споразумение за сътрудничество бе предложено като временна мярка. 
						След като не успяха да се срещнат с нито един представител на кабинета, студентите оставиха исканията си в приемната на правителството и се разпръснаха, обещавайки да продължат протестите, ако исканията им не бъдат удовлетворени. 
						Информационните агенции цитираха участници, заявили, че не трябва да се допуска спиране на процеса на присъединяване на Сърбия към ЕС независимо какво ще се случи с Косово. 
						Лидерите на провинцията, чието етническо албанско мнозинство съставлява 90 % от населението, най-вероятно в неделя ще приемат декларация за независимост или за намерение да я обявят. 
						Кощуница и повечето сръбски политици, включително и проевропейски ориентираният президент Борис Тадич и неговата Демократическа партия (ДП), твърдо се противопоставят на подобен ход, като настояват, че Косово е неделима част от Сърбия и трябва да остане част от нейната територия. 
						Двамата лидери и председателят на парламента Оливер Дулич се срещнаха в понеделник, за да обсъдят реакцията на Белград в отговор на очакваната декларация за независимост.

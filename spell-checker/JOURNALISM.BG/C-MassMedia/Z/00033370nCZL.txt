ЕС реши да помогне на Гърция
					11/02/2010
					 
						БРЮКСЕЛ, Белгия -- Президентът на ЕС Херман ван Ромпой заяви в четвъртък (11 февруари), че лидерите на блока са се договорили да окажат помощ на Гърция да преодолее тежката финансова криза в опит да предотвратят разпростирането й в други членки на еврозоната. Изявлението на Ван Ромпой дойде след двучасово закъснение на началото на срещата на върха на ЕС в Брюксел. Официалното обяснение за закъснението беше силният снеговалеж, но медиите спекулираха, че истинската причина са били усилията на лидерите да постигнат споразумение за Гърция. В Брюксел гръцкият министър-председател Георгиос Папандреу се срещна с германския канцлер Ангела Меркел и с френския президент Никола Саркози. „Гърция е част от ЕС и ние няма да я оставим сама”, каза Меркел след срещата. (ДПА, АП, Би Би Си - 11/02/10; Би Би Си, Ройтерс, АФП, АП - 10/02/10)

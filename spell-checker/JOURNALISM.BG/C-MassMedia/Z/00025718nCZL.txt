Лидерите на кипърските гърци и турци може да се срещнат по-късно този месец
					07/03/2008
					 
						АТИНА, Гърция -- Новоизбраният кипърски президент Димитрис Христофиас каза в четвъртък (6 март), че очаква да се срещне с кипърския турски лидер Мехмет Али Талят някъде между 17-и и 24-и март. На пресконференция по време на визита в Атина Христофиас каза, че срещата ще бъде "проучвателна", за да могат той и Талят да определят дневния ред на бъдещите преговори. Той заяви, че обединението на разделения остров е негова главна цел през петгодишния му мандат. Талят каза по-рано, че очаква пробив до края на годината.
						Интернет изданието на вестник "Филелефтерос" съобщи, че мироопазващите сили на ООН в Кипър вече се подготвят за домакинството на срещата. (Заман, Хюриет - 07/03/08; НТВ, Филелефтерос, Файненшъл Мирър, АФП, Ройтерс - 06/03/08)

Дъщерята на Караджич коментира изгонването на своя брат от Сърбия
					17/09/2007
					 
						БАНЯ ЛУКА, Босна и Херцеговина (БиХ) -- В неделя (16 септември) Соня Караджич, дъщеря на босненския сръбски военновременен лидер Радован Караджич, каза пред "Алтърнатив ТВ" (АТВ) в Баня Лука, че няма представа как брат й Саша ще се завърне в БиХ, след като бе изгонен от Сърбия. Саша бе задържан по време на проверка на документите за самоличност в Сърбия в петък. Полицията е установила, че той използва фалшиви документи, които го идентифицират като сръбски гражданин, и му е дала три дни да напусне страната. 
						Соня каза пред АТВ, че брат й няма босненски паспорт, защото е пребивавал в Сърбия с документи за самоличност, които е използвал през изминалите осем години. Смятайки се за сръбски гражданин, той никога не е кандидатствал за босненско гражданство, обясни Соня. Техният баща се укрива вече повече от десет години. (АТВ, Бета, Б92 - 16/09/07)

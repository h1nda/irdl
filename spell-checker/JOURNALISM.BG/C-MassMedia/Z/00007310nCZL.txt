България и Гърция откриват трансграничен мост
16/06/2003
Новият мост, свързващ България и Гърция при ГКПП Кулата и Промахон е сигнал за ангажимента на двете държави за засилване на двустранното сътрудничество, казаха официални представители. Една от най-важните двустранни инициативи е петролопроводът Бургас-Александруполис.
(Сега, Новините - 16/06/03; БТВ, Медиапул, БТА, Новините - 15/06/03)
 
 
Българският министър на регионалното развитие и строителството Валентин Церовски и неговият гръцки колега Акис Цохадзопулос присъстваха в неделя (15 юни) на официалното откриване на нов мост, който свързва ГКПП Кулата в България и Промахон в Гърция.
Изграден за 35 дни, 250-метровият трилентов пътен мост има за цел да облекчи трафика при тези натоварени гранични пунктове. Изграждането на моста струва повече от 783,000 щ.д. и представлява първата фаза на проект, целящ подобрението на връзките между двата ГКПП. Мостът ще демонстрира ,че пътищата, които свързват региона с останалата част на Европа, са сигурни, посочиха Церовски и Цохадзопулос.
Според двамата министри проектът показва ангажимента на двете държави за лансиране на двустранни инициативи, особено на петролопровода Бургас-Александруполис, който Церовски характеризира като " много по-сериозен мост на сътрудничеството между двете страни."
Цохадзопулос каза, че " е в наш общ интерес да започнем изграждането на петролопровода преди края на тази година."Той добави, че България и Гърция вече са постигнали съгласие за компаниите, които ще участват в консорциума.
В края на януари двамата министри подписаха меморандум за проекта на петролопровода, замислен като тристранна инициатива с участието и на Русия.
"Нашите интереси напълно съвпадат и ние координираме усилията си, за да привлечем Русия за участие в проекта," каза Церовски в неделя. Той обаче допълни, че двете държави могат да обсъдят и Казахстан като алтернативен източник на суров петрол, ако преговорите с Русия не отбележат напредък.
Българският министър подсказа, че някои американски компании проявяват значителен интерес към петролопровода и заяви ,че в скоро време ще се срещне с тях, за да отговори на въпросите им относно проекта. "Мисля, че ако хвърлим светлина върху позициите на другите компании, които добиват петрол на територията на Русия и Казахстан, картината ще стане по-ясна и ще видим какъв ще бъде действителният темп на работа в хода на реализацията на Бургас-Александруполис, " заяви Церовски.
По план 280-километровият петролопровод ще бъде първият етап от по-широк рамков проект за транзитиране на суров петрол с равното участие на България, Гърция и Русия.

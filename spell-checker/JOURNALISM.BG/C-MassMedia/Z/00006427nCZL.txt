Приключи драмата с отвличането на турския самолет
30/03/2003
 
АТИНА, Гърция -- Похитителят, който отвлече самолет на турските авиолинии, се предаде на полицията в Атина рано в събота (29 март), след като разговаря по телефона с турския премиер Реджеп Тайип Ердоган. Заподозреният Йозгюр Генчаслан, на 19 години, казал на екипажа по време на полета в петък през нощта от Истанбул за Анкара, че държи експлозиви около тялото си. Той наредил на пилотите да презаредят с гориво в Атина и да продължат полета за Германия. По-късно младежът бе охарактеризиран като душевно неуравновесен, прекарал много години в Германия, преди да се завърне в Турция. Полицията не откри експлозиви в него. Турското правителство е поискало неговото екстрадиране.
В други новини от събота, турският парламент прие бюджета за 2003 г., след дълги преговори с МВФ относно начина, по който фондът ще предостави 1,6 млрд долара от пакета заеми за 16 млрд. Средствата бяха блокирани през октомври. В бюджета се предвижда икономически ръст от 5 процента и намаляване на инфлацията до 20 процента до края на тази година. (AП, AФП, Ройтерс, СиЕнЕн, БиБиСи, Анадолска агенция, AНА, MПА, TРТ 2 - 29/03/03)

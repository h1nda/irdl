ООН и ЕС приветстваха съобщението на Белия дом за конференцията в Копенхаген
					26/11/2009
					Според официални представители присъствието на американския президент ще придаде "по-голяма тежест" на форума и ще увеличи перспективите за споразумение.
					(AФП, Ройтерс, Блумбърг, ФТ, Гардиън, Би Би Си, Уол Стрийт Джърнъл, Уошингтън Поуст, Ел Ей Таймс, EurActiv, Евронюз - 26/11/09; Ройтерс, ДПА, Ню Йорк Таймс, Белия дом, Информационен център на ООН, Европейски парламент - 25/11/09; Би Би Си - 24/11/09; Шведско председателство на ЕС - 23/11/09)
 
					 
						
Президентът на САЩ Барак Обама ще присъства на форума за климатичните промени идния месец. [Гети Имиджис]
						Генералният секретар на ООН Бан Ки Мун и лидерите от ЕС приветстваха в сряда (25 ноември) решението на американския президент Барак Обама да присъства на предстоящата Конференция на ООН за климатичните промени в Копенхаген. 
						"С получаването на все повече потвърждения за участие от държавни глави и правителства се увеличават шансовете за успешен завършек на тази решаваща световна среща," каза говорителят на ООН Фархан Хак. 
						Делегации от 192 държави ще вземат участие в срещата на върха от 7 до 18 декември в Копенхаген, имаща за цел постигането на нова международна спогодба за намаляване на емисиите на парникови газове, които някои смятат за основна причина за глобалното затопляне. Договореността трябва да замени Протокола от Киото от 1997 г., който изтича през 2012 г. 
						Обявявайки в сряда решението на Обама, Белият дом съобщи, че той ще пристигне в датската столица на 9 декември, за да предложи "планираната цел на САЩ за съкращаване до 2020 г. на вредните емисии с около 17 % спрямо равнището им от 2005 г." и с 83 % до 2050 г. 
						Президентът на САЩ "има голямо желание да работи с международната общност за постигане на напредък към цялостен и действащ копенхагенски договор," се казва в неговото изявление. 
						 Изпълнителният секретар на Рамковата конвенция на ООН по климатичните промени Иво де Боер каза миналата седмица, че присъствието на Обама "ще остави огромен отпечатък". Приветствайки новината в сряда, той отбеляза, че ако американският президент обяви през първата седмица на форума заложената цел за съкращаване на емисиите, това ще даде "сериозен положителен тласък на конференцията". 
						"Няма "план Б" за Копенхаген, има само "план А" и "А" значи "акция", каза Де Боер, цитиран от Евронюз. "Несвойствените за сезона бури в Азия и Латинска Америка и продължителното засушаване в Африка вече сериозно вредят на хората в развиващите се страни." 
						Висши представители на ЕС, между които председателят на Европейската комисия (ЕК) Жозе Мануел Барозу и датският премиер Ларс Льоке Расмусен, също приветстваха решението на Обама. 
						"Дадох ясно да се разбере, че се нуждаем от колкото е възможно повече световни лидери. Надявам се и останалите да се присъединят," каза Барoзу. Според Расмусен посещението на Обама потвърждава неговата "воля да съдейства за постигането на амбициозна глобална договореност в Копенхаген". 
						ЕС постигна миналата година договореност по пакет от правила за съкращаване до 2020 г. на емисиите на CO2 с 20 % спрямо равнището им през 1990 г. и вече е решил да повиши тази цел на 30 %, при положение че бъде постигнато глобално споразумение. Дългосрочната цел на 27-членния блок е да се съкратят емисиите с 80 до 95 % до 2050 г. 
						В очакване на форума в Копенхаген министрите на околната среда от ЕС се срещнаха в понеделник в Брюксел за окончателно съгласуване на позициите и стратегиите на блока. 
						Шведският министър на околната среда Андреас Карлгрен, чиято страна понастоящем заема ротационното председателство на ЕС, каза след срещата, че Съюзът е "единен и добре подготвен" за успех на форума. 
						"ЕС ще настоява за цялостно споразумение, включващо всички държави," каза той. "Всички страни трябва да представят достатъчно оферти за съкращаване на вредните емисии и за финансиране. Това важи както за индустриализираните страни като САЩ, така и за бързо разрастващите се икономики като Китай. Копенхаген трябва да бъде и отправна точка за бързи мерки срещу обезлесяването, а пари за това трябва да се намерят незабавно." 
						Финансирането обаче е между въпросите, които още не са решени. Следователно има съмнения дали в Копенхаген ще бъде постигнато юридически обвързващо споразумение. Мнозина смятат, че форумът следващия месец ще бъде катализатор за нов договор през 2010 г.

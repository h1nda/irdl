Програма си поставя за цел да спаси балканския рис 
					05/03/2009
					Ловувани през годините заради кожата им, от балканските рисове днес са оцелели по-малко от 100 екземпляра. Възстановителна програма има за цел да ги спаси от изчезване. 
					(Програма за възстановяване на балканския рис, различни източници)
 
					 
						
Балканският рис обитава Македония, Албания, Черна гора и Косово. [ОйроНатур]
						Балканският рис е застрашен от изчезване от повече от десетилетие, но конфликтите в региона от 90-те години на миналия век и последвалите ги трудности попречиха на действията по опазването му. Видът, който обитава Македония, Албания, Черна гора и Косово, наброява по изчисления около 100 екземпляра, но някои в региона твърдят, че са останали едва 40 от тези красиви котки. 
						Програмата за възстановяване на балканския рис – разработена и въведена в действие от няколко международни и национални НПО през 2006 г. – има за цел да защитава животните, които се борят за оцеляване под двойната заплаха от бракониерство и загуба на местообитания. 
						Бракониерите ценят животното заради красивата му кожа и нямат страх от наказание, тъй като никой не е бил преследван за лова му. 
						Нарастващото обезлесяване също е заплаха за риса, тъй като той и плячката му обитават горите. Дивите котки, които достигат до височина 65 см и тегло 25 кг, се хранят предимно със сърни и диви зайци.
						Макар че някои селяни смятат животното за опасно, няма регистрирани случаи на нападения на хора от балкански рис и само четири са документираните случаи на нападнати селскостопански животни. 
						КОРА от Швейцария, ОйроНатур от Германия, Македонското екологично общество и Защита и опазване на природната среда в Албания са някои от партньорите по програмата за опазване на вида. 
						Освен това участват и други НПО и съответните правителствени агенции в страните, обитавани от риса, както и международни институции, като Норвежкия институт за природни изследвания, Международния съюз за защита на природата (IUCN)/Комисията по оцеляване на видовете (SSC), Работна група на Инициативата за големите хищници в Европа и Групата на специалистите по котките на IUCN/SSC. 
						Програмата предвижда разширяване на защитените райони, подобряване на управлението на дивата природа и подкрепа за тези дейности чрез непрекъснати изследвания и мониторинг. 
						Процес на мониторинг се осъществява в националния парк "Маврово" в Македония, както и в Североизточна Албания. Експертите определят състоянието на риса като вид чрез скрити камери, проучвания и събеседвания. 
						Експериментите на други места в Европа са дали положителни резултати, според АФП. Швейцария, която бе загубила всички свои рисове след унищожаването им към края на XIX в., сега има 140 екземпляра след двадесетгодишни усилия по връщането им в природата. Други проекти са възстановили популациите на риса в Словенските Алпи и хърватските области Горски Котар и Велебит.
						Джон Линел от Норвежкия институт за природни изследвания обаче твърди, че подобен успех би бил трудно осъществим отново, тъй като „бракониерството ... пречи на способността [на риса] да възстанови популацията си". 
						За да успее, програмата има нужда от помощ от обществеността, съгласувани действия на природозащитните организации и съдействие от централните и местни управи в региона.

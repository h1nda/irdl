Холандският външен министър каза в Белград: "Арестувайте укриващите се военнопрестъпници"
					17/12/2009
					Холандия може и да е впечатлена донякъде от равнището на оказваното напоследък от Сърбия сътрудничество във връзка с военните престъпления, но засега отказва да се откаже от едно свое основно изискване. 
					(Блиц - 17/12/09; AФП, ДПА, АЙИ, Радио Холандия, ИПС, Бета, Б92, Сръбско правителство - 16/12/09)
 
					 
						
Холандският външен министър Максим Ферхаген присъства на конференция в сряда (16 декември) в Белград. [Гети Имиджис]
						Холандският външен министър Максим Ферхаген изрази в сряда (16 декември) подкрепата на страната си за стремежите на Сърбия да се присъедини към ЕС по време на двудневно посещение в Белград. Същевременно обаче той призова страната да залови двамата оставащи на свобода военнопрестъпници, издирвани от Международния съд за бивша Югославия (МНСБЮ), и особено бившия босненски сръбски военен командир Ратко Младич. 
						"Холандия и лично аз твърдо вярваме в европейското бъдеще на Сърбия," каза Ферхаген след разговори със сръбския си колега Вук Йеремич. "За Сърбия е от решаващо значение да продължи да прави всичко необходимо за сътрудничеството си с Хагския трибунал и да арестува и екстрадира последните оставащи на свобода обвиняеми, включително Младич." 
						Сърбия е предала на МНСБЮ над 40 заподозрени във военни престъпления през последните години. Бившият босненски сръбски политически лидер Радован Караджич бе начело в списъка на Трибунала на ООН за най-издирваните обвиняеми до неговото залавяне и прехвърляне в Хага през юли 2008 г. Той бе арестуван в Белград, където бе живял под фалшивата самоличност на Драган Дабич. 
						С това Младич и военновременният сръбски политически лидер Горан Хаджич останаха единствените обвиняеми от МНСБЮ, които са още на свобода. Смята се, че и двамата се укриват в Сърбия. 
						Властите там твърдят, че не знаят къде се намират обвиняемите, но настояват, че полагат всички възможни усилия да ги задържат. 
						Йеремич заяви в сряда пред холандския си колега, че членството в ЕС е приоритет за страната му и че тя изцяло е поела ангажимента да изпълни задълженията си към МНСБЮ. 
						"Нашето сътрудничество с Хагския трибунал ще продължи до пълното му изчерпване, т.е. докато няма повече обвиняеми на свобода," каза министърът. 
						Сърбия подписа през април 2008 г. Споразумението за стабилизация и асоцииране (ССА), включващо временно търговско споразумение с ЕС, отбелязвайки важна първа крачка към евентуалното си членство в 27-членния блок. Споразумението обаче бе незабавно блокирано от Холандия поради провала на Сърбия да предаде най-издирваните от МНСБЮ обвиняеми. 
						Холандците деблокираха влизането в сила на търговското споразумение в началото на месеца, след като главният прокурор на Трибунала, Серж Брамерц, даде положителна оценка на сътрудничеството на Сърбия с институцията в полугодишния си отчет пред Съвета за сигурност на ООН. Той отбеляза също, че арестуването на Младич и Хаджич остава "най-критичният аспект" в отношенията на МНСБЮ с Белград. 
						Йеремич изрази в сряда увереност, че следващият доклад на Брамерц ще бъде още по-положителен от този, който той представи на 3 декември. 
						По време на първото си посещение в Белград за две години Ферхаген каза, че Холандия ще следи отблизо напредъка на Сърбия и другите балкански страни в изпълнението на критериите за членство в ЕС, обещавайки "строга, но справедлива" оценка. Холандците, каза още той, ще предоставят финансова и политическа помощ на Сърбия в този процес. 
						Сътрудничеството с МНСБЮ, отношенията между двете държави и ситуацията на Балканите бяха сред останалите теми, дискутирани в сряда между Ферхаген, сръбския президент Борис Тадич и вицепремиера Божидар Джелич. 
						Холандският външен министър заяви преди посещението си пред белградската медия Б92, че Холандия ще обмисли деблокирането на ССА на Сърбия с ЕС през юни.

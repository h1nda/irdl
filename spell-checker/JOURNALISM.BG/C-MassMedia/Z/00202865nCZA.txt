Добре е, че се спасяват гръцките банки, но не е достатъчно
					02/06/2012
					Със спасителните 18 милиарда евро гръцките банки засега са спасени. Но загубите и политическата нестабилност лесно могат да потопят кораба.
					От Анди Дабилис за Southeast European Times в Атина - 02/06/12
 
					 
						
Гърците изтеглиха повече от 5 милиарда евро миналия месец. [Ройтерс]
						Понесли големи загуби, наложени от правителството като част от споразумение за ревизиране на дълга на страната и с вложители, разтревожени от политическата нестабилност преди новите избори, четирите най-големи банки на страната получиха инжекция от 18 милиарда евро, но може да имат нужда и от повече. 
						Парите бяха отпуснати от спасителния фонд на Европейския механизъм за финансова стабилност чрез Гръцкия фонд за финансова стабилност (ГФФС), за да подпомогнат почти изчерпаната капиталова база на Националната банка (6,9 милиарда евро); "Алфа банк" (1,9 милиарда евро); "Юробанк" (4,2 милиарда евро); "Пиреос" (5 милиарда евро), давайки им възможност да възстановят достъпа си до финансирането на Европейската централна банка (ЕЦБ). 
						ЕЦБ, ЕС и МВФ са тройката, която осигури на Гърция спасителния кредит от 109 милиарда евро и предстоящ втори спасителен кредит от 130 милиарда евро. 
						След като на изборите на 6 май не бе избрано правителство Гърция се управлява от временен служебен кабинет в периода преди изборите на 17 юни, на които "Нова Демокрация" ще се състезава с Коалицията на радикалната левица (СИРИЗА), която иска да предоговори условията или да се откаже от отпуснатата финансова помощ. 
						На 7 май бяха изтеглени 700 милиона евро от банките, предизвиквайки страхове от масово теглене на депозити от банките, които обаче не се материализираха. 
						Разтревожените гърци изтеглиха повече от 5 милиарда евро през май, страхувайки се, че страната може да се върне към драхмата, изтощавайки банките. 
						Григорис Папагригорис, който оглавява инвеститорските отношения на Националната банка на Гърция каза за SETimes, че банката е стабилна. "Имаше значително движение през седмиците след изборите, но то бе овладяно. Били сме свидетели на подобни събития през последните две години." 
						Банката, която извършва операции в България, Румъния, Сърбия, Македония и Турция, съобщава за загуби от 537 милиона евро през първата четвърт на годината, смекчена от печалбите от 125 милиона евро на турския й клон "Финансбанк". 
						Но проблемите на банките все още не са приключили, тъй като според прогнози те може да имат нужда от 50 милиарда евро. 
						"Нито една банка не може да оцелее след масово изтегляне на депозити", каза Агелос Цаканикас, който ръководи изследванията във Фондацията за икономически и промишлени изследвания в Атина. 
						"Рекапитализирането на банките наистина е важно. Тези 18 милиарда евро са само половината от планираната помощ", добави той. "Но важното тук е, че тези пари не е планирано да бъдат използвани за увеличаване на кредита за икономиката", каза той. 
						Върху по същество банкрутирала икономика на страната тежат 350 милиарда дълг и дефицит от 9,7%. 
						Министерството на финансите съобщи, че финансовата инжекция засега е стабилизирала сектора. 
						"Това вливане на капитал възстановява нивото на капиталова адекватност на тези банки и гарантира достъпа им до осигуряването на ликвидно финансиране от ЕЦБ и Евросистемата. Сега банките имат достатъчно финансови ресурси в подкрепа на реалната икономика." 
						Янис Стурнарас, който бе определен за министър на развитието в служебния кабинет каза, че рекапитализирането е важно, но "недостатъчно". Но той каза, че е сигурен, че това може да запази платежоспособността на сектора. 
						"Не сме свидетели на класическо масово теглене на пари от банките; хората запазват самообладание", каза той за SETimes. 
						Така нареченото Споразумение за участие на частния сектор (УЧС), което наложи загуби на банките и инвеститорите, ефективно изключи Гърция от пазарите за отпускане на заеми. Гръцките банки вземаха заеми от ЕЦБ срещу допълнителна гаранция и от по-скъпия механизъм за помощ за спешна ликвидност (ПСЛ) на гръцката Централна банка. 
						Професор Николаос Травлос, декан на катедрата по финанси "Кити Кириакопулос" на бизнес училището АЛБА в Атина, каза, че Споразумението за УЧС ефективно е унищожило спестяванията дори на притежателите на малко облигации и е отслабило доверието. 
						"Инвестирането в държавни облигации винаги се е смятало за сигурно", каза той за SETimes. "Рекапитализирането ... е най-малкото, което гръцкото правителство трябва да направи, за да спаси банковата система." 
						Докато политиците и банкерите работят заедно, гръцката работническа класа загуби доверие и в двете институции. 
						"Те всеки ден ме преследват заради малка сума пари, която взех назаем", каза за SETimes Василики Петропулу, 53-годишен държавен служител, чиято заплата бе намалена почти с 30%. "Банкерите и политиците искат да ни изядат живи." 
					
				
			
					 
					
 
 

Анкета: Оптимизмът по отношение на присъединяването на България и Румъния към ЕС през 2007 намалява 
		12/08/2005
		 
			ЗАГРЕБ, Хърватия -- Според анкета на Ройтерс, публикувана в четвъртък (11 август), вероятността България да бъде приета в ЕС през 2007 г. е 70 процента, а шансът на Румъния е 63 процента. Анкетата, проведена сред 34 експерти и анализатори, установи значителен спад на оптимизма в сравнение с проучване през май, в което 90 процента от анкетираните изразиха увереност, че България ще бъде приета в ЕС през 2007 г, а 80 процента изразиха увереност, че Румъния ще стане членка на ЕС през същата година. Анализаторите обясняват намаляващия оптимизъм с политическите проблеми, които забавят процеса на реформи. Според тях по отношение на икономическите реформи Хърватия е много по-напреднала и от двете кандидатки за членство в ЕС, но й пречи неспособността на правителството да арестува укриващия се от трибунала в Хага генерал Анте Готовина. (Вечерни лист - 12/08/05; Ройтерс, Хина, Медиапул - 11/08/05)

Полицията в БиХ се бори с трафиканти на оръжие
					06/11/2008
					Занимаващите се с международна контрабанда среди са обект на голяма полицейска операция, която се провежда през последните няколко месеца.
					От Юсуф Рамаданович за Southeast European Times от Сараево – 06/11/08
 
					 
						
При операцията беше задържано голямо количество оръжия и други оръжейни материали. [Getty Images] 
						Чрез мащабна международна операция полицията в Босна и Херцеговина (БиХ) предприема съгласувани усилия, за да премахне контрабандата на оръжие през нейната територия от кръговете на организираната престъпност към други групи, действащи в страните от Европейския съюз. 
						Операция “Запад” се провежда през последните няколко месеца в БиХ и в някои от съседните държави. Полицията на Федерация БиХ и Република Сръбска работи в сътрудничество със своите колеги в съседните държави и в някои страни, членки на ЕС, в това число Словения, Франция, Австрия и Хърватия. Участва също и Държавната агенция за информация и защита (ДАИЗ). 
						 От началото на разследването през януари полицията е заловила голямо количество оръжия и други оръжейни материали, като например автоматични пушки, ракетни установки, ръчни пистолети, автоматични оръжия, ръчни гранати, различни муниции, детонатори и резервни части за оръжие. 
						Между заловените материали има и пентрит, експлозив, който е по-мощен от тротила. Той е бил произвеждан от заводите на бивша Югославия за армията на страната. Трафикантите са възнамерявали да продадат тези муниции в западноевропейски държави на много по-висока цена от тази на Балканите или за потенциални терористични актове. 
						През септември полицията арестува шест души, за които се смята, че са участвали в престъпния кръг, четирима в БиХ и двама в Словения. Издадени бяха и заповеди за арестуването на други двама заподозрени, които живеят във Франция. По време на операцията полицията е заловила 62 кг. пентрит, а също и голям брой автоматично оръжие, противотанкови ракети, детонатори и боеприпаси. 
						По време на пресконференция в Любляна, Словения, говорителят обясни, че кръгът е бил много добре организиран като всеки член е имал конкретни задачи. Целта му е да пренесе контрабандно голямо количество оръжия и експлозиви в други държави от ЕС и да натрупа огромни печалби. 
						През продължилото месеци разследване властите са установили, че Словения е държавата, през която контрабандно внесеното от западнобалканските държави незаконно оръжие се транзитира в страните от ЕС. 
						Около средата на октомври, през друг етап от операцията, ДАИЗ претърси много обекти в Централна Босна и в столичните райони Сараево, Баня Лука и Зеница. Арестувани бяха шест души, които бяха предадени на Държавната прокуратура за продължаване на производството. В процеса на разследването полицията е установила, че много “пратки” оръжие вече са влезли незабелязано в държави от ЕС, където са били продадени от трафикантите. 
						По време на пресконференция в Сараево заместник-директорът на ДАИЗ Драган Лукач оспори точността на някои международни доклади, в които се сочи съществуването на връзки между групите за контрабанда на оръжие и "Ал Кайда". 
						Шестимата арестувани през октомври заподозрени са с различен произход, заяви Лукач, описвайки ги като "многоетническа група от престъпници".

Помощта от ЕС включва Западните Балкани и Турция
					28/12/2011
					Средствата също ще помогнат да се задържат на повърхността Косово и БиХ, тъй като двете страни се борят с тежки политически и икономически проблеми.
					От Менекше Токай за Southeast European Times в Истанбул - 28/12/11
 
					 
						
Средствата на ИПП са от решаващо значение за хармонизиране на балканските страни с ЕС. [Ройтерс]
						В опит да засили регионалната интеграция на Западните Балкани и Турция в европейските институции, Европейската комисия (ЕК) планира да инвестира почти 1 милиард евро, за да подкрепи серия от реформи. 
						Финансирането е предвидено в бюджета за 2011 г. на Инструмента за предприсъединителна помощ (ИПП), като общото предприсъединително финансиране за периода 2007-2013 г. възлиза на 11,5 милиарда евро. 
						Финансирането на ИПП подкрепя регионалната интеграция между страните кандидатки за членство, потенциалните страни кандидатки и страните членки на ЕС чрез специфични проекти за страните и регионални проекти. 
						Tурция е най-голямата получателка на помощ - с 233 милиона евро, определени главно за реформи в съдебната система, климатичните промени и екологични проекти. Като втори най-голям реципиент Сърбия ще получи 178,5 милиона евро. Босна и Херцеговина (БиХ), Албания, Косово, Хърватия, Македония, Черна гора и Исландия също ще получат помощ на стойност съответно 91,2 милиона; 82 милиона; 63 милиона; 39 милиона; 28,9 милиона; 26,5 милиона и 12 милиона евро. 
						Още 210 милиона евро са отделени за програми в различни страни и за подпомагане на международни мониторингови органи в БиХ и Косово. 
						"Всички тези програми целят да постигнат конкретни резултати по отношение на по-добрата публична администрация, по-ефективните съдебни и правоохранителни органи, стабилната икономика и по-безопасната околна среда", каза в изявление за пресата Щефан Фюле, еврокомисар по разширяването и добросъседската политика. 
						Мате Георгиевски, експерт по транспортно право в Транспортната обсерватория на Югоизточна Европа, която се намира в Сърбия, каза за SETimes, че трансрегионалните програми допълват индивидуалните национални програми. 
						"Те са предназначени да решат общите потребности на региона и да ускорят регионалното сътрудничество в много области, което е условие за европейска интеграция", каа Георгиевски. 
						Подобряването на регионалната транспортна система е решаващ компонент от средствата на ИПП. 
						"Очакваме, че тези средства ще помогнат за развитието на инфраструктурата и ще направят по-стойностно регионалното транспортно планиране и координирането на инвестициите," каза той. 
						За да се постигне по-голяма регионална интеграция, ходът на реформите трябва да се ускори и да се координира според общи стандарти. Реформите в отделните страни, които привеждат политиките си в съответствие със стандартите на ЕС, няма само да приближат страните до ЕС, но същевременно ще хармонизират и стандартите в балканските страни. 
						"Това помага за започване и осъществяване на програми, за предприемане на действия и проекти, целящи да подобрят развитието на страната и да задълбочат сътрудничеството както в ЕС, така и в региона", каза за SETimes говорителят на еврокомисаря по разширяването и европейската добросъседска политика Петер Стано. 
						Разпределението на средствата за всяка страна е предмет на дебат, като се отправят критики по отношение на факта, че средствата не се разпределят пряко пропорционално на областта или населението на страните. 
						Според Армаган Емре Чакир от Института за ЕС към университета "Мармара" в Истанбул, при определянето на средствата се вземат предвид потребностите на страните. 
						"Хърватия например, която е шест пъти по-голяма от Косово, получава само два пъти по-голяма помощ от Косово. Турция, която е по-голяма и с три пъти по-многобройно население, отколкото всички други кандидатки за членство, взети заедно, получава по-малко от половината от общата помощ", каза той за SETimes. 
						Въпреки застоя в присъединителния процес финансирането на ЕС продължава да бъде катализатор за реформите в Турция. Демократизацията, фундаменталните права, върховенството на закона и хармонизирането на acquis са ключови приоритети, които трябва да бъдат решени от Турция. 
						"Тези проекти на ЕС, които се осъществяват по тези програми помагат на Турция да постигне приоритетните си цели, свързани с членството", каза Ахмет Ючел, заместник-министъ в Министерството на европейските въпроси. 
						"По отношение на финансовата перспектива, определените средства са отпуснати на основата на оценката на Комисията на постигнатите резултати в миналото и неотдавнашжните одити и оценки; така Турция се учи от поуките как да увеличи капацитета си за получаване на повече средства", отбеляза Ючел. 
						"Процесът на реформи по отношение на acquis и процедурите на ЕС за финансова помощ се допълват", каза той и призна, че въпреки всички политически обрати, процесът на финансова помощ от страна на ЕС протича гладко и така ще бъде и в бъдеще. 
						В Косово средствата ще се отпускат за подпомагане на съдебната система, икономическото развитие, ръководено от частния сектор, и реформата в публичната администрация. Освен това Косово ще получи допълнително 210 милиона евро за подпомагане на международния мониторинг в БиХ и Косово. 
						"Средствата са предназначени [в Косово] главно за подпомагане на развитието на съдебната система и икономиката, начело с частния сектор и реформата на публичната администрация", каза Хекуран Незири, анализатор за "Рекура Файнейншълс". 
						Тъй като обаче Косово все още не е оползотворило тези средства чрез единна правителствена стратегия и случаите на корупция все още преобладават, тези средства не могат да имат очакваното въздействие, смята експертите. 
						В БиХ финансирането ще бъде предназначено за реформите в правосъдната система и полицията, за укрепването на институциите в съответствие с изискванията за членство в ЕС и за образователната реформа, както и за подпомагане на ключовото развитие на инфраструктурата и селските райони, обясни официален представител от офиса на ЕС в Сараево. 
						Амра Селешкович, основател и директор на асоциация "Веста" твърди обаче, че макар че средствата от ИПП са предназначени за удовлетворяване на потребностите на местното население, те не могат да бъдат пълноценно оползотворени без стабилно, функциониращо правителство в БиХ.

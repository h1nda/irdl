Македония започва диалог с ЕС за присъединяване 
					12/03/2012
					ЕС ще започне диалог на високо равнище, за да помогне на Македония да запази темпа на институционалните реформи и да й позволи да продължи по пътя на интеграция в ЕС въпреки възраженията на Гърция.
					От Мишко Талески за Southeast European Times от Скопие – 12/03/12
 
					 
						
Македония ще се срещне на 15 март с официални представители на ЕС, за да уточни някои подробности по своето присъединяване. Кандидатурата на страната е блокирана от Гърция. [Ройтерс]
						Македония ще започне предварителни разговори на високо равнище с ЕС, които имат за цел да съкратят продължителността на официалните преговори, които страната би провела, ако получи дата за започване на преговори за присъединяване. 
						Миналата година председателят на ЕК Жозе Мануел Барозу и еврокомисарят по разширяването Щефан Фюле се договориха с македонските лидери в Охрид разговорите да започнат на 15 март. 
						Делегацията на ЕС в Скопие заяви, че диалогът има за цел да запази хода на институционалните реформи, за да приближи Македония още повече до ЕС. 
						„Ето защо комисар Фюле започва диалог с премиера (Никола) Груевскир за да се обърне внимание на ключовите предизвикателства за реформите“, заяви за SETimes говорителят на ЕС Константин Йовановски. 
						Йовановски посочи, че основна тема на разговорите ще бъде реформирането на публичната администрация на Македония, укрепването на върховенството на закона, защитата на медийната свобода на изразяване, подобряването на изборния процес и развитието на пазарната икономика. 
						„Сега Македония разговаря на по-високо ниво и е с една крачка напред въпреки ветото на Гърция“, заяви Груевски. 
						Македония чака три години да получи дата за преговори за членство в ЕС. Гърция блокира планираната покана към Македония за членство в НАТО през 2008 г., а през 2009 г. използва правото си на вето на присъединителните преговори с ЕС заради дългогодишен спор за името. 
						Според Гърция името Македония предполага претенции към гръцката провинция със същото име. Македония, която беше приета в ООН под името "Бивша югославска република Македония", твърди, че промяната на името би означавала отказ от нейната национална идентичност. Повече от 100 държави са признали страната под името "Република Македония". 
						Съгласно условията на механизма за диалог лидерите на ЕС и Македония ще се срещат два пъти годишно, но диалогът ще продължава през цялата година. През октомври ще се публикува доклад за напредъка. 
						„Като се има предвид, че двустранните спорове забавят или спират процеса на присъединяване към ЕС, този диалог е стимул за задействането на подобни механизми другаде“, заяви за SETimes анализаторът от Центъра за политически изследвания Владимир Божиновски. 
						Според македонския вицепремиер по европейските въпроси Теута Арифи диалогът на най-високо равнище не замества започването на официални преговори за членство. 
						„Диалогът отразява далновидната реакция на ЕС [в отговор] на дейностите, които предприехме след последния доклад за напредъка на ЕК“, заяви Арифи. 
						Според македонския президент Георге Иванов обаче решението на Международния съд в полза на Македония и временното споразумение между Македония и Гърция от 1996 г. осигуряват рамка, която позволява на Македония да продължи процеса на интеграция в ЕС. 
						Иванов изтъкна тази позиция пред някои високопоставени служители на ЕС – Ричард Хюит, Едуард Кукан, Лойзе Петерле – по време на среща в края на миналия месец. 
						„Трябва да продължим този процес паралелно с нашите разговори с Гърция за намиране на решение на спора за името“, заяви за SETimes съветникът на Иванов по външните работи Дарко Костадиновски. 
						Някои анализатори смятат, че механизмите за диалог могат да помогнат за решаване на съществуващите регионални двустранни спорове и да улеснят присъединяването на държавите кандидатки към ЕС. 
						„През 1981 г. Европейският парламент отхвърли решението за членството на Гърция в ЕС, но поради политически натиск страната беше приета“, каза Божиновски. 
						Другите страни от региона, които се стремят към членство в ЕС, все още не са обявили започването на преговори за присъединяване към ЕС, но според анализатори двустранните спорове ще бъдат проблем в този процес. 
						Белград и Прищина постигнаха миналия месец споразумение за регионалното представителство на Косово. Това беше посрещнато много положително от Брюксел и Сърбия получи статут на кандидатка за членство в ЕС. 
						Босна и Херцеговина (БиХ) ще подаде заявление за членство в ЕС през юли. Проблемите на БиХ са свързани с реформите, но също така и с отношенията със Сърбия и Хърватия във връзка с Република Сръбска и положението на хърватите в БиХ. 
					
				
			
					 
					
 
 

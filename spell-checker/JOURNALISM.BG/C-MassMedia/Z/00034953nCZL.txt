Семейството на Младич ще продължи усилията си за обявяването му за мъртъв 
					15/06/2010
					 
						БЕЛГРАД, Сърбия -- Адвокат, представляващ семейството на Ратко Младич, възнамерява да внесе в сряда (16 юни) искане за обявяването на бившия босненски сръбски военен командир за мъртъв. В понеделник адвокат Милош Салич заяви, че очаква съдът да уважи искането, тъй като роднините се опитват да получат достъп до замразените активи и пенсията на Младич. Те заявяват също така, че искат да се сложи край на целия „натиск”, оказван им от страна на властите, които се опитват да открият укриващия се военнопрестъпник. По закон процедурата може да бъде започната, ако лицето е най-малко на 70 г. и за него няма сигурни данни в продължение на повече от пет години. Младич обаче е на 68 години и адвокатите ще трябва да докажат, че обстоятелствата сочат, че той е мъртъв. (ФоНет, Данас, РТРС, СРНА - 14/06/10)

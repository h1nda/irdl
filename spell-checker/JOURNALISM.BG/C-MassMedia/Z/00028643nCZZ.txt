Дипломатически дневник: В София пристигна официален представител на ЕК за разговори по Програмата ФАР
					09/12/2008
					Генералният директор на Дирекция "Разширяване" на ЕК Майкъл Лий пристигна в София. Още в дипломатическите новини от седмицата: македонският премиер Никола Груевски посети Полша; албанският министър на отбраната Газменд Окета бе на посещение във Вашингтон.
					 
						
Българският вицепремиер Меглена Плугчиева (вляво) приветства генералния директор на Дирекция "Разширяване" на ЕК Майкъл Лий преди срещата им в понеделник (8 декември) в София. [Гети Имиджис]
						Генералният директор на Дирекция "Разширяване" на Европейската комисия (ЕК) Майкъл Лий пристигна в България в понеделник (8 декември) в опит да намали напрежението, след като ЕК отне акредитацията на двете агенции, управляващи средствата по ФАР. Този ход доведе до загубата на 220 млн. евро финансиране за България. София обвинява ЕК, че прилага двойни стандарти и използва България в предстоящите избори за Европейски парламент и нова Комисия през юни 2009 г. 
						*** 
						Специалният пратеник на ООН в преговорите за името между Гърция и Македония, Матю Нимиц, се срещна неофициално в петък (5 декември) с новия представител на Македония в преговорите Зоран Йолевски. Двамата са обсъдили плановете за следващ кръг от разговори между Атина и Скопие, макар че точната дата все още не е определена. 
						*** 
						Белгия ще продължи с още три години съществуващото в момента ограничение за български и румънски работници на пазара на труда в страната, съобщи в петък (5 декември) министърът на заетостта Жоел Милке. Милке се аргументира с "икономическата криза" и "риска от увеличаване на безработицата". Ограниченията изтичат на 31 декември 2011 г. Румънците и българите могат да работят в Белгия, но само в региони, където съществува недостиг на работна ръка. 
						*** 
						
						Македонският премиер Никола Груевски се срещна в събота (6 декември) в Гданск със своя полски колега Доналд Туск. Двамата са обсъдили двустранните отношения и начините за засилване на сътрудничеството. Туск подкрепя кандидатурата на Скопие за членство в ЕС. Груевски го е информирал за напредъка на Македония в реформите, свързани с присъединяването на страната към Съюза. 
						*** 
						
						Албанският министър на отбраната Газменд Окета беше на посещение във Вашингтон в четвъртък (4 декември), за да обсъди двустранните военни отношения. САЩ призоваха Албания да продължи участието си в мироопазващите мисии в Афганистан и Ирак, заяви Окета след среща с американския заместник-министър на отбраната Гордън Инглънд. 
						*** 
						
						Българският президент Георги Първанов обеща подкрепата на своята страна за процесите на интеграция на Албания в НАТО и ЕС по време на среща с албанския министър-председател Сали Бериша в сряда (3 декември) в Тирана. Двамата лидери са изразили съгласие, че двустранните отношения са отлични. Бериша заяви, че Албания следва примера на България като държава, която успешно се е интегрирала в ЕС и НАТО. 
						
						(Различни източници -- 02/12/08-09/12/08)

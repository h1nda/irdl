Четирима загинаха при престрелка на македонската граница
					13/05/2010
					Въоръжени мъже бяха убити от полицията при опит да внесат незаконно оръжие в Македония, съобщиха властите в Скопие. 
					(Макфакс, Айриш Таймс - 13/05/10; AФП, Ройтерс, АП, ДПА, Би Би Си, АКИ, МИА, Макфакс, Б92, Официален уебсайт на посолството на САЩ в Скопие - 12/05/10; AП, Б92 - 30/04/10)
 
					 
						
Полицай охранява оръжията и микробуса, конфискувани след престрелката в сряда (12 май). [Гети Имиджис]
						Четирима души бяха убити рано сутринта в сряда (12 май) при престрелка между полицията и въоръжена банда в Северна Македония, близо до границата на страната с Косово. 
						Инцидентът е станал близо до селата Радуша и Рашче, на около 20 км северно от Скопие, когато полицията се опитала да спре бял микробус "Мерцедес Спринтер" по подозрения, че превозва незаконни оръжия. 
						 "Устроихме засада и... хората от автомобила откриха огън; полицията отвърна на огъня и четирима от тях [в микробуса] бяха убити," каза за АФП говорителят на македонската полиция Иво Котевски. 
						Според медийни репортажи полицията получила сигнал и спирала автомобили в района, за да предотврати незаконното внасяне на оръжията в Македония. 
						Котевски каза, че властите са задържали много оръжия, мини и четири торби с експлозиви, които били в микробуса. Освен това те са открили отличителни знаци на "Армията за национално освобождение" (АНО), етническа албанска бунтовническа група, която бе официално разформирована след подписването на Охридското рамково споразумение през август 2001 г. 
						Вътрешният министър Гордана Янкуловска заяви пред репортери по време на пресконференция в сряда, че трима от въоръжените мъже - облечени в черни униформи - са били идентифицирани и са добре познати на полицията. Двама били етнически албанци от македонските села Гърчец и Мерово, а третият бил от Косово. Произходът на четвъртото лице не е установен. 
						В репортаж от четвъртък македонската информационна агенция "Макфакс" идентифицира четиримата. Един от македонските граждани, Харун Алиу, е бил осъден по-рано през годината за убийството през януари 2008 г. на член на специално полицейско звено. Той бе осъден задочно на доживотен затвор. Други двама получиха същите присъди. 
						Инцидентът край Радуша, окачествен като най-сериозния след конфликта от 2001 г. в Македония, се случва по-малко от две седмици след друга престрелка между полицията и група неидентифицирани въоръжени мъже в района, близо до граничния пункт Блаце. По време на тази операция полицията откри няколко скривалища с големи количества оръжие, включително експлозиви, огнестрелни оръжия, снаряди за минохвъргачки, различни видове мини и ръчни гранати. 
						Засега няма признаци двата инцидента да са свързани, каза в сряда Янкуловска. Тя добави, че полицейските операции в Радуша и Блаце демонстрират, че властите държат ситуацията със сигурността под контрол. 
						"Още веднъж отправихме ясно послание, че насилието не може да бъде толерирано и че ще отвърнем по най-суров начин на всички опити за застрашаване на сигурността и безопасността на гражданите, както и на полицейските служители," каза министърът. 
						Посолството на САЩ в Скопие излезе в сряда с изявление, даващо висока оценка на македонските власти. 
						"Съединените щати поздравяват македонската полиция за успешната акция срещу въоръжени престъпни елементи, които очевидно са планирали насилствени действия срещу гражданите на Македония," каза посланик Филип Рийкър. "Ние отново подчертаваме силното си противопоставяне и осъждане на насилието и онези, които го подклаждат."

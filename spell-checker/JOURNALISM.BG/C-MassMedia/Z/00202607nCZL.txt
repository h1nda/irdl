Траян
			Бъсеску
		
		президент на Румъния
		(Уебсайт на градската община на Букурещ, Wikipedia.org, Би Би Си, РФЕ/РЛ)
 
		 
			
			Траян Бъсеску, лидер на центристката Демократическа партия (ДП), бе избран за президент на Румъния на 12 декември 2004 г., побеждавайки на балотаж министър-председателя Нъстасе от Социалдемократическата партия (СДП). Той замени Йон Илиеску, чийто втори мандат изтече. По време на гласуването Бъсеску бе изкарал няколко месеца от втория си мандат като кмет на Букурещ. 
			Бъсеску е роден на 4 ноември 1951 г. в град Басараби, област Констанца. Той завършва търговското отделение на института по мореплаване в Констанца през 1976 г., след което в продължение на 11 години работи като капитан на кораб. През 1987 г. става ръководител на агентство Навром в Антверпен, Белгия. Две години по-късно е назначен за началник на инспектората по гражданско мореплаване към министерството на транспорта, като в последствие става заместник-директор на отдела по мореплаване. 
			След падането на комунизма в Румъния Бъсеску влиза в политиката, като се присъединява към Фронта за национално спасение. След разпадането на организацията той става член на ДП. 
			Бъсеску е бил два пъти министър на транспорта – от 1991 до 1992 и от 1996 до 2000 г. 
			Избран е за член на парламента през 1992 г. и оглавява комисията по въпросите на индустрията и услугите. Доброволно подава оставка като депутат през 1996 г., отказвайки се от имунитета си, за да улесни разследване срещу него във връзка с приватизационна сделка. Разследването не намери доказателства, потвърждаващи негово съучастие. 
			Като кандидат на ДП Бъсеску спечели първия мандат като кмет на Букурещ на балотаж през юли 2000 г. Той бе преизбран на този пост през юни 2004 г., побеждавайки кандидата на СДП външния министър Мирча Джеоана още на първия тур. 
			Бъсеску бе избран за лидер на ДП през 2001 г., заменяйки Петре Роман. През септември 2003 г. ДП и Национал-либералната партия (НЛП) на Теодор Столоян сформираха опозиционната коалиция Алианс за справедливост и развитие. 
			Столоян бе номиниран за кандидат на алианса за президентските избори на 28 ноември 2004 г. Неочаквано, по-малко от два месеца преди гласуването, лидерът на НЛП обяви, че излиза от надпреварата по здравословни причини. Бъсеску тогава стана новия кандидат на алианса. 
			Нъстасе имаше 7% преднина след първия тур на гласуването, но бе победен от Бъсеску на балотажа. Новият президент заяви, че борбата с корупцията ще бъде един от главните му приоритети, заедно с влизането на Румъния в ЕС. 
			Женен, с две деца.

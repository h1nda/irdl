Турция отправя поглед към ядрената енергетика
					10/12/2007
					Растящото търсене на енергия и безпокойството по отношение на зависимост от външни източници предизвикаха опит за създаване на ядрена енергетика в Турция. Идеята обаче все още среща значителна опозиция от страна на обществото.
					От Айхан Шимшек за Southeast European Times -- 10/12/07
 
					 
						
Ядрената енергетика може да се окаже бъдещето на Турция. [Гети Имиджис]
						Турция ускори плановете за построяване на първата атомна електроцентрала в страната с одобрението в парламента на ключов закон, с който се установява законовата рамка на ядрената енергетика. Администрацията на премиера Реджеп Тайип Ердоган смята, че ядрената енергетика е от съществено значение за удовлетворяване на растящото търсене на енергия. Политиците от опозицията обаче, както и групировки за защита на околната среда, твърдят, че този ход е стъпка в погрешната посока. 
						 Първоначално правителството се надява да построи 1800-мегаватова електроцентрала в черноморското пристанище Синоп. Съоръжението ще започне да функционира през 2014 г. В определен момент се заговори за три атомни електроцентрали с общ капацитет от 5000 мегавата, но впоследствие плановете отново бяха променени. 
						Турция няма значителни енергийни ресурси, но ръстът на икономиката превърна страната в голям енергиен потребител. Тя зависи до голяма степен от руски и ирански газ. През 2006 г. Турция сключи споразумение за внос на около 850 милиарда куб. фута природен газ от Русия - 67% от общия турски внос на природен газ. 
						Турското министерство на енергетиката, което според новоприетия закон е оторизирано да провежда и финализира търгове за построяването на атомни електроцентрали, се очаква скоро да определи изискванията и да обяви търг през идните месеци. 
						Компанията "Дженеръл Илектрик" със седалище в САЩ вече прояви интерес да участва в програмата за ядрена енергетика на Турция. Компанията твърди, че е способна да удовлетвори изискванията, но подчертава, че трябва да се вземат предвид два фактора - необходимостта да се спечели обществото, с оглед значителната опозиция, както и липсата на инженерни умения в ядрения сектор. 
						
Tурция обмисля присъединяването си към ГПЯЕ
						Турският министър на енергетиката Хилми Гюлер се срещна със своя американски колега Самюъл Бодман в Истанбул миналия месец и намекна, че Съединените щати могат тясно да си сътрудничат с Турция в създаването на първите атомни електроцентрали в страната. 
						Двамата проведоха двустранна среща преди церемонията по откриването на газопровод между Турция и Гърция на 18 ноември - първият, който ще доставя в Европа неруски нефт. 
						Бодман призова Турция да участва в Глобалното партньорство за ядрена енергетика (ГПЯЕ), международна рамка за улесняване на глобалното разпространение на ядрената енергатика за мирни цели по безопасен и сигурен начин, спонсорирана от САЩ. 
						
Администрацията на премиера Реджеп Тайип Ердоган търси начини за удовлетворяване на растящото търсене на енергия. [Гети Имиджис]
						ГПЯЕ цели създаването на надеждни услуги за осигуряване на гориво, които ще бъдат сигурна икономическа алтернатива на разпространяването на чувствителни ядрени технологии. Партньорството се стреми да се възползва от най-добрите съществуващи подходи за рециклиране на изразходваното ядрено гориво и за намаляване на количеството отпадъци, както и да оползотвори неизползваната енергия. 
						Турция присъства на втората министерска среща на ГПЯЕ във Виена като наблюдател, където Гюлер заяви пред репортери, че неговото правителство обмисля членството на страната в партньорството. 
						
Aнтиядрени групировки настояват за алтернативни източници
						Tурски природозащитници протестираха срещу новия закон за ядрената енергетика. Те се събраха неотдавна на "Бешикташ" в Истанбул, за да протестират срещу плановете на правителството. "Щастлив съм, че досега в Турция няма атомна електроцентрала", заяви професор Орхан Курал от Техническия университет в Истанбул. Като страна, намираща се в сеизмично активни зони, Турция е рисково място за строеж на атомни електроцентрали", добави той. 
						 "В същото време ние не разполагаме с достатъчно източници на уран, което може да означава, че ядрената енергетика ще доведе до друг вид енергийна зависимост", заяви той. 
						Депутат от главната опозиционна Републиканска народна партия (РНП), Четин Сойзал също се присъедини към протестиращите и заяви ,че Турция трябва да се съсредоточи върху намирането на алтернативни енергийни източници, вместо атомна енергия, което според него е по-евтино и ще създаде повече възможности за нови работни места. 
						През последните 30 години Турция направи няколко опита за започване на ядрена програма, но не успя поради опозицията от страна на природозащитници и антиядрени групировки, трудности в осигуряването на достатъчно финансиране и правни проблеми. 
						Политическите условия в Турция обаче се промениха. След като Партията на справедливостта и развитието получи силен втори мандат, правителството е най-стабилното от години насам и администрацията на Ердоган е в силна позиция да прокара своята програма. В същото време енергийните проблеми стават все по-неотложни, тъй като страните по света се борят за гарантиране на удовлетворяването на бъдещото търсене. Остава да се види дали инициативата на правителството ще успее там, където други са се провалили. Вратичката за тази възможност обаче изглежда отворена.

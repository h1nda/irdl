Турция-Азербайджан: в архаизъм ли се превръща "братският" манталитет?
					08/08/2011
					След две десетилетия на братски отношения някои се питат дали меденият месец не е изтекъл. 
					От Алакбар Рауфоглу за Southeast European Times -- 08/08/11
 
					 
						
Турция и Азербайджан по традиция са много близки партньори. [Ройтерс]
						Турският премиер Реджеп Тайип Ердоган, придружаван от голяма делегация бизнесмени и членове на кабинета, посети в края на миналия месец Азербайджан с цел подобряване на търговията и политическите връзки. Баку обаче може да се смята за единствената столица в региона, където Ердоган не е съумял да постигне резултати. 
						Връзките между двете тюркски държави винаги са били силни, често определяни дори като "една нация с две държави". Напоследък обаче сътрудничеството бе застрашено поради напрежения, възникнали във връзка с евентуалното сближаване между Турция и Армения. Баку се опасява, че това може да доведе до загуба на важни лостове за влияние в решаването на конфликта в Нагорни Карабах. 
						Липсата на споразумение за цените и транзитирането на газ също бе основен проблем между Баку и Анкара през последните две години. Турция се надява да запази транзитната си роля в проекта за газопровода "Набуко", който се конкурира с руските газови проекти за европейския пазар. Докато Баку и Анкара не могат да постигнат споразумение, Баку продължава да зависи в голяма степен от Русия. 
						Безвизовата съседска политика на правителството на Ердоган, която вече включва над 60 държави, също се натъкна на трудности с Азербайджан. 
						"Ние не сме готови за това [безвизовия режим]," каза президентът Илхам Алиев по време на съвместна пресконференция с Ердоган. 
						"Отказът на президентът Алиев да премахне изискването за визи разстройва настоящата външна политика на Турция за "нулеви проблеми със съседите", каза старши научният сътрудник Джералд Робинс от американския Институт за външнополитически изследвания. Той смята, че предизвикателствата в отношенията между Азербайджан и Турция са отражение на промяната в съответните им възгледи. 
						"Постсъветската епоха вече навърши 20 години и възникват нови политики и отношения," каза той за SETimes. "Турският "братски" манталитет се превръща в архаизъм, всяка страна си има своите интереси и прерогативи." 
						За Баку, казва той, устната подкрепа в спора за Нагорни Карабах не е довела до никаква видима промяна на място, да не говорим за несигурността, която създава евентуалното сближаване на Анкара с Армения. 
						"Надделяващият фактор обаче е спорът за транзита на каспийския нефт и взаимното усещане, че и двете страни преговарят с не толкова "братски" намерения," каза Робинс. 
						В Баку някои политици, като Иса Гамбар, председател на Партията на равенството (Мусават), най-големият опозиционен блок в Азербайджан, изпитва дълбока загриженост от охлаждането на двустранните отношения през последните години. "Това е очевидно в почти всички сфери," каза той. 
						"Това се случва заради инициатива на азербайджанското правителство," каза той за SETimes. "Тъй като нашето правителство е заинтересовано да сформира затворено общество, то не иска хората да се пръскат извън страната, дори в най-близката ни съседка, Турция," обясни той. 
						Азербайджанските демократи очакват от Анкара да бъде по-активна и отворена в области като демокрацията и човешките права в Азербайджан. "Това е наше право," каза Гамбар, добавяйки, че Турция е основната врата на страната към евро-атлантическата интеграция. 
						Арастун Оручлу, ръководител на Изследователския център Запад-Изток в Баку, откроява факторът Русия като проблем между Турция и Азербайджан. 
						"Фактът, че влиянието на Москва в Азербайджан расте през последните години, изтласква Турция навън," каза той за SETimes. 
						Междувременно представители на Анкара остават оптимисти относно бъдещето. "Вярваме, че нашите страни могат да намерят начин да се възползват от своите братски отношения и регионални възможности," каза Мустафа Кабакчъ, депутат от ПСР на Ердоган и председател на Групата за приятелство Турция-Азербайджан. 
						"Невъзможно е да си представим Азербайджан да не участва в мироподдържащите процеси на Турция в региона," каза той за SETimes, имайки предвид Армения, Нагорни Карабах и газовата политика. 
						Анкара разбира регионалната чувствителност на Баку, казва той. "Ние само искаме да ги уверим [Азербайджан], че нямаме намерение да играем ролята на големия брат за никого в региона," добави той.

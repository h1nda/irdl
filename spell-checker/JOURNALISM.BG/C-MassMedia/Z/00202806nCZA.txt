Съдът се произнесе против етническата сегрегация в училищата в БиХ
					14/05/2012
					Училищата в БиХ продължават да са бойно поле в борбата за етническо надмощие.
					От Анес Алич за Southeast European Times от Сараево – 14/05/12
 
					 
						
По системата „Две училища под един покрив“ учениците бошнаци и босненски хървати са разделени дори и през междучасията. [Анес Алич/SETimes]
						Съд в Мостар се произнесе против практиката на етническа и религиозна сегрегация в държавните училища и анализаторите смятат, че решението ще даде тласък за провеждането на радикални реформи в пренебрегваната образователна система на Босна и Херцеговина (БиХ). 
						Съдът разпореди на служителите в областта на образованието и на две училища в градовете Столац и Чаплина да премахнат сегрегацията и до септември да създадат смесени класни стаи за бошнашките и босненските хърватски деца. 
						„Организацията на училищата по етнически признак и прилагането на учебни програми на етническа основа разделя децата според тяхната етническа принадлежност и представлява дискриминационна практика“, се посочва в решението на съда. 
						Двете училища са част от мрежа от 52 училища в цялата страна, но предимно във Федерация БиХ (ФБиХ), която функционира по спорната система „Две училища под един покрив“. 
						Системата беше създадена по инициатива на мисията на ОССЕ в БиХ като временна мярка, която да насърчи хората да се завърнат по домовете си и с цел да се предотврати етническо насилие. 
						Тя беше въведена през 1999 г. в три кантона на ФБиХ, населявани от бошнаци и босненски хървати. 
						Системата премахва контактите между децата и учителите от двете етнически групи, като те имат отделни входове и материална база, учебна програма, а понякога и разписание на етническа основа. 
						В Република Сръбска завърналите се бошнаци и босненски хървати посещават съвсем отделни училища. 
						Сараевската мрежа за правна помощ „Ваша Права“ ("Вашите права") в началото на 2011 г. заведе дело за етническа дискриминация, като оспори тази практика, свързвайки я с режима на апартейд в Южна Африка. 
						„Тази дискриминация, чийто обект са децата, започва в детската градина и продължава повече от десетилетие. Ясно е, че политиците нямат никакво намерение да я променят. Целта им е да заздравят съществуващото положение, което не позволява на учениците да се смесват помежду си. Погледнато от тази гледна точка, сякаш войната никога не е свършвала“, каза за SETimes изпълнителният директор на „Ваша Права“ Емир Пърчанович. 
						В доклад от март 2011 г., публикуван от комисаря по правата на човека в Съвета на Европа Томас Хамарберг, се отбеляза, че разделението по етнически признак изглежда е по-разпространено и категорично днес, отколкото при въвеждането на системата, и водещите политици открито се застъпват за нея. 
						„Политиката на разделяне на децата според техния етнически произход може само да засили предразсъдъците и нетолерантността към другите и да способства за етническа изолация… Разделените по етнически признак образователни системи също така остават сериозна пречка за трайното връщане на разселените заради войната хора“, посочва Хамарберг. 
						Според Аида Бечирович, ръководител на офиса на фондация „Шулер Хелфен Лебен“ в БиХ, децата се разделят въз основа на тяхното име и фамилия. 
						„Техните мозъци се промиват, за да бъдат превърнати децата в националисти и фашисти. Когато те говорят, често могат да се чуят фрази, дошли от техните учители и родители“, каза Бечирович за SETimes. 
						Тя посочи, че когато децата бъдат събрани, те осъзнават, че имат еднакви цели и проблеми в живота. 
						„По-смелите деца ни казаха, че учителите и техните съученици ги наказват, ако общуват с „другите“. Всичко това изглежда нереалистично за тази част на света и времето, в което живеем“, добави тя. 
						Образованието, най-слабо реформираният сектор в БиХ, е силно политизиран микрокосмос на борбата на страната с етническото разделение и това превръща училищата в бойно поле на борбата за етническо надмощие. 
						Въпреки решението на съда обаче, Пърчанович е силно загрижен, че етническата сегрегация е твърде дълбоко вкоренена. 
						„Четири или пет поколения ученици са получили своето образование в тази "моноетническа" система. Някои млади поколения са нямали абсолютно никакъв контакт със свои връстници от други етнически групи. Те не познават историята и географията на собствената си страна. И най-важното, скоро те ще бъдат важен електорат за националистическите партии“, посочи Пърчанович. 
						В продължение на едно десетилетие международната общност призовава лидерите на БиХ да премахнат тази практика и през 2004 г. върховният представител наложи Закона за началното и средното образование, който прекрати системата „Две училища под един покрив“. 
						Министерствата на три кантона обаче отказаха да приложат закона. Няма закон, който да урежда образованието на държавно ниво. Вместо това в двете автономни области и различните кантони на ФБиХ има 13 закона. 
						Бечирович и Пърчанович заявиха, че премахването на сегрегацията може да бъде успешно само ако тази цел се преследва от специалистите в областта на образованието и ако се премахне съставената на етническа основа учебна програма. 
						„Не можем да бъдем доволни, когато съдилищата осъществяват образователни реформи по инициатива на местни и чуждестранни неправителствени организации, докато училищата се управляват от политици и ръководители на министерства без никакъв опит в областта на образованието“, добави Бечирович. 
					
				
			
					 
					
 
 

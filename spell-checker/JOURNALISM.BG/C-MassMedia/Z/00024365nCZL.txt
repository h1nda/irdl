Дел Понте заяви, че сръбски длъжностни лица пречат на арестуването на Младич
					28/10/2007
					 
						БЕЛГРАД, Сърбия -- Главният прокурор Карла дел Понте заяви в петък (26 октомври) в Белград, че Сърбия сега има политическата воля да арестува бившия босненски сръбски военен лидер Ратко Младич, макар че някои длъжностни лица спъват тези усилия. Тя настоя, че Младич може да бъде арестуван от властите в Сърбия.
						Дел Понте също призова ЕС да продължи да настоява Сърбия да подобри сътрудничеството си с международните прокурори. Тя заяви, че Съюзът не трябва да подписва Споразумението за стабилизация и асоцииране (ССА) с Белград, докато Младич не бъде арестуван и екстрадиран в Хага. ЕС, който очаква доклада на Дел Понте, отложи подписването на ССА.
						Расим Ляич, сръбският министър за сътрудничество с Трибунала, отрече представители на правителството да имат някаква представа за местонахождението на укриващия се от правосъдието военнопрестъпник. Сръбският президент Борис Тадич и премиерът Воислав Кощуница направиха отделни изявления, в които подчертаха решимостта на властите да открият Младич и други двама сърби, заподозрени във военни престъпления, които все още са на свобода. (Ройтерс, AП, AФП, ДПА - 26/10/07)

Македонската прокуратура обвини две длъжностни лица в незаконно присвояване 
					20/02/2007
					Бившият управител на Националната банка на Македония бе арестуван за издаване на фалшиви гаранции на вече фалиралата "Експорт-Импорт Банк", докато собственикът на банката е реализирал печалби от над 30 млн. евро и сега е заплашен от обвинения. 
					От Зоран Николовски за Southeast European Times от Скопие – 20/02/07 
 
					 
						
Бившият управител на Националната банка Любе Търпевски е обвинен в злоупотреби. [Томислав Георгиев]
						Две години след разкриването на финансова схема за незаконно присвояване на 4,5 млн евро македонската прокуратура повдигна обвинение срещу Любе Търпевски, бивш управител на Националната банка, и Методия Смиленски, бизнесмен и банкер в Националната банка. И двамата са арестувани и изчакват началото на делото. 
						Смиленски е обвинен в придобиване на 30,4 млн. евро чрез незаконна дейност в работата си с различни македонски компании. В случая с фалиралата "Експорт-Импорт Банк" Националната банка е отчела загуби от 16,7 млн. евро. Търпевски е заподозрян в одобряване на гаранция за Смиленски за кредит от 8,8 млн. евро от германска банка и на гаранция за 7,6 млн. евро кредит от австрийска банка, съответно през 2001 и 2002 г. 
						След фалита на "Експорт-Импорт Банк" държавата не събра своите обезпечения чрез евентуална продажба на банковите активи. Търпевски се защити публично, твърдейки, че е издал банковите гаранции с одобрението на премиера, тъй като правителството е одобрявало гаранции и за други банки. 
						През 2005 г. парламентарна комисия разследва скандала с "Експорт-Импорт Банк" и установи, че държавата е понесла загуби от порядъка на 26 млн. евро. 
						Смиленски е заплашен и от международна заповед за арест, издадена заради унищожаването на счетоводните книги в "Свети Никола". По друг случай той е обвинен в незаконно прехвърляне на собственост върху имот. 
						По друго дело съдът в Скопие обвини Смиленски във връзка с незаконни сделки с пшеница и свинско месо, извършени в съучастие с Ванчо Пеловски, бивш директор на Бюрото за стокови резерви. Смята се, че Бюрото е понесло загуби за 6 млн. евро. Предполага се, че Смиленски е накарал Пеловски да плати за 850 тона свинско месо, докато само половината от количеството е било доставено. 
						Пеловски получил кредит от "Експорт-Импорт Банк" за внос на пшеница, след което извършил доставката без публичен търг или одобрение от правителството. Според обвиненията Пеловски е внесъл 5 млн. евро по сметка на чужд гражданин в "Експорт-Импорт Банк" в Кипър. 
						В Белград, където Смиленски бе арестуван, Върховният съд на Сърбия одобри екстрадирането му в Македония. Преди месец той поиска да бъде съден в Австрия, тъй като имал австрийско гражданство. 
						Любе Търпевски е в момента под домашен арест заради здравословни проблеми и необходимост от домашни грижи.

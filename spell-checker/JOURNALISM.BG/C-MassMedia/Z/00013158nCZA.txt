Според гръцкия премиер страната е изправена пред година на големи промени
					05/01/2005
					Гръцкото правителство планира да осъществи широкомащабни реформи тази година с цел да направи икономиката по-конкурентноспособна и да сведе дефицита на страната под тавана, определен от ЕС. 
					(Атинска информационна агенция, Катимерини - 04/01/05; Dnevnik.bg - 27/12/04; Интернатионал Хералд Трибюн - 23/12/04; AП, АФП - 22/12/04)
 
					 
						
Гръцкият премиер Костас Караманлис се среща с членове на своя кабинет, за да определи приоритетите на реформата. [AФП] 
						Гръцкият премиер Костас Караманлис заяви, че 2005 ще бъде година на сериозни промени и реформи в икономиката, администрацията, образованието и здравеопазването. Тяхната цел ще бъде създаване на необходимите условия за динамично и стабилно икономическо развитие, съобщи Атинската информационна агенция във вторник (4 януари). 
						"Основната цел е конкурентноспособна икономика, която произвежда повече и създава нови работни места," цитира агенцията думите на Караманлис по време на прием в понеделник, организиран от Атинската търговско-промишлена камара. "Работим за това, ден след ден гражданите да усетят осезаеми резултати в посока подобрение на всекидневието им, " допълни той. 
						Караманлис ще проведе заседание с членовете на своя кабинет тази седмица, за да определи приоритетите във всеки сектор и идентифицира проблемите, изискващи непосредствено внимание. Според съобщения в пресата правителството планира няколко стъпки, вкл. повишение на цените и данъците, намаляване на държавните разходи, както и приемане на нов закон за развитието. 
						Министърът на икономиката и финансите Джордж Алогоскуфис, който също присъстваше на приема, заяви пред репортери, че следващите 12 месеца ще бъдат "решаващи" за страната. 
						Гърция стана неотдавна обект на силни критики от страна на финансовите органи на ЕС поради отказа си да обуздае публичните разходи, които увеличиха дефицита доста над тавана от 3 % от БВП, определен за държавите от евро-зоната. Рекордните разходи, свързани с Олимпиадата в Атина през 2004 г., не бяха единствената причина за огромната дупка в бюджета, заявиха както гръцки, така и европейски представители. 
						Цитирайки нови данни и характеристики на пазара, гръцкият всекидневник Катимерини съобщи във вторник, че бюджетният дефицит за 2004 г. може да е достигнал и дори надминал 6 %. Преди около две седмици комисарят на ЕС по финансите Хоаким Алмуния каза, че гръцкият бюджетен дефицит се очаква да бъде 5,3 % от БВП. Той също така изрази скептицизъм, че Гърция би могла да изпълни целевия си бюджетен дефицит от 2,8 % от БВП за 2005 г., който зависи от икономически растеж от 3,9 %. Определяйки и двете цифри като твърде оптимистични, представители на ЕС посочват, че дефицит от 3,6 % и растеж на БВП от 3,5 % са по-вероятни. 
						Съотношението дълг-БВП в Гърция надхвърля границата от 60 %, достигайки приблизително 112,1% в сравнение със 109,9 % през 2003 г. Според правителствените прогнози той ще остане над 100 % през следващите три години. През 2005 г. той ще бъде 111,9 %, твърдят представители на ЕС. 
						Алогоскуфис заяви в понеделник, че целта тази година е да се постигне икономически растеж и по-голяма конкурентноспособност, така че страната да може "да се справи с проблемите на безработицата и публичните финанси". Той изрази увереност в успеха на правителствената икономическа политика и в капацитета на икономиката да помогне на властите да изпълнят набелязаната цел.

Бизнес: "Пепси" проявява интерес към сръбска компания за минерална вода
					08/08/2008
					Сърбия преговаря за продажбата на „Княз Милош”, най-големият й производител на минерална вода. Още от седмицата: френски автомобилен производител ще отвори завод в България; „Стандард енд Пуърс” повиши прогнозата на Румъния. 
					 
						
[Гети Имиджис] 
						„Пепси” потвърди, че води преговори с най-голямата фирма производител на минерална вода в Сърбия, „Княз Милош”. Корпоративният директор на сръбската фирма Раде Прибичевич каза, че продажбата вероятно ще бъде завършена до края на годината, като очакваната цена на сделката може да достигне 200 млн. евро. 
						*** 
						Френският производител на части за автомобили „Монтюпе” обяви, че заводът му в Русе, България, ще започне работа на 12 септември. Съоръжението на стойност 36 млн. евро ще доставя авточасти за „Рено”, „Пежо”, „Ситроен”, "Ауди" и „Форд”. 
						*** 
						„Стандард енд Пуърс” повиши прогнозата си за инвестиционен риск на Румъния от Група 8 на 7 и понижи прогнозата за икономическа рецесия от 35-50 % на 25-40 %. Новият рейтинг отразява разширяването и технологичното усъвършенстване в банковия сектор. 
						*** 
						Измир, Турция, ще бъде между 22 и 31 август домакин на 77-ия Международен панаир, на който ще участват над 1 000 компании от близо 60 страни. Компаниите ще организират изложения на 19 различни групи изделия, каза кметът на Измир Азиз Коджаоглу. Страната - почетен гост тази година ще бъде Куба. 
						*** 
						
						Албания е отделила 37 % повече средства за тазгодишния си бюджет в сравнение с първата половина на 2007 г., заяви в понеделник (14 август) финансовият министър Ридван Боде. Заплануваните бюджетни разходи са изпълнени на 87 %, а излишъкът възлиза на 41 млн. евро. 
						*** 
						
						Косовските агенции са разходвали само 30 % от бюджетите си през първото полугодие, посочи в свой доклад финансовото министерство. Изразходвани са само 14 % от запланувания бюджет за капиталови инвестиции. 
						*** 
						
						Хърватският Съвет за защита на конкуренцията е решил да замрази финансовата подкрепа на правителството за реструктуриране на местните корабостроителни заводи. Съветът е подчертал, че правителството е решило да приватизира заводите „3 май”, „Бродосплит”, „Бродотрогир”, „Кралевица” и „Уляник” и че тези приватизации трябва да бъдат завършени преди всякакво по-нататъшното преструктуриране. 
						*** 
						
						Черна гора е спечелила 24,5 млн. евро през първото полугодие от приватизация, продажба на акции и недвижими имоти, обяви в петък (1 август) Съветът за приватизация на страната. Съветът е решил на свое заседание да предприеме стъпки за приватизацията на „Будванска Ривиера, „Улчинска Ривиера”, Института по черна металургия и други предприятия. 
						
						(Различни източници – 01/08/08 - 08/08/08)

Съд обяви присъдите на военнопрестъпниците от Вуковар
					13/12/2005
					Белградският съд за военни престъпления обяви първата си присъда. Четиринадесет души бяха осъдени на различни срокове затвор за участието си в клането в Овчара през 1991 г.
					От Игор Йованович за Southeast European Times от Белград – 13/12/05
 
					 
						
Присъдите за Вуковар са първите присъди на Съвета за военни престъпления към Белградския окръжен съд след създаването му през 2003 г. [АФП]
						Съветът за военни престъпления към Белградския окръжен съд обяви първата си присъда след своето създаване през 2003 г. В понеделник (12 декември) той осъди 14 души, които бяха признати за виновни във военни престъпления срещу хървати през 1991 г., на общо 231 години затвор. 
						Осем обвиняеми получиха по 20 години затвор, а трима -- по 15 години затвор. Обвиняемите бяха изправени пред съда заради екзекутирането без съд и присъда на хърватски пленници, които са били закарани във фермата Овчара край Вуковар и са били застреляни след завземането на града от сръбските сили. 
						Един от осъдените получи присъда от 12 години затвор, а друг -- 5 години. Единствената жена сред обвиняемите, Нада Калаба, бе осъдена на девет години затвор. Съдебният състав, председателстван от съдия Веско Кръстаич, оправда двама от обвиняемите -- Марко Любоя и Слободан Катич. 
						Всички обвиняеми са били членове на въоръжените сръбски части в Хърватия по време на престъпленията. Сръбските сили са били под командването на бившата Югославска народна армия, която е получавала заповеди от Белград. 
						Смята се, че между 3000 и 5000 души, предимно цивилни, са загинали по време на 86-дневната битка във Вуковар. Убийствата на военнопленниците са извършени в края на ноември 1991 г. Трибуналът в Хага обвини бившия кмет на Вуковар Славко Докманович, трима бивши офицери от Югославската народна армия -- Миле Мръкшич, Веселин Сливанчанин и Мирослав Радич -- и бившия председател на районната управа Горан Хаджич за престъпления, извършени по време на боевете. 
						Процесът за Овчара започна на 9 март 2004 г. Присъдата се основава главно на показанията на двама свидетели, съгласили се да сътрудничат на следствието, чиято самоличност не бе разкрита по време на процеса. 
						"Всеки ще постави под съмнение показанията на тези хора, след като самите те са извършили престъпление," каза съдия Веско Кръстаич, като добави, че тези лица са се оказали "необходимият инструмент за разкриване на подобни сериозни престъпления". 
						Командващият на териториалната отбрана на Вуковар Миролюб Вуйович и заместникът му, Станко Вуянович, получиха максимални присъди за организирането на убийствата. 
						Говорителят на Прокуратурата за военни престъпления Бруно Векарич каза пред белградските медии, че е било раздадено правосъдие. "Цялото съдебно производство бе проведено при спазване на световните стандарти, което показва, че сръбската съдебна власт може да се справи с високорискови дела като това," каза Векарич.

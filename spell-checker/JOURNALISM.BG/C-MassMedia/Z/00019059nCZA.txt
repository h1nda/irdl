Албания, Косово и Македония ще координират образованието на албански език
					27/06/2006
					В продължение на няколко години албански студенти от Македония и Косово учат в албански университети. Сега властите работят за създаване на регионална образователна програма, която да може да се използва съвместно от двете страни и от управляваната от ООН провинция.
					От Ерлис Селимай за Southeast European Times от Тирана -- 27/06/06
 
					 
						
Етническите албански студенти в Албания и Македония и провинция Косово вече използват сходни учебни програми. [НАТО]
						Образователни експерти от Албания, Косово и Македония работят по създаването на уникална образователна програма за доуниверситетско образование чрез въвеждане на общи учебници и методика в науката, литературата, историята и философията, които да могат да се използват от двете държави и от провинцията. 
						"Прилагането на тази инициатива е изпълнимо [с оглед на това, че] през последните три години е използвана една и съща учебна програма," казва албанският министър на образованието и науката Генц Поло. "Идеята е учебникът по математика за шести клас на началното училище, който се се печата в Тирана, да може да бъде използван и в Тетово (Македония) и Подуево (Косово)." 
						"Същото ще стане и с учебника по биология на албански, издаван в Скопие; той ще може да се използва в Косово, но и в Шкодра и Дуръс," каза Поло пред "Дойче Веле". 
						Група експерти вече проведоха среща за обсъждане на идеите, предложени от всички участващи страни. 
						Според министъра на образованието на Македония Азиз Положани няма пречки за прилагането на проекта в неговата страна. Той може да бъде задействан в кратък срок и ще донесе положителни, конкретни резултати, казва министърът. 
						"Ще започнем с най-елементарните и лесни предмети. После ще продължим с останалите предмети," каза Положани по време на посещение в Тирана. 
						Албанското министерство на образованието поддържа връзки с представители на международната администрация и с колегите си от Косово. Идеята за проекта бе лансирана по време на посещението на Поло в Прищина през май, когато той подписа споразумение за сътрудничество с косовския министър на образованието Агим Велиу. 
						"Част от споразумението е и за обмен на учебни програми за доуниверситетската образователна система. Трябва да работим заедно за обучението на учители и подобряване на учебниците. Целта ни е да използваме едни и същи учебници в Албания и в Косово, така че учебниците на албански език да могат да се използват както в Албания, така и в Косово," заяви Поло в Прищина. 
						Неговият косовски колега Велиу приветства инициативата и споразумението. "Това е първата стъпка към институционално сътрудничество между двете министерства," каза той.

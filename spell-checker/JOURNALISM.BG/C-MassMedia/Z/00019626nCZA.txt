Черногорският капиталов пазар привлича инвеститори от региона 
					17/08/2006
					Характеризиращ се с прозрачност и бързи парични трансфери, капиталовият пазар в добилата неотдавна независимост Черна гора се оказа особено атрактивен за инвеститорите от две други бивши югославски републики -- Хърватия и Словения.
					Анализ на Антонела Архин за Southeast European Times – 17/08/06
 
					 
						
Инвеститорите обръщат поглед към потенциала на черногорските пристанища за растеж в дългосрочен план. [AФП]
						Черногорската незавсимост даде положителен тласък на капиталовия пазар в най-новата държава в Европа. Само ден след провеждането на референдума за независимост цените на акциите на големите корпорации и фондове се устремиха нагоре и индексът "Мосте" достигна 6,4 % -- най-високото му ниво за тази година. "Еврофонд" бе лидер с увеличение от 34 %. 
						Черногорският пазар се оказа особено атрактивен за инвеститорите от други две бивши югославски републики -- Хърватия и Словения. Словенските инвеститори сега допринасят за една четвърт от инвестициите -- на стойност 200 млн. евро -- в Черна гора чрез капиталовия пазар. Междувременно хърватите също показват интерес и тяхното присъствие се очаква да нарасне. 
						Удобството е едно от основните предимства на Черна гора. Регистрацията на дружество с ограничена отговорност става за четири дни и струва 1 евро, един инвестиционен фонд се нуждае от 500000 евро капитал, а за банките е необходим начален капитал от 5 млн. евро. 
						Неотдавна придобитият суверенитет на републиката трябва да бъде положителен стимулиращ фактор и да насърчава инвеститорите, казва Роберт Знидар, съветник към Фондово-брокерската асоциация (ГБД) на "Горение" в Словения. ГБД е инвестирала в няколко компании с висока пазарна капитализация, като "Електропривреда", "Плантазе", "Пристанище Бар" и "Адриатическа корабостроителница", както и в приватизационни фондове. 
						Знидар прогнозира, че може да се очаква общо оживление на капиталовия пазар. Създаването на капиталовия пазар, първоначално предназначено да улесни програмата за масова приватизация чрез ваучери, е най-голямата реформаторска стъпка, предприета досега в Черна гора. Повече от половината население ежедневно следи движението на цените на фондовата борса и мнозина дори ипотекират домовете си и кандидатстват за кредити, за да инвестират в акции. Начините за печелене на пари в Черна гора се преобразиха напълно, казва президентът на Комисията за ценни книжа на Черна гора Зоран Джиканович. 
						На черногорския капиталов пазар функционират четири официални институции: Централната депозитарна агенция, двете фондови борси и черногорската Комисия за ценни книжа и борси. От борсите Черногорската фондова борса е собственост основно на държавни фирми, докато "НЕКС Черна гора" е основно частна. 
						Цялостната пазарна капитализация на черногорските фондови пазари възлиза на 81 % от черногорския БВП, който е на стойност 1,35 милиарда евро -- което го прави най-отворения капиталов пазар в региона. За една година акциите на "Електропривреда" са поскъпнали повече от 15 пъти, тези на "Пристанище Бар" -- 9,5 пъти, а на "Будванска Ривиера" -- близо 6 пъти. В съотношението между пазарния оборот и БВП Черна гора следва отблизо Хърватия. С изключение на приватизационните сделки оборотът по отношение на БВП е 12,2 %. 
						Според Джиканович Черна гора се радва на благоприятна инвестиционна среда с атрактивни данъчни ставки и свободен трансфер на капитали. Настоящите закони на страната не налагат ограничения върху входящите и изходящи капиталови потоци. Няма ограничения нито за местните жители, нито за временно пребиваващите. Капиталът не се облага с данък, ако се използва за бизнес. 
						Черна гора има най-ниския корпоративен данък върху приходите в региона -- 9 %. Данъкът върху печалбата от продажба на ценни книжа за юридически и физически лица е 15 %. Но печалбата от продажба на ценни книжа не се включва в облагаемата база, ако бъде реинвестирана в рамките на 12 месеца за закупуване на нови ценни книжа.

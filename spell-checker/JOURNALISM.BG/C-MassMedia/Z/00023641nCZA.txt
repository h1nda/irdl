Лайчак предупреди премиера на РС да не прави провокативни изказвания
					23/08/2007
					На премиера на Република Сръбска Милорад Додик може да му бъдат наложени санкции, ако продължава да прави изявления, които поставят под въпрос конституционния ред, каза върховният представител на международната общност в Босна и Херцеговина.
					(AП, Ройтерс, ДПА, Гласът на Америка, Служба на върховния представител - 22/08/07)
 
					 
						
Премиерът на Република Сръбска Милорад Додик. [Гети Имиджис]
						Върховният международен представител в Босна и Херцеговина (БиХ) предупреди премиера на босненската сръбска автономна област да спре да отправя провокативни забележки, ако не желае да му бъдат наложени санкции. 
						"Изявленията му, които поставят под въпрос суверенитета и териториалната цялост на БиХ, вредят на усилията, които страната полага в този момент за продължаване на реформите и интеграция в евроатлантическите институции," каза в сряда (22 август) върховният представител Мирослав Лайчак. 
						Милорад Додик, който зае поста на премиер на Република Сръбска (РС) през февруари 2006 г., е правил редица спорни изказвания, включително предложения за отцепване на автономната област. В понеделник той заяви в интервю, че РС е "постоянна" категория, докато е малко вероятно БиХ да просъществува дълго като държава. 
						"Премиерът Мирослав Додик трябва внимателно да обмисли дали желае да предизвиква международната общност с изявления, които поставят под въпрос конституционния ред в Босна и Херцеговина и Дейтънското мирно споразумение," предупреди Лайчак. Върховният представител има широки пълномощия, съгласно които има право да уволнява дори висши държавници в БиХ. 
						Международната общност "няма да толерира никакви опити за подкопаване на Дейтънското мирно споразумение и няма да остане пасивна пред провокативни изказвания и действия," каза Лайчак, който е и специален представител на ЕС в БиХ. 
						В декларация, подписана преди изборите през октомври 2006 г. в БиХ, Додик обеща, че неговият Съюз на социалдемократите "напълно ще спазва" Дейтънското споразумение и че той приема да му бъдат наложени санкции, ако не изпълнява неговите разпоредби, отбеляза Лайчак. 
						В интервю за босненския всекидневник "Дан" той разкритикува Додик и за многократните му заплахи да свика референдум за независимост в РС, чрез който тя да се отцепи от БиХ.
						Канцеларията на Додик излезе с изявление, в което се казва, че това не е целта на премиера. 
						"Но той също така призовава международната общност да се подчини на реалността и на конституцията на БиХ и да престане постоянно да я нарушава с непрекъснатите си настоявания за реформи, които биха отнели част от правомощията на сръбската република." 
						БиХ бе призована да приложи редица реформи за постигане на напредък по пътя си към интеграция в ЕС. Брюксел даде ясно да се разбере, че няма да подпише Споразумението за стабилизация и асоцииране (ССА) с БиХ, първата голяма крачка към евентуално членство в Съюза, докато политиците в страната не постигнат споразумение по реформата в полицията. 
						Лайчак каза миналата седмица, че ако до края на септември няма споразумение, ССА няма да бъде финализирано до края на тази година. 
						ЕС подчерта още необходимостта от конституционна реформа за укрепване на институционалната рамка на БиХ. 
						"Нека да сме наясно, в днешният си вид Босна и Херцеговина е държава, която не работи много ефективно и харчи прекалено много," каза Лайчак миналата седмица. Реформата в полицията обаче е на първо място в дневния ред, добави той.

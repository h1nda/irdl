За бизнеса в Югоизточна Европа
					09/10/2006
					Две балкански страни бяха включени в списъка на десетте страни, предприели най-много реформи за насърчаване на бизнеса, в последния доклад на Световната банка "Правенето на бизнес". Добра оценка са получили и бъдещите членки на ЕС България и Румъния по отношение на облекчаване условията за извършване на бизнес.
					От Георги Митев-Сантек за Southeast European Times -- 09/10/06
 
					 
						
Жена минава покрая витрина на луксозен магазин за облекло в София. Докладът на Световната Банка "Правенето на бизнес през 2007 г." дава висока оценка на България и Румъния по отношение на облекчаването на условията за извършване на бизнес. [Гети Имиджис]
						Повечето хора на Балканите ще се съгласят, че привличането на чуждестранни инвестиции е решаващо за дългосрочния растеж и просперитет, а за да се постигне това е необходимо да се създаде благоприятен бизнес климат. Оценка за напредъка на региона в това отношение се съдържат в последния доклад на Световната банка "Правенето на бизнес през 2007 г.". 
						Изготвен от Банката и клонът й за частния сектор, Международна финансова корпорация, докладът изследва тенденциите за бизнес климата в света и класира страните според извършените реформи за насърчаване и улесняване на бизнеса. Както може да се очаква от регион в период на преход, Югоизточна Европа показва отлични резултати в някои категории и лоши - в други. 
						Две страни - Хърватия и Румъния влизат в списъка на десетте страни, извършили най-много реформи, докато България и Румъния са постигнали добри резултати по отношение на улесняване на условията за извършване на бизнес. 
						Румъния е на второ място в списъка със страните, извършили най-много реформи, с напредъка, постигнат в шест от десетте категории. Страната "опрости процедурите за получаване на разрешение за строеж и създаде единна служба за обработка на молбите", отбелязва в доклада си Банката. "Докато преди предприемачите трябваше да обикалят пет различни агенции за същите процедури." 
						Освен това страната намали времето необходимо за получаване на документи за строителство, прие нови трудови разпоредби, предназначени да стимулират бизнеса да наема работници без опит и облекчи задграничната търговия, се казва в доклада на Банката. 
						Хърватия също се представя добре (7-мо място) по отношение на реформите. Правителството е съкратило времето, необходимо за регистриране на собственост от 956 на 399 дни чрез компютъризиране на данни и прехвърляне на повече права на чиновниците. То въведе единна служба за регистриране на новите компании. Тези промени изведоха страната на едно от челните места в региона по отношение на реформите. 
						Сърбия не можа да влезе в списъка на десетте страни, предприели най-много реформи през тази година, макар че миналата година тя бе лидер в световен мащаб в това отношение. Проучването за бизнеса обаче я отличи като страна, осъществила "една от най-смелите реформи", а именно облекчаването на процедурите по износа и вноса в новия й митнически кодекс. Времето, необходимо за внос на стоки бе съкратено от 44 на 12 дни. Износът на стоки сега изисква 11 дни, вместо цял месец. През границата, в съседна Македония, износът и вносът изискват съответно 35 и 32 дни. 
						
Докладът бе изготвен от Банката и нейния клон за частния сектор, Международна финансова корпорация. [Гети Имиджис]
						Втората класация, включена в доклада "Правенето на бизнес през 2007 г." е според облекчаването на условията за извършване на бизнес в 175 страни в света. Румъния се представя добре и тук, където е на 49-то място. България е на 54-то място. Двете страни, които се намират на прага на членството в ЕС се нареждат пред сегашните членки на ЕС Словения (61-во място), Унгария (66-то място), Полша (75-то място), Италия (82-ро място) и Гърция (109-то място). Гърция е само на няколко позиции пред Албания, която е 120-та и след Босна и Херцеговина (95-то място) и Македония (92-ро място). 
						Въпреки доброто си представяне по отношение на предприетите реформи, Хърватия бе на последно място сред страните от ЮИЕ по отношение на облекчаване на условията за извършване на бизнес, илюстрирайки смесицата от добри и лоши новини, които характеризират региона като цяло. 
						Като специфични показатели, докладът "Правенето на бизнес през 2007 г. "приема наредбите, влияещи върху дейността на бизнеса в 10 области: започването на бизнес, лицензирането, наемането на работници, регистрирането на собственост, получаването на кредит, защита на инвеститорите, плащане на данъци, трансгранична търгавия, прилагане на договорите и закриването на бизнес. Общо показателите се използват, за да се анализират икономическите резултати и да се направят заключения за ефективността на реформите. 
						И отново страните в преход се справят добре по някои показатели и не толкова добре по други. Например Хърватия се представи зле в категорията защита на инвеститорите. На 156-то място, тя е само на 19 позиции преди Албания. Регионалните победители в тази категория са готовите за членство в ЕС Румъния и България, и двете на 33-то място. 
						И все пак Хърватия се справя добре по отношение на прилагане на договорите, за което са необходими само 22 стъпки и 561 дни с разходи, които възлизат на 10 % от дълга. В Босна и Херцеговина, за да се събере дълг са необходими разходи, възлизащи на една пета от него. 
						В доклада също се описват процедурите за започване на бизнес. Посочва се, че те са прости и ясни в Румъния, състоят се от пет стъпки и отнемат 11 дни, като не се налага да се прави депозит, за да се получи номер за регистриране на бизнеса. Разходите по започването на бизнес в Румъния представлява едва 4,4 % от брутния национален доход (БНД,) на глава от населението. 
						В Албания започването на бизнес изисква 344 стъпки, отнема 22 дни и представлява разход от 287% от БНД на глава от населението. 
						От своя страна Македония изостава в процедурите по вноса и износа, но отбеляза напредък в друга област: кодекса на труда. Тя облекчи наредбите за срочните договори, наднорменото заплащане и заплащането при напускане. Времето, необходимо за създаването на нова компания намаля повече от двойно - от 48 на 18 дни. България също регулира процедурита за започване на нов бизнес и намали данъчното бреме за фирмите. 
						Данъците са по-ниски в Сърбия и Турция, отколкото другаде в региона, например в Румъния . В Сърбия предприемачите плащат 41 пъти и 38,9 на сто от общата печалба в данъци. В Румъния компаниите плащат 49 % от общата печалба и 89 данъци.
						Като цяло докладът прави заключението, че извършването на бизнес в световен мащаб е станало по-лесно през 2005-2006 г. с общо 213 регулаторни реформи в 112 страни, с които се съкращава времето, разходите и бюрокрацията. "Реформите трябва да облекчат бремето върху всички фирми, малки и големи, местни и чуждестранни, градски и селски", заявява един от авторите на доклада, Симеон Дянков. 
						"По този начин няма нужда да се гадае откъде ще се появи следващият бум в работните места. Всеки бизнес ще има възможност да процъфтява."

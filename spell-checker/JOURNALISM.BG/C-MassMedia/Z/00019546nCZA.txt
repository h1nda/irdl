Македония се очиства от пластмасовите опаковки
					10/08/2006
					Благодарение на амбициозна програма за рециклиране незаконно изхвърляните отпадъци са все по-рядка гледка по македонските реки, езера и гори.
					От Зоран Николовски за Southeast European Times от Скопие - 10/08/06
 
					 
						
Около 1500 тона пластмасови шишета се очаква да бъдат събрани до края на годината. [Гети Имиджис]
						По-чиста и приветлива околна среда е крайната цел на проект за рециклиране на отпадъци в Македония. Близо 1500 тона опаковки от полиетилен терефталат -- използвани основно за пакетиране на храни и напитки -- ще бъдат събрани за рециклиране до края на годината. 
						Американската агенция за международно развитие (USAID), която е спонсор на проекта, е избрала седем копании и една НПО за изпълнението му. Близо 700 тона пластмасови опаковки вече са събрани, обработени и превърнати в нови опаковки за износ за Китай и Турция. Цената на рециклираните изделия е между 400 и 500 евро на тон. 
						Сега хората имат мотивация да събират шишетата и да ги предават срещу заплащане за вторични суровини. "Събирачите на шишета", както вече са известни, обикновено се насочват към сметищата по протежение на главните пътища и в горите или край малките села, където няма организирано сметосъбиране. 
						Инициативата е толкова успешна, че хората започват да се шегуват със внезапното изчезване на пластамсовите опаковки. Например Дебърското езеро доскоро се покриваше с пластмасови шишета при всяко покачване на нивото на р. Радика. Притокът на вода след поройни дъждове пренасяше в езерото отпадъците от незаконните сметища по бреговете на реката. Докато събирачите на шишета се трудят усърдно, това явление може да стане част от миналото. 
						"Вероятно всеки има какво да спечели от това, а най-важното е, че пластмасовите отпадъци в Македония се изчистиха успешно само за няколко месеца. По-добра формула не можеше да бъде измислена," казва жител на Тетово. 
						Пунктове за събиране на отпадъци има в Скопие, Кратово, Куманово и Тетово. Сега Американската агенция за международно развитие планира да разшири проекта в сътрудничество с местните власти. Успехът на този проект може да даде положителен тласък на инициативи за рециклиране и на други видове отпадъци, в т. ч. метални и текстилни. 
						Използването на рециклирани продукти не е новост в Македония, но липсваха съоръжения за преработка. В резултат на това отпадъците, които биха могли да се рециклират, отиваха на сметището. Неотдавна властите предприеха нови стъпки за популяризиране на рециклирането, включително ползването на платнени, а не на найлонови торбички.

Осъждането на журналист на лишаване от свобода поражда загриженост за свободата на медиите
					08/05/2012
					Заведените дела и нападенията срещу журналисти поставят Черна гора на последно място в региона по отношение на свободата на печата.
					От Катица Джурович за Southeast European Times от Подгорица -- 08/05/12
 
					 
						
Журналистът Петър Комненич отказа да плати наложената от съда глоба или да потърси президентско помилване, след като беше осъден за клевета. [Вести]
						Според черногорски и международни групи за защита на медийната свобода в Черна гора тя е под атака, след като съдът в Подгорица издаде присъда от четири месеца лишаване от свобода срещу журналиста Петър Комненич за клевета, но някои НПО работят за подобряване на ситуацията. 
						Комненич беше осъден за статия в седмичника "Монитор" през 2007 г., в която твърди, че държавните прокурори са поискали полицията незаконно да постави под наблюдение няколко старши съдии. 
						Съдия Ивица Станкович осъди Комненич за клевета, а съдът произнесе присъдата през февруари 2011 г. Той трябваше да плати глоба от 3 000 евро или да лежи четири месеца в затвора. 
						Само месеци след осъждането на Комненич правителството прие закон, декриминализиращ клеветата, определяйки я като гражданско нарушение. 
						"Последните заплахи срещу журналисти и физически нападения срещу тях са примери, че справедливостта и свободата на изразяване в Черна гора са оставени на заден план", каза за SETimes Веселин Радулович, адвокат на Комненич. 
						Съдебните процеси и физическите нападения са причината Черна гора да е на последно място в региона по отношение на медиите. 
						В момента има 15 възбудени съдебни дела срещу черногорски журналисти, но много повече журналисти са били глобени. 
						Според "Репортери без граници" за периода 2011-2012 г. Черна гора е на 107-о място от 179 държави. Албания е 96-а, Македония 94-та, Косово е на 86-о място, България и Сърбия са на 80-о. Гърция остава на 70-о място, докато Хърватия е на 68-о, Босна и Херцеговина на 58-о, а Румъния на 47-о. 
						В случая с Комненич Радулович твърди, че присъдата се основава на лъжливи показания от съдия Станкович. 
						Радулович обясни, че защитата е представила всички доказателства в съда, включително разпечатка на разменените имейли и изявление на замесен съдия, но папката е изчезнала по време на процеса. 
						Комненич обжалва присъдата, Върховният съд посъветва по-долната инстанция да замени лишаването от свобода с общественополезен труд, но съдът отхвърли предложението и на 18 април потвърди, че Комненич ще лежи в затвора. 
						"Присъдата е окончателна. Единственият начин да се замени е президентско помилване", заяви Радулович. 
						Комненич каза пред медиите, че няма намерение да иска помилване, нито да плати глобата от 3 000 евро, тъй като само си е вършил работата. 
						Министерството на правосъдието на Черна гора заяви, че уважава независимостта на съда и издадената присъда, но трябва да се защитава и насърчава свободата на словото и на печата. 
						"Ние разглеждаме присъдата срещу Комненич в по-широк контекст - като едно от недовършените дела, които затормозяват съдебната система и обществената среда по пътя на Черна гора към ЕС. Министерството на правосъдието и човешките права подготви законопроект на нов закон за амнистия, който дава на президента известна свобода на действие и правото да помилва дадено лице, без това да е поискано от него", заяви Ана Радушинович, говорителка на правителството. 
						Въпреки това развитие по случая председателят на Асоциацията на черногорските журналисти Новица Джурич каза, че организацията е изпратили петиции до властите с искане да се защитават журналистите и медийната свобода, но без резултат. 
						"За първи път в историята на черногорската журналистика журналист ще бъде пратен в затвора за това, което е написал", каза Джурич за SETimes. 
						Наскоро бизнесмен от Подгорица заплаши публично кореспондента на белградския всекидневник "Преса" Марко Милачич да не включва името му в статия, а бодигардът му нападна Милачич. 
						През март разследващата журналистка Оливера Лакич беше пребита пред дома си в Подгорица, след като беше написала поредица от статии относно бизнес практиките на тютюневата фабрика "Тара" в Мойковац, както и на "Монтенегро Тобако Къмпани". 
						"Основателят и редактор на черногорски всекидневник беше убит, един беше бит, седем журналисти бяха нападнати физически миналата година, коли на телевизия "Виести" бяха подпалени няколко пъти, но нито един от тези случаи и престъпления не беше разкрит", каза за SETimes Миряна Радович от черногорската НПО "Хюман Райтс Екшън".
						НПО предложи на правителството нов закон, който да се прилага в случаите, когато на журналисти се пречи да си изпълняват задълженията, основан на съществуващите закони, защитаващи държавните служители. 
						"Вместо да увеличи правната защита, съществуващият закон е против журналистите", каза тя. 
						Правителството все още не е отговорило на предложението, добави тя. 
					
				
			
					 
					
 
 

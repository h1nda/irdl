Гръцки и турски високопоставени лица си размениха обвинения във връзка със самолетната катастрофа 
					25/05/2006
					 
						АТИНА, Гърция -- Гърция и Турция се размениха критични бележки в сряда (24 май) във връзка със сблъсъка във въздуха на турски и гръцки бойни самолети по-рано тази седмица. Гръцкият президент Каролос Папуляс заяви, че Турция се е държала "неприемливо", докато гръцкият премиер Костас Караманлис предупреди, че подобни действия са несъвместими с аспирациите на Турция за членство в ЕС. Междувременно турските военновъздушни сили излязоха с изявление, в което се твърди, че техните самолети са се намирали в средиземноморското въздушно пространство, когато пътят им е бил пресечен и са били "преследвани" от два гръцки бойни самолета F-16. Гръцките самолети са нарушили "правилата на Международната организация за гражданска авиация и правилата на ангажираността", се казва в изявлението. 
						Други новини - Турските власти изключиха възможността за саботаж като причина за опустошителния пожар в сряда на международното летище в Истанбул. Кюрдска бунтовническа групировка пое отговорността за пожара, но изглежда, че причината е късо съединение в електрическата мрежа. По-голямата част от карго районът на летището е унищожена, като щетите възлизат на милиони, но жертви няма. (AФП, Ройтерс, AП, Фокус - 25/05/06; Turks.US, TurkishPress.com, AП - 24/05/06)

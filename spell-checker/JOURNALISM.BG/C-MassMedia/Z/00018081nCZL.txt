Представители на ЮНМИК и премиерът на Косово осъдиха нападението над сръбски младеж в Митровица 
					30/03/2006
					 
						ПРИЩИНА, Косово, Сърбия и Черна гора -- В сряда (29 март) ръководителят на ЮНМИК Сьорен Йесен-Петерсен и полицейският комисар на ЮНМИК Кай Витруп осъдиха нападението над сръбски младеж в северната част на Митровица по-рано тази седмица. Йесен-Петерсен каза, че е шокиран и дълбоко съжалява за инцидента. Витруп каза, че следователите от ООН имат запис на нападението с нож, което е станало на моста между двете части на етнически разделения град. Той добави, че двама косовски полицаи могат да бъдат уволнени за това, че не са реагирали адекватно. 
						Също в сряда косовският премиер Агим Чеку осъди нападението и призова съответните власти да изправят извършителите пред правосъдието. Жертвата, 19-годишният Милосав Илинчич, все още е в болница. (РТС, Танюг, KosovaLive - 29/03/06)

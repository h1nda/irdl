Сърбия-Черна Гора предприема нови стъпки за подобряване на сътрудничеството с Хага
02/05/2003
Властите в Сърбия-Черна Гора наредиха на военнослужещите да задържат лицата, обвинени във военни престъпления, които открият на територията на армейските обекти, и да съобщават всякаква информация за издирваните от Трибунала на ООН. С тази мярка правителството се стреми да разсея подозренията, че армията укрива заподозрени, заяви министъра на отбраната Борис Тадич.
(Дойче веле - 02/05/03; АФП, Ройтерс, Радио Б92 - 01/05/03)
 
 
Правителството на Сърбия-Черна Гора нареди на армията в четвъртък (1 май) да арестува лицата, издирвани от Трибунала на ООН за военните престъпления в Хага. Военнослужещите са задължени да задържат всеки, който е обвинен от Трибунала и се намира на територията на армейските обекти. В заявлението на министерството на отбраната се подчертава, че нареждането се отнася до целия професионален персонал, както военен, така и цивилен.
"Когато открият някой от обвиняемите на територията на военен обект, военен автомобил, военен самолет или кораб, професионалните военнослужещи са задължени да действат съгласно правилата и да го задържат", се казва в заповедта, като се уточнява, че става въпрос за всички заподозрени, независимо от техния ранг и пост. Арестуваните следва да бъдат държани в армейските поделения до предаването им на органите на вътрешните работи.
Заповедта задължава военния състав да съобщава незабавно на командването в най-близкото военно подразделение или институция всякаква информация, с която разполага за заподозрените. В нея също се подчертава, че неизпълнението на заповедта ще се счита за грубо нарушение на военната дисциплина.
Министърът на отбраната Борис Тадич заяви, че целта на тази мярка е да се разсеят подозренията, че армията укрива заподозрени, в частност Ратко Младич, и да отстрани потенциално препятствие по пътя към членство в международните програми, като програмата на НАТО Партньорство за мир.
Тадич каза, че очаква от Младич да се предаде и добави, че иначе ще бъде арестуван и предаден на Трибунала, ако бъде намерен на сръбска територия. Бившият босненско-сръбски генерал бе обвинен за участието в избиването на повече от 7000 младежи и мъже край Сребреница през 1995 г.
Тадич каза, че очаква също да се предаде и Веселин Сливанчанин, който е един от тримата офицери обвинени за убийството през 1991 г. край Вуковар на около 200 хървати и други несръбски жители.
В други новини, бившият сръбски президент Милан Милотинович е подал молба в Трибунала на ООН за временно освобождаване на свобода, докато се подготвя делото. Неговият адвокат Джон Ливингстон е изтъкнал, че Милотинович е проявил добра воля, като се е предал доброволно след изтичане на мандата му на президент. Той е представил писмо от бившия премиер Зоран Джинджич, в което се дава висока оценка на приноса на Милотинович за мирния преход към демокрация в Сърбия. Адвокатът също е посочил факта, че бившият президент е прекарал операция на сърцето, и е отбелязал, че подготовката на защита му у дома ще намали натоварването върху здравето му.

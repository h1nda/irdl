Ръководителят на ЮНМИК приветства новото правителство на Косово
					24/03/2005
					Като подчерта необходимостта от прилагане на демократичните стандарти, ръководителят на ЮНМИК Сьорен Йесен-Петерсен приветства избирането на ново правителство на Косово начело с премиера Байрам Косуми.
					(AП, Ройтерс, Би Би Си, Си Ен Ен, Гласът на Америка, РСЕ/РС, МИА, Радио Б92, Пресцентър на ООН - 23/03/05)
 
					 
						
Новият премиер на Косово Байрам Косуми положи клетва в сряда (23 март). [Лаура Хасани]
						В свое изказване от сряда (23 март) ръководителят на ЮНМИК Сьорен Йесен-Петерсен приветства избирането на ново правителство на Косово начело с премиера Байрам Косуми. Определяйки събитието като знак за засилване на политическата зрялост в Косово, той похвали институциите на провинцията за спазването на принципите на демокрацията при сформирането на новия кабинет след оставката на бившия премиер Рамуш Харадинай по-рано този месец. 
						120-местното събрание на Косово одобри Косуми и новото правителство -- коалиция между Демократичната лига на Косово (ДЛК) и Алианса за бъдещето на Косово (АБК) -- със 71 гласа "за" и 36 "против". 
						Косуми, на 45 г., е заместник-председател на АБК и е бил министър на околната среда в кабинета на Харадинай. Бивш активист на студентските движения, той е осъден на 15 години затвор през март 1981 г. за участие в демонстрации. Освободен е, след като излежава почти десет години от присъдата си. 
						През 1993 г. Косуми оглавява Парламентарната партия на Косово, основана от Ветон Сурои, сегашният ръководител на опозиционната партия ОРА. Считан за умерен политик, той участва в делегацията на Косово на мирната конференция в Рамбуйе в началото на 1999 г., на която според твърденията е бил похвален за своята съсредоточеност и целенасоченост. 
						При полагането на клетва в сряда Косуми обеща да продължи работата на своя предшественик и да работи за изпълнението на демократичните стандарти -- включително върховенство на закона, демократични институции, права на малцинствата и безпристрастна правна система -- определени от международната общност като условие за започване на преговорите за окончателния статут на Косово. 
						За юни е насрочен преглед на напредъка на провинцията по изпълнението на стандартите. 
						В своето изказване Йесен-Петерсен отбеляза, че е необходимо да се постигне напредък преди прегледа. "Разполагаме с по-малко от три месеца преди следващата оценка на изпълнението на стандартите и е особено важно новото правителство да се опре на усилената работа, извършена през последните няколко месеца, да поддържа набраната скорост и да се съсредоточи върху приоритетните стандарти," каза ръководителят на ЮНМИК в Брюксел в сряда. "Трябва да постигнем още по-голям и по-бърз напредък по тези стандарти, които са свързани с подобряване на условията на живот на малцинствата, особено на косовските сърби," добави той. 
						В Брюксел Йесен-Петерсен се срещна с генералния секретар на НАТО Яп де Хоп Схефер, който потвърди, че оперативната мощ на КФОР в Косово ще бъде запазена. Ръководителят на НАТО отбеляза, че ситуацията в Косово продължава да бъде "нестабилна" и основна задача на силите на КФОР остава сигурността. Той отново повтори призива си за пълно участие на сърбите в процеса на децентрализация.

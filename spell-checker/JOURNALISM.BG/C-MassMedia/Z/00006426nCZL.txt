Сърбия ще засили сътрудничеството си с Трибунала на ООН
30/03/2003
 
БЕЛГРАД, Сърбия-Черна гора -- Сръбският премиер Зоран Живкович заяви в събота (29 март), че законът за сътрудничество с Трибунала на ООН за военни престъпления вероятно ще бъде преработен с цел улесняване процедурите по екстрадиране на заподозрените. Очаква се новият централен парламент да се събере следващите седмици, за да преразгледа Чл.39, който забрани екстрадирането на официално обвинените лица след приемането на първоначалния закон през април 2002 г. Живкович съобщи, че президентът Светозар Марович също подкрепя предложените промени.
Също в събота, Живкович обяви постигнатия успех в борбата против организираната престъпност. Позовавайки се на извънредното положение, наложено по-рано този месец след убийството на Зоран Джинджич, Живкович заяви за радио Б92, че след още няколко ареста "ще можем да кажем, че организираната престъпност в Сърбия е победена".
Според други новини, полицията в Сърбия издирва Мира Маркович, съпругата на Слободан Милошевич, във връзка с предполагаемата й роля в отвличането и убийството на бившия сръбски президент Иван Стамболич. Неговите останки бяха открити миналата седмица заровени в яма. Според длъжностните лица, Маркович вероятно се крие в Русия. Те обявиха, че ще издадат международна заповед за задържането й, ако откаже да се върне в страната. (AП, ABM, Ройтерс, Б92, БиБиСи, Taнюг, ФоНет, РТРС - 29/03/03)

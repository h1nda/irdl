България и Сърбия и Черна гора опростяват процедурите за граничен контрол 
					05/05/2005
					Миналия месец България и Сърбия и Черна гора се споразумяха да опростят процедурите за граничен контрол на пътническите и товарни влакове, преминаващи от едната страна в другата. 
					От Светла Димитрова за Southeast European Times от София -- 05/05/05
 
					 
						
Железопътната гара в сръбския град Димитровград ще действа като граничен пункт от 1 януари 2006 г. [Архив]
						Миналия месец България и Сърбия и Черна гора подписаха споразумение за създаване на първия общ граничен пункт и ж. п. гара на Балканите. Целта на споразумението, подписано на 15 април, е значително да се намали времето, което в момента е необходимо на пътническите и товарни влакове за преминаване от едната страна в другата. Очаква се също да се увеличи и товарният трафик по маршрута Белград-София-Истанбул. 
						Споразумението за процедурите за граничен контрол и железопътен трафик бе подписано от българския заместник-премиер и министър на транспорта и съобщенията Николай Василев и от сръбския министър на капиталовите инвестиции Велимир Илич. Българският и сръбският премиер - Симеон Сакскобургготски и Воислав Кощуница - присъстваха на церемонията по подписването в сръбския граничен град Димитровград. 
						Железопътната гара в Димитровград, която ще бъде обновена и модернизирана, ще заработи като общ българо-сръбски граничен пункт на 1 януари 2006 г. 
						В момента един пътнически влак изминава разстоянието от Белград до София за около 9,5 часа. От следващата година пътниците ще достигат до своята дестинация само за 6 часа, тъй като вече няма да се налага да преминават през четири различни проверки, които отнемат от три до четири часа. След като промяната бъде осъществена на практика, общи екипи от полицейски и митнически служители от двете страни ще извършват проверките само в една операция, която ще отнема не повече от 30 минути. Също така се очаква да се намали и престоят на товарните влакове на границата от 12 на 5 часа. 
						Български и сръбски експерти предвиждат значително увеличаване на товарния трафик по маршрута Белград-София-Истанбул от Паневропейски коридор № 10 в резултат на опростяването на процедурите за граничен контрол. Високопоставени служители от София смятат също, че е вероятно да нарасне и броят на чуждестранните туристи, пътуващи с влак до българските черноморски курорти. 
						Сърбия и Черна гора бе третата страна по брой на туристите, посетили България през 2004 г., когато почти 577 000 нейни граждани предпочетоха да прекарат почивката си в България. 
						Двете ж. п. линии, разположени паралелно една на друга, символизират пътищата на двете страни към прогреса, модернизацията и Европа, е казал на церемонията в Димитровград Сакскобургготски, цитиран от Българската телеграфна агенция. Според Кощуница инициативата е показала, че границите в Югоизточна Европа могат да се отворят и че в региона могат да се създадат европейски граници. 
						През последните две години се наблюдава значително подобрение на търговското и икономическото сътрудничество между България и Сърбия и Черна гора, се казва в изявление на българското правителство. Обемът на двустранната търговия е скочил средно с 50 %, като е достигнал почти 309 млн. евро през 2004 г.

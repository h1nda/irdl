МС: "Съдебните заседания за Косово ще започнат през декември"
					30/07/2009
					Международният съд съобщи в сряда, че държавите, желаещи да участват в публичните заседания относно законността на косовската независимост, трябва да го уведомят до 15 септември. Заседанията ще започнат на 1 декември.
					(AФП, Ройтерс, ДПА, Би Би Си, Бета, Б92, Макфакс, Информационен център на ООН, Международен съд - 29/07/09)
 
					 
						
МС ще се произнесе дали миналогодишната декларация за независимост на Косово е била в съответствие с международното право. [МС]
						Публичните заседания относно законността на едностранната декларация за независимост на Косово ще започнат на 1 декември, обяви в сряда (29 юли) Международният съд (МС). 
						Желаещите да участват в тях трябва да уведомят съда до 15 септември. 
						ООН и членуващите в нея страни, както и "авторите" на декларацията за независимост на Косово, след това ще имат възможност да представят своите изявления и коментари по въпроса по време на публичните заседания в главната сграда на съда в Хага. 
						На 8 октомври 2008 г. Общото събрание прие резолюция на Сърбия, с която тя иска мнението на МС за това дали едностранният ход на Косово е бил в съответствие с международното право. Два дни по-късно казусът бе внесен в най-висшата съдебна инстанция на ООН, известна още като Световен съд. 
						На косовските власти, ООН и страните членки бе даден срок до 17 април да предадат писмените си изложения по делото. Според изявление на МС от сряда Чехия е сторила това първа, следвана от тридесет и пет други страни, членки на ООН. 
						Албания и Румъния са единствените балкански страни, освен Косово и Сърбия, предали свои изложения. 
						 Медийни репортажи през април съобщиха, че генералният секретар на ООН Бан Ки Мун е предал досие от 2 900 страници с документи и други материали по въпроса, някои от които датират от март 1998 г. 
						МС постави 17 юли като краен срок, в който ООН, страните членки и Косово могат да внесат писмени коментари по внесените от тях изложения. 
						Косово и 14 от всичките 36 страни са внесли такива коментари. 
						Косово обяви независимостта си от Сърбия на 17 февруари 2008 г. и досега е признато от 60 държави, между които 22 от 27-те членки на ЕС, Австрия, Канада, Япония и Съединените щати. Босна и Херцеговина е единствената бивша югославска република освен Сърбия, която не го е сторила. 
						Белград твърди, че Косово е неразделна част от Сърбия. В неотдавнашно интервю за предаването "Светът тази вечер" на "Би Би Си Радио 4" сръбският външен министър Вук Йеремич каза, че иска да преговаря с властите в Прищина, обещавайки да бъде "много гъвкав". Изказването му намекна за евентуална промяна в позицията на Белград. 
						Запитан дали той би признал Косово, ако част от територията му бъде върната на Сърбия, Йеремич каза: "Не искаме да изключваме каквито и да било варианти. Трябва да седнем на масата и да видим какво ще стане." 
						Като всички консултативни мнения, издадени от МС, решението му по косовския въпрос няма да има задължаващи последствия. Ето защо никоя от страните, признали досега младата държава, няма да бъде задължена да промени решението си, дори ако съдиите на ООН отсъдят, че декларацията й за независимост не е в съответствие с международното право.

Освобождаването на заложниците предизвика вълни от въпроси в Румъния 
		21/06/2005
		Интриги обгръщат седемседмичното изпитание на тримата румънски журналисти, които бяха отвлечени в Ирак, като някои дори предполагат, че в историята са замесени и членове на бившата комунистическа "Секуритате". 
		(AФП - 14/06/05; Скотсмън - 27/05/05; Би Би Си - 12/06/05; 23/05/05; 28/04/05) 
 
		 
			
Румънският президент Траян Бъсеску (в средата), заедно със заложниците Сорин Мишкоч (вляво), Овидиу Оханесян (втория вляво) и Мари-Жан Йон, които празнуват пристигането си в Букурещ на 23 май. [Гети имиджис]
			Драмата се разигра в продължение на седем седмици: трима румънски журналисти и техният преводач бяха задържани от екстремисти в предградие на Багдад и заплашени с екзекуция. Кризата със заложниците доведе до бдения на "Унивеситетския площад" в Букурещ и на други места, призиви от страна на мюсюлманската общност в Румъния, както и до интензивни преговори. А в крайна сметка, твърдят прокурори, това се оказа хитро замислен номер с обрати, в които според някои са замесени агенти на отдавна разформированата "Секуритате", тайната комунистическа полиция. 
			Всичко започна на 28 март, когато румънският президент Траян Бъсеску бе на посещение в Багдад. Мари-Жан Йон, Сорин Думитру Мишкоч и Овидиу Оханесян, както и американският им преводач от иракски произход, Мохамед Монаф, бяха отвлечени, след като интервюирали тогавашния временен премиер на Ирак, Ияд Алауи, и други лица. По-късно четиримата заложници се появиха в няколко разпокъсани видеоматериала, излъчени от арабската мрежа "Ал Джазира". Първо похитителите поискаха 800-те румънски войници да напуснат Ирак. След време исканията им започнаха да включват големи суми пари. От началото до края на кризата Букурещ твърдеше, че няма да преговаря. В крайна сметка 55 дни изминаха, преди журмналистите да бъдат освободени и върнати у дома, където ги очакваха шумни тълпи от доброжелатели. 
			Това стана на 22 май. По-малко от седмица след това румънски прокурори обявиха, че отвличането е било организирано от Монаф и бизнеспартньора му от сирийски произход, Омар Хайсам, един от най-богатите хора в Румъния. За двамата бяха издадени заповеди за арест по обвинения в тероризъм. Според прокурорите Хайсам е бил обект на разследване за финансови злоупотреби и се е надявал на по-снизходително отношение, ако успее да "договори" успешното освобождаване на заложниците. 
			Хайсам отхвърля подобни обвинения. Той твърди, че Монаф е открил възможност за бизнес в Багдад и е предложил да заведе там няколко журналисти, които да направят реклама. След отвличането Хайсам каза, че похитителите са се свързали с него с искания за откуп. Той твърди, че в началото президентът Бъсеску го е помолил да използва контактите си в Багдад, за да спаси заложниците. 
			Но румънското разузнаване също се включи на ранен етап. По непотвърдени сведения правителството е работило с араби, вербувани преди години от "Секуритате" на бившия диктатор Николае Чаушеску, като ги е помолило да разговарят със старите си познати в Близкия Изток. 
			Миналата седмица в Париж румънският премиер Калин Попеску Търичану потвърди, че разузнавателната агенция на страната е спомогнала за освобождаването на друга журналистка, отвлечена в Ирак преди месеци -- Флоранс Обна. Тя и иракският й преводач бяха накрая освободени на 11 юни. Макар че румънските журналисти казват, че са били затворени заедно с нея в Ирак в продължение на седмици, Обна избягваше да отговаря на въпроси за тях по време на пресконференцията си на 14 юни. "Ситуацията е деликатна … не мога да говоря за румънците," каза тя. 
			В Букурещ някои се съмняват в участието на бивши членове на "Секуритате", като вместо това твърдят, че Сирия е изиграла решаваща роля в освобождаването на заложниците. Попитан дали Дамаск е имал някакво участие, Търичану каза само, че било "жалко", че Букурещ през последните години е "занемарил" добрите връзки, изградени от Чаушеску с арабския свят.

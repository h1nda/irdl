Сериозни обвинения изплуваха на втория процес срещу Харадинай
					28/11/2011
					Защитен свидетел твърди, че бившият премиер на Косово е участвал пряко в мъчения и убийства, докато е бил командир на АОК.
					От Биляна Пекушич за Southeast European Times от Белград -- 28/11/11 
 
					 
						
Бившият министър-председател на Косово Рамуш Харадинай, Идриз Балай и Лахи Брахимай при първоначалното им явяване пред Трибунала в Хага. [Ройтерс]
						При показанията си миналата седмица пред МНТБЮ в Хага защитен свидетел на обвинението даде показания, че бившият министър-председател на Косово Рамуш Харадинай, Идриз Балай и Лахи Брахимай са измъчвали и екзекутирали сръбски и ромски пленници в лагера "Ябланица" през 1998 г. 
						Свидетел 81, който описа себе си като бивш член на "Армията за освобождение на Косово" (АОК), заяви, че Харадинай е пребил един сърбин и двама роми, докато Балай им е отрязал ушите, а Брахимай е продължил да ги бие с бейзболна бухалка. 
						След мъченията според свидетеля Харадинай е казал на Балай и Брахимай: "Заведете ги в Дреница" - закодирана заповед да се убият затворниците. 
						"Заведоха ги в сградата, която служеше за болница, и след 15 минути ги изкараха мъртви", каза той. 
						Брахимай, добави свидетелят, му е показвал и други затворници в мазето на къща. "Имаше двама ромски младежи, един сърбин, две жени и двама възрастни мъже..., те бяха вързани, в недобро състояние и имаха рани." 
						Досега нито един свидетел не беше дал толкова изобличаващи показания срещу Харадинай и другите двама обвинени бивши негови подчинени от АОК. 
						"Дори един свидетел, който е наблюдавал директно събитията, за които Харадинай, Балай и Брахимай са обвиняеми, може да бъде достатъчен да промени първоначалната присъда, издадена от съда", заяви за SETimes председателят на асоциацията на сръбските журналисти Лиляна Смаилович. 
						Фактът, че обвинителите са избрали да доведат този свидетел в съда, показва, че те смятат показанията му за доста надеждни", каза тя. 
						Соня Бисерко, президент на Сръбския хелзинкски комитет за правата на човека, заяви пред SETimes, че МНТБЮ изглежда решен да стигне до дъното на този случай. 
						"Чрез повторен процес и довеждане на свидетел Трибуналът показа, че прави всичко по силите си, за да установи истината. Продължаването на процеса ще покаже дали Свидетел 81 има доказателства за твърденията си, или не може да се разчита на него, както твърди защитата на Харадинай", каза тя за SETimes. 
						Адвокатът на Харадинай, Бен Емерсън, се отнесе скептично към показанията, заявявайки, че свидетелят е измислил твърденията си. 
						"[Той] никога не е бил член на АОК и не е бил в Ябланица", заяви Емерсън. Той посочи несъответствията в показанията, дадени от свидетеля по различно време. 
						"Може и да съм направил грешки, но то е, защото се страхувах. Вие посочихте фамилията ми тук, все още ме е страх и е нормално да направя грешки", отвърна свидетелят. 
						Уплахата на свидетеля беше причина апелативната камара към Трибунала - за първи път в историята на съда - да нареди повторен процес по шест от общо 37 обвинения, повдигнати срещу Харадинай. 
						На първия процес, който приключи през април 2008 г., Харадинай и Балай бяха освободени поради липса на доказателства, докато Брахимай беше осъден на шест години затвор. Много свидетели отказаха да дадат показания поради страх за собствената си сигурност. 
						Повторният процес започна на 18 август, но един ключов свидетел, Шефчет Кабаши, отново отказа да свидетелства. Той беше обвинен в неуважение към съда. 
						След това Кабаши се яви пред Трибунала и заяви, че не може да си спомни предишните си изявления. Той добави, че "е късметлия, че е още жив".

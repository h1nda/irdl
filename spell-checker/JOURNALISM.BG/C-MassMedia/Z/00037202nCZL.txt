ЮЛЕКС заяви, че обвиненията на Марти няма да бъдат разследвани без доказателства 
					27/01/2011
					 
						БРЮКСЕЛ, Белгия -- Няма да започне разследване срещу което и да било от споменатите в доклада на докладчика на Съвета на Европа Дик Марти лица, ако не бъдат намерени доказателства, заявиха в сряда (26 януари) представители на Брюксел във връзка с обвиненията в трафик на човешки органи. „Всеки прокурор основава разследванията си на доказателства, когато внася случай в съда. Например в случая с доклада на Марти ние се нуждаем от доказателства”, заяви Мая Кочиянчич, говорителка на ръководителката на външната политика на ЕС Катрин Аштън. 
						Говорителят на ЮЛЕКС Блерим Красничи бе на същото мнение. „ЮЛЕКС гледа на подобни обвинения твърде сериозно, затова ние изпратихме две писма до г-н Марти, в които го молим да предостави факти, доказателства и информация. До момента не сме получили никакви доказателства,” каза той.
						Властите в Косово и в Албания поискаха от правоналагащата мисия на ЕС да поеме евентуалното разследване по случая. Във вторник Парламентарната асамблея на Съвета на Европа (ПАСЕ) прие доклада на Марти и призова за незабавно, пълно и независимо разследване на обвиненията. (Кохавижън, Клан Косова, РТК, Телеграфи - 26/01/11)

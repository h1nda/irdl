Италианска екстремистка групировка пое отговорността за смъртоносното нападение срещу румънски граждани от ромски произход 
					20/08/2007
					 
						РИМ, Италия -- Италианска екстремистка групировка, наричаща себе си "Въоръжена група за етническо прочистване", пое отговорността за нападението срещу румънски граждани от ромски произход в Ливорно на 11 август, в което четири деца загинаха при пожар. В писмо до в. "Тирено", цитирано от румънските медии в понеделник (20 август), групата - досега непозната на властите - твърди, че целта й е да прочисти Италия от всички роми. Тя предупреди, че ще има още по-сериозни нападения, ако те не напуснат страната до няколко седмици. 
						Hotnews.ro предаде, че това не е първото нападение срещу роми в Италия. Миналия декември бяха подпалени няколко незаконни лагера, обитавани от румънски роми. (Hotnews.ro, Евениментул Зилеи, Гъндул, Котидианул - 20/08/07)

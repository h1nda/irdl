СВП ще увеличи натиска върху поддръжниците на Караджич в Република Сръбска
17/01/2003
 
САРАЕВО, Босна и Херцеговина (БиХ) -- Службата на върховния представител (СВП) и БиХ планират мерки за оказване на натиск върху мрежата от поддръжници на военния лидер на босненските сърби Радован Караджич. Говорителят на СВП Джулиан Брайтуейт заяви в четвъртък (16 януари), че се предвиждат санкции за онези, които помагат на заподозрения във военни престъпления да се движи свободно из Република Сръбска (РС) вече седем години след подписването на Дейтънското мирно споразумение.
В други новини, ръководителят на правителствената служба на РС за връзки с Трибунала на ООН за военни престъпления, Деян Милетич, съобщи в четвъртък, че трибуналът е одобрил започването на съдебни процеси срещу деветима души, босненци и хървати, обвинени във военни престъпления. Ще бъдат започнати и процеси срещу няколко сърби, обвинени в престъпления против католици, извършени по време на войната. (Източници на СВП, ХИНА, РТРС - 17/01/03)

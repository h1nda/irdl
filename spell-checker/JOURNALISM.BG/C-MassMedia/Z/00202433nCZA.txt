В региона предвиждат въвеждане на химична кастрация, за да се ограничи педофилията
					13/03/2012
					Поради нарастващия брой на деца, станали жертви на сексуално насилие, властите обмислят алтернативни наказания.
					От Паул Чокою за Southeast European Times от Букурещ -- 13/03/12 
 
					 
						
Новият закон в Молдова, който прави задължителна химичната кастрация за тези, които насилват деца до 15-годишна възраст, се обсъжда в целия регион. [Ройтерс] 
						Закон, който прави химичната кастрация задължителна за онези, които насилват деца до 15-годишна възраст, гласуван в молдовския парламент в началото на март, е последната стъпка, предприета в региона, където дебатът за педофилията и отговорът на обществото към проблема придобиват все по-големи размери. 
						Законодателите в Кишинеу твърдят, че искат да избегнат превръщането на страната в рай за тези, които търсят секс туризъм, след значителното нарастване на случаите на педофилия през последните години. Съветът на Европа обаче разкритикува този ход. 
						"Комисията против изтезанията към Съвета на Европа (КПИ) заявява в докладите си, че по принцип лечение с антиандроген трябва да се прилага само по собствено желание и след пълен психиатричен и медицински преглед. Както при всяко друго лечение, необходимо е от съответното лице да се вземе предварително свободно и информирано писмено съгласие. Тези лица трябва да могат да оттеглят съгласието си по всяко време. Никое лице не трябва да бъде подлагано на натиск, за да приеме лечение с антиандроген", посочва Съветът в изявление за SETimes. 
						Подобен дебат се разгоря миналото лято в Румъния след трагичен случай в югозападния град Жимболия, където 10-годишно момиче беше сексуално насилено, а след това убито от свой съсед. През ноември сенатът на Румъния одобри законопроект, който предвижда химична кастрация на педофил, осъден за престъпление при утежняващи обстоятелства. Когато излезе от затвора, педофилът ще бъде наблюдаван чрез GPS устройство за период от време, определен от съдията. Законопроектът трябва да бъде одобрен от долната камара. 
						"Педофилията може да се превърне във феномен. Сегашните наказания, които са в сила, вече не са достатъчни; те вече не водят до очакваните резултати; следователно има нужда от алтернативни наказания", заяви за SETimes Стефан Пирпилиу, депутат от Демократично-либералната партия, който внесе законопроекта за химичната кастрация в парламента. "В същото време подобни наказания ще намалят с времето големия брой деца, използвани в трафика на хора", заяви той. 
						Колкото до критиките за нарушаване на човешките права, Пирпилиу смята, че с времето нещата ще се променят. "Те трябва да знаят, че премахването на вътрешните граници в Европа води до нов социален феномен. След време международните форуми ще мислят различно, докато подобни закони ще се подобряват и накрая ще влязат в общото европейско право", каза той. 
						През февруари 2011 г. в Турция беше внесен законопроект от група депутати от управляващата ПСР. Той предвижда химична кастрация на педофили и изнасилвачи чрез принудително прилагане на намаляващи тестостерона лекарства, за да се намали сексуалната активност. Според законопроекта първи случай на изнасилване ще се наказва със затвор. При повторен случай ще бъде пусната в действие процедура за химична кастрация. 
						Това предложение обаче, причинило спорове дали е нарушение на човешките права, не спечели голяма подкрепа и беше свалено от дневния ред. Адвокатката и активистка за правата на жените Хюля Гюлбахар не е съгласна с нито едно наказание, свързано с нарушаване на целостта на човешкото тяло. "Това не е полезно решение", заяви тя за SETimes. "Решението на този проблем е в премахването на всички пораждащи насилие механизми в социалната структура." 
						Според Гюлбахар педофилите трябва да бъдат лекувани от лекари и психолози, когато това се изисква, докато останалите престъпници трябва да бъдат вкарвани в затвора. "Докато държавата на всеобщото благосъстояние отслабва, ще има много по-малко желание да се финансира лечението на подобни болести с държавни средства, което подтиква властите към използване на подобни методи", обясни тя. 
						Все пак, според професор Ерси Абаджъ Калфоглу, първият турски професор по съдебна генетика и основателка на първия кризисен център при изнасилвания в страната, това е медицинска мярка, състояща се от лечение с хормони, която може да бъде прекратена по всяко време. "В светлината на конкретните доказателства в повечето случаи се приема, че изнасилванията са престъпления, които обикновено се случват за втори път", каза Калфоглу за SETimes, признавайки, че подобни химични намеси могат да премахнат желанието за повторно извършване на сексуални престъпления. 
						"Все пак от съществена важност е съответните власти да получат съгласието на престъпника, в противен случай би било нарушаване на човешките права", каза тя. 
						В Сърбия случай на изнасилване през февруари, включващ двама непълнолетни, накара политиците да потърсят изменения в наказателното право и въвеждане на химичната кастрация. "Отказваме да водим диалог за доброволна кастрация, което е практика в някои европейски държави, защото никой, който изнасилва, не трябва да има право да бъде питан за кастрация", заяви за SETimes Бранислав Лечич, председател на Християндемократическата партия. 
						Междувременно сръбското министерство на правосъдието работи по други изменения, които ще позволят регистрирането на педофили и изнасилвачи. Това доказателство ще помогне на полицията и центрове за социален патронаж да наблюдават поведението им след излежаване на присъдата. "Експертите ще наблюдават потенциалната опасност от повтаряне на престъплението и ще вземат мерки, за да го предотвратят", обясни за SETimes Слободан Хомен, държавен секретар в министерството на правосъдието.
						Подобни мерки се предвиждат и в Македония. Имената на 68 македонски граждани, осъдени за сексуални посегателства срещу деца, ще бъдат публикувани в интернет. През януари парламентът прие закон за специален регистър на педофилите, даващ на властите три месеца да изготвят списъка. Регистърът ще съдържа снимки и всякакви лични данни на осъдените педофили. Правителството очаква този списък да засили борбата срещу педофилията в страната. 
						
						Менешке Токяй от Истанбул, Биляна Пекушич от Белград и Биляна Лаймановска от Скопие участваха в написването на този репортаж. 
					
					
				
			
					 
					
 
 

Турция и ЕС отвориха преговорната глава за данъчното облагане
					01/07/2009
					 
						БРЮКСЕЛ, Белгия -- Във вторник (30 юни) в Брюксел Турция и ЕС започнаха преговорите по нова преговорна глава, за данъчното облагане, като част от присъединителния процес на Анкара. Главата за данъците е единадесетата отворена до този момент. Главният преговарящ на Турция Егемен Багъш каза на пресконференция, че ЕС трябва да спазва своите задължения. "Турция е готова да играе играта според правилата й, но когато се въвеждат нови правила по време на играта, това, естествено, поражда реакции", подчерта той и повтори, че Турция няма да приеме нищо по-малко от пълноправно членство.
						Други новини от вторник -- Еврокомисарят по правосъдието Жак Баро обеща, че Европейската комисия ще предостави финансова помощ на Турция, за да й помогне да спре притока на нелегални имигранти. "Ние ще направим всичко възможно да убедим Турция да се бори с мрежите за незаконна имиграция и това включва оказване на финансова помощ", каза Баро пред журналисти по време на посещение в Атина. "Не можем да допуснем Турция да си затваря очите пред трафикантите на хора, които експлоатират желаещите да емигрират", добави той. (Анадолска информационна агенция, Хюриет, АФП, Ройтерс, АП, ДПА - 30/06/09)

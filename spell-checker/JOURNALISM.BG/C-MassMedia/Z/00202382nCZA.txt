Фалитът на унгарската авиокомпания се отразява негативно на Югоизточна Европа
					23/02/2012
					Пътниците са най-потърпевши от внезапния фалит на голяма регионална авиокомпания. 
					От Мухамет Брайшори за Southeast European Times от Прищина -- 23/02/12
 
					 
						
Унгарската авиокомпания "Малев" прекрати дейността си в началото на февруари поради невъзможност да плаща задълженията си. [Ройтерс] 
						Пътниците от Югоизточна Европа имат по-малък избор и плащат повече за полетите си, откакто унгарската авиокомпания "Малев" прекрати дейността си, казват пътническите агенти. 
						"Малев" беше конкурент на "Луфтханза Груп" в региона, която работи с по-високи цени, и предлагаше добри връзки до Северна Европа и Съединените щати", каза за SETimes Шчипе Хабиби от пътническата агенция "Юли" в Прищина. 
						Хабиби каза, че този месец се забелязва покачване на цените на билетите на другите компании. 
						"Има покачване на цените на полетите до Северна Европа, Близкия изток и Северна Америка, най-вече до дестинации, до които "Малев" също предлагаше полети, но не можем да направим нищо, за да го предотвратим; това зависи от въздушните превозвачи", заяви Хабиби. 
						"Малев", която от години губеше пари, беше национализирана отново преди две години, когато се провали опитът компанията да функционира като частна. Тя обяви фалит малко след като Европейската комисия нареди на компанията миналия месец да върне близо 100 млрд. форинта (344 млн. евро) незаконно получена държавна помощ, от която тя се е ползвала от 2007 г. 
						Градският съд в Будапеща обяви на 14 февруари компанията в несъстоятелност и нареди нейното ликвидиране. 
						"Опитахме се да й дадем тласък, доколкото можем, за да може тя да продължи да лети, но това е краят", заяви пред репортери унгарският министър-председател Виктор Орбан, когато компанията обяви фалит. "Не можем да продължаваме с това без риск да загубим самолетите, които са в чужбина." 
						Дритан Балай, собственик на пътническата агенция "Адриатик Тирана Травъл" и авиационен експерт, каза за SETimes, че правителствата трябва по-добре да предпазват пътниците при полети. 
						"Европа в момента е в дълбока криза, а докладите сочат, че много компании ще фалират; правителствата [на Албания и Косово] трябва да вземат мерки, които да предпазят пътниците, а освен това пътническите агенции, които имат договори с превозвачи, трябва да настояват да не се вдигат цените", заяви Балай. 
						Балай каза, че малкият брой регионални въздушни превозвачи прави пазара атрактивен за европейските превозвачи. 
						"Албания, Македония, Черна гора и другите държави имат малък брой превозвачи, които не отговарят достатъчно на нуждите на пътниците, докато Косово няма свой превозвач. Това кара европейските превозвачи да се оглеждат в региона и да си играят с цените, тъй като не виждат конкуренция", каза Балай. 
						Той добави, че сръбската ЮАТ и Турските авиолинии могат да предоставят възможности. 
						ЮАТ може да бъде алтернатива, Турските авиолинии също, но първата, поради политически причини, няма полети до Прищина, докато Турските авиолинии имат достатъчен капацитет да обслужват пространството, освободено от "Малев", заяви Балай. 
						От Летище Будапеща заявиха в изявление, че повече от 20 дестинации, обслужвани от "Малев", няма да бъдат заместени от други компании, включително повечето полети в Западните Балкани. 
						Внезапният фалит на "Малев" остави много пътници объркани. Шефчет Хюсени е трябвало да промени плановете си, след като полетът му с "Малев" от Прищина до Швеция е бил отменен. 
						"Не ни казаха достатъчно навреме; за мен беше изненада, тъй като летях често с "Малев". Когато чух новината, отидох до пътническата агенция, но те не можеха да направят нищо. Купих нови, по-скъпи билети и семейството ми [пътува отделно], защото местата вече бяха резервирани", каза Хюсени за SETimes. Той все още очаква обезщетение от "Малев". 
						Арта Красничи, студентка от Косово, която учи в Будапеща, каза за SETimes, че фалитът на "Малев" ще й се отрази, когато трябва да пътува до родната си страна. 
						"Преди, [когато] пътувах с "Малев" до Прищина, това беше директен полет, който не беше толкова скъп, но сега вече няма да имам връзка от Будапеща до Прищина и трябва да вземам други полети със спирания, което ще струва повече", каза Красничи. 
						"Малев" е втората европейска авиокомпания, която прекратява дейност през тази година. Испанската авиокомпания "Спанеър С.А." спря работа през януари след провал на сделка с Катарските авиолинии.

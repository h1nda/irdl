В Белград -- свят на вкусовете
					17/06/2010
					На първия в сръбската столица фестивал на храните и напитките времето бе палещо, а някои от ястията - още по-палещи.
					От Бояна Милованович за Southeast European Times от Белград -- 17/06/10 
 
					 
						
Крепостта "Калемегдан" в Белград бе домакин на първия Белградски фестивал на храните и напитките. [Никола Барбутов/SETimes] 
						Дори и палещите температури, които достигнаха близо 40 градуса по Целзий, не попречиха в събота (12 юни) и неделя на хиляди белградчани да дегустират в старата градска крепост "Калемегдан" традиционните сръбски специалитети, японски, гръцки или австрийски ястия. 
						Петнадесет от най-добрите ресторанти в столицата показаха своите кулинарни специалитети на първия Белградски фестивал на храните и напитките, редом с различни производители на храни и винарски изби. 
						 "Нашата цел е да достигнем качеството на подобни събития, провеждани в Лондон и Дубай. Посетителите наистина имат с какво да задоволят сетивата си - ястия от различни райони, както и добри домашни вина или вината с традиционно високо качество от Тоскана," каза за SETimes директорът на фестивала Йелена Петрович. 
						Посетителите можеха да опитат суши в "Икки Бар" или да се насладят на гръцки дюнери "гирос" в "Байрън Фудс". Или пък можеха да си изберат нещо по-близко и познато. 
						 "Ресторант "Трапеза" предлага традиционни ястия от кухните на историческите сръбски династии," каза главният готвач Драган Лукич за SETimes. "Имаме агнешки кебапчета, агнешко готвено в гювеч и някои малко по-модерни ястия от международната кухня, като кордон бльо или пиле терияки." 
						
Най-добрите ресторанти на града показаха своите кулинарни предложения. [Никола Барбутов/SETimes]
						Ястията на щанда в съседство изглеждаха така, сякаш са приготвени от някоя сръбска баба, която не се интересува от микровълнови печки или тостери. 
						"Бакина Кухиня" ["Кухнята на баба"] произвежда здравословна храна по традиционен начин, обяснява Весна Предич, застанала пред импровизирана печка с дърва. Този семеен бизнес също така изнася различни видове конфитюр и айвар [популярна балканска лютеница от печен червен пипер] на чуждите пазари. Всичко е приготвено без съвременна преработка; то е здравословно и вкусно," каза Предич. 
						Поради жегата дегустацията на тортила с пушена сьомга, октопод и бобена салата от щанда "Фиш енд Бар" се оказа добър избор. 
						 Други, без да ги е грижа за жегата, нямаха проблем да вкусят и от лютите и пикантни гозби. 
						 "Да, горещо е, но няма причина да не се опитат австрийските наденички," каза Милош, на 16 г., за SETimes. Той учи в средното училище по обществено хранене и ще стане майстор готвач в един от белградските ресторанти. Драгана, на 23 г., и Петър, на 25 г., са дошли на фестивала по различни причини. "Обичам гръцката храна и обичам гироси," казва Драгана. 
						"Не мога да ям в тази жега; ще трябва да намеря някой бирен фест," отговаря Петър. 
						Организаторът на събитието, Белградската туристическа организация, казва, че фестивалът ще се превърне в традиция.

18/01/2012
					Списание "Нешънъл Джиографик" хвали Босна и Херцеговина за възможностите за планинско колоездене там. Други бизнес новини: според прогнозите хърватската икономика ще се свие, а в Атина се провеждат още стачки срещу строгите икономически мерки.
					 
						
"Древните планински маршрути за кервани, които са свързвали планинските градове в продължение на векове, сега образуват божествена обща система от маршрути за любителите на екстремното колоездене", споре списание "Нешънъл Джиографик". [AFP]
						
						Босна и Херцеговина (БиХ) е включена в списък на най-добрите десет дестинации за приключенски туризъм в света за 2012 г., изготвен от списание "Нешънъл Джиографик". Страната, единствената на Балканите, попаднала в класацията, е пропоръчана заради прекрасните си възможности за планинско колоездене. 
						*** 
						
						Гърция и Кипър може да постигнат сделка за свързване на електропреносните си мрежи, обяви на 11 януари гръцкият министър на околната среда, енергетиката и климатичните промени Георгиус Папаконстантину. Правителството в Атина "ще разгледа финансовите и техническите аспекти на свързането на Кипър и [остров] Крит с възможност за свързване на Крит с континентална Гърция" в опит да се повиши сигурността и да се увеличат доставките, каза той.
						*** 
						Дъблинската нефто- и газодобивна компания "Сан Леон Енърджи", която държи 75% дял в "Блок Дуръс" край брега на Албания, съобщи във вторник (17 януари), че последните 3D данни са разкрили големи петролни и газови залежи в тази област. Според оценките в доказаните нефтени системи на Дуръс може да има над 1 милиард барела петролен еквивалент. От "Сан Леон" обявиха, че приемат оферти за дял в албанския лиценз на компанията. 
						*** 
						
						Хърватската икономика вероятно ще се свие с 0,2% през 2012 г., прогнозира Централната банка в сряда (11 януари). Банката смята, че икономиката отново ще отбележи растеж през 2013 година. Междувременно в понеделник (16 януари), броени дни преди референдума за влизането на Загреб в ЕС, президентът Иво Йосипович каза, че се очаква присъединяването към Съюза, планирано за юли 2013 г., да подсили изпадналата в стагнация икономика на страната. 
						*** 
						Хиляди протестиращи и стачкуващи срещу ограничителните икономически мерки парализираха Атина във вторник (17 януари), когато представители на ЕС и МВФ пристигнаха за разговори като част от усилията за договаряне на спасителен пакет на стойност 130 милиарда евро. Междувременно частните кредитори, които са ключова част от международните усилия за спасяване на страната, в понеделник предупредиха, че властите в Атина трябва спешно да намерят начин да преодолеят мъртвата точка в преговорите по плана за частично опрощаване на дълга на страната. 
						*** 
						Рейтинговата агенция "Стандард и Пурс" намали кредитния рейтинг на Кипър с 2 пунка в петък (13 януари), от BBB на BB+, като за основание посочи дълбоките политически, финансови и парични проблеми в еврозоната и обвързаността на кипърската финансова система с изптващата тежки затруднения гръцка икономика. Кипърският финансов министър Кикис Казамиас критикува решението на агенцията като "произволно и неоснователно". 
						*** 
						
						Македонският министър на икономиката Валон Сарачини се срещна със своя турски колега Зафер Чаглаян, представители на Истанбулската търговска камара и Турската индустриална и бизнес асоциация (TUSIAD) в Истанбул в четвъртък (12 януари), за да обсъди начини за засилване на икономическите връзки между двете страни. Сарачини представи текущите проекти и реформи на своето правителство, насочени към подобряване на привлекателността на страната за инвеститорите.
						*** 
						Хиляди българи се събраха в няколко големи града в събота (14 януари), за да изразят протест срещу плановете на правителството да позволи сондажи за шистов газ в една от най-плодородните области в североизточната част на страната. Протестиращите искаха мораториум върху така нареченото "хидроразбиване", твърдейки, че то може да отрови подземните води, да предизвика земетресения и да причина сериозни здравословни проблеми за хората. Правителството даде лиценз за тестове за шистов газ на американската енергийна компания "Шеврон" през юни, надявайки се да намали силната зависимост на България от руските доставки. 
						*** 
						
						Сръбското правителство прие пакет от мерки в четвъртък (12 януари), целящи да подпомогнат финансите на страната. Министърът на икономиката и регионалното развитие Небойша Чирич обяви програма в размер на 30 милиона долара, която да предостави подкрепа на икономиката под формата на заеми чрез сръбския Фонд за развитие. 
						
						(Различни източници -- 11/01/12-18/01/12)

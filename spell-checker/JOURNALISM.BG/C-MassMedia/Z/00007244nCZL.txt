България и Турция обсъждат подновяване на доставките на електроенергия
10/06/2003
Турция преустанови временно вноса на българско електричество през април, като обвини България, че не изпълнява ангажиментите си по силата на споразумението "електричество срещу инфраструктура". В понеделник официални представители на двете страни проведоха продължителни преговори в Анкара с надеждата да излязат от задънената улица.
(БНН, Новините, Анадолска агенция- 10/06/03; Дау Джоунс, Медиапул, Дневник, Новините, БТА - 09/06/03)
 
 
Български и турски официални представители постигнаха съгласие, че прилагането на споразумението "електричество срещу инфраструктура", сключено през 1998 година, трябва да продължи. След 12-часови разговори в понеделник (9 юни) те заявиха, че преговорите по конкретните параметри на сделката ще бъдат подновени след десет дни.
Турската компания ТЕТАШ преустанови временно вноса на българско електричество на 21 април, като излезе с твърдения, че България не изпълнява своите ангажименти. Съгласно споразумението Турция следва да внесе 33.7 киловатчаса електричество на стойност 1.5 млрд. щ.д. от България за десетгодишен период ( т.е. до края на 2008 година).
В замяна турски компании следва да вземат участие на стойност съответно 300 и 220 млн.. щ.д. в строителството на водноелектрическата каскада Горна Арда и магистралата Марица.
В усилие да решат спорните въпроси българският министър на енергетиката Милко Ковачев и министърът на регионалното развитие Валентин Церовски заминаха за Анкара в понеделник за разговори с турския министър на енергетиката и природните ресурси Хилми Гюлер и с други официални лица. Те се срещнаха и с премиера Реджеп Тайип Ердоган и го увериха, че проблемите могат да бъдат преодолени.
Съобщава се ,че Ердоган е призовал и двете делегации да потърсят решения във възможно най-кратки срокове, така че прилагането на междуправителственото споразумение да може да продължи.
Съобщава се, че България е готова да обсъжда промени в графика, но не и в общите количества на договорираните доставки на електричество. Според Ковачев всяка промяна в цената, при която България продава електричество на Турция ( понастоящем 3.5 евроцента за киловатчас) трябва да се отрази върху обема на българските инвестиции в двата инфраструктурни проекта.
Износът на електричество е много важен източник на приходи за България, която е получила около 250 млн. евро през миналата година от износа на 6.2 млрд. киловатчаса електроенергия за страните от региона. Повече от половината от годишния износ е за Турция.
Церовски е казал, че сега първо съответните компании на двете държави трябва да постигнат съгласие по конкретните параметри за бъдещите доставки на електроенергия. След това могат да започнат преговорите по инфраструктурните проекти.
Скоро след подписването на споразумението Джейлан, турската компания, която бе определена по договора за изпълнител на двата проекта, банкрутира. В търсене на друга компания, която да поеме проекта Горна Арда, България проведе разговори с италианския енергиен гигант Енел. Анкара обаче настоява проектът да се изпълни от турска компания.

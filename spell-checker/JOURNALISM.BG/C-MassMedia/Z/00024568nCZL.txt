Сърбите и етническите албанци отхвърлиха идеята за "неутрален статут" на Косово
					15/11/2007
					 
						БЕЛГРАД, Сърбия -- Тройката от посредници в преговорите за окончателния статут на Косово ще предложи на провинцията да се даде "неутрален статут", когато преговарящите екипи на Белград и Прищина се срещнат следващата седмица. Волфганг Ишингер, представителят на ЕС в преговорите, каза в сряда (14 ноември), че една от целите на това предложение би била нормализиране на отношенията между Сърбия и Косово, след като преговорите приключат на 10 декември. 
						Представители и на двете правителства обаче отхвърлиха идеята. Сръбският министър за Косово Слободан Самарджич каза в сряда, че Косово трябва да остане провинция на Сърбия, макар и със широка автономия. "Това е неделима и неотемна част от територията на Сърбия", заяви той. Президентът на Косово Фатмир Сейдиу също отхвърли идеята. "Съдбата на Косово е независимост и влизане (в ЕС). Ние няма да приемем никакво решение, което по един или друг начин изключва независимостта на Косово", каза той. (Гласът на Америка, Танюг, Зери, Синхуа, Б92, Бета, РТС, Вечер, АФП, РСЕ, Телеграфи, РТК - 14/11/07; АП, АФП, Ройтерс, Дойче Веле - 13/11/07)

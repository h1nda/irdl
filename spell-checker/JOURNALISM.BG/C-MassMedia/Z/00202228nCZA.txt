Субсидии дават тласък на жилищния сектор
					09/01/2012
					В условията на нарастваща нужда от жилища програмите на държавните банки за субсидии и заеми при благоприятни условия могат да се окажат решение, носещо ползи за всички.
					От Мишко Талески за Southeast European Times от Скопие – 09/01/12
 
					 
						
Строителният бум в Македония получава подкрепа от държавните жилищни субсидии. [Мишко Талески/SETimes]
						Македонското министерство на финансите планира за следващите четири години две програми, които ще помогнат на хората да получат жилище, поставяйки началото на нов подход към засилващия се регионален проблем с недостига на жилища. 
						От влизането в сила на закона за жилищните субсидии на 1 януари са подадени 1500–2500 молби, каза за SETimes говорителката на министерството на финансите Ивана Билбиловска, като допълни, че за привличането на повече кандидати ще бъдат използвани официални съобщения и реклами. 
						По първата програма за субсидии половината от месечния размер на ипотечните вноски ще се субсидира през първите пет години от 20-годишните ипотеки. По втората програма правителството ще субсидира 50 % от стойността на ипотеките за строителство на нови жилища или закупуване на апартамент до 50 000 евро. За да се избягнат спекулативни сделки с жилища и да се обхванат хората в нужда, на участниците в двете програми ще бъде забранено да отдават имотите под наем. 
						Осем банки са се съгласили да участват в двете програми, като предлаганият от тях лихвен процент по ипотеките не трябва да надвишава 4,99 % през първите три години и 5,5 % през следващите пет години. 
						Айладин Далипи, директор на „ПроКредит Банк“, каза за SETimes, че въпреки че банката все още се намира в подготвителната фаза, тя ще участва в проекта на правителството. 
						„Банковият сектор високо цени инициативата, тъй като тя облекчава процеса на придобиване на жилища“, заяви той, като добави, че това също така улеснява дейността на банковия сектор. 
						Далипи посочи, че ипотечните заеми ще се отпускат в съответствие с банковите принципи, които отчитат кредитните възможности на лицата съобразно техния доход. В случай на неизпълнение, заяви той, апартаментът или жилището могат да се използват като обезпечение. 
						Според Държавния статистически институт през септември миналата година са издадени с 21 % по-малко строителни разрешения в сравнение с предходната година. 
						Никола Велковски от Македонската търговска камара отдава спада в жилищното строителство на отдръпването на хората в очакване на програмата за държавно субсидиране. 
						„Гражданите се пазеха от покупки през този период, защото искаха първо да видят какви са ползите и предимствата от новия правителствен проект. През следващите няколко години ще има сериозен ръст в строителния сектор, но неговият размер ще зависи от интереса на купувачите. При всички случаи това ще даде тласък на икономиката“, заяви Велковски. 
						Велковски отбелязва, че през период на висока несигурност на валутните пазари и страхове от настъпването на края на еврото купуването на недвижим имот се смята за най-сигурната инвестиция. 
						„Много хора, които държат парите си „под дюшека“, сега ще инвестират в къща или апартамент заради виждането, че това е по-сигурна инвестиция от влагането на средствата в банка“, заяви той, като добави, че целта на закона за субсидирането е да се помогне на младите хора. 
						За разлика от Македония, където търсенето на недвижими имоти нараства, ситуацията в региона е различна. Рецесията в Хърватия доведе до драстичен спад в търсенето на нови жилища. 
						Само в Загреб на пазара се предлагат 10 000 апартамента, за които при настоящите цени няма купувачи, което кара експертите да смятат, че цените на недвижимите имоти ще паднат през 2012 г. 
						В Сърбия търсенето на жилища напоследък нараства. Според експертите много сърби смятат, че инвестициите в недвижими имоти са по-безопасни в сравнение с банковите влогове в чуждестранна валута. 
						Това накара сръбското правителство да разгледа възможността да последва примера на Македония, като разшири своята програма за субсидии. 
						Министърът на околната среда, минното дело и пространственото планиране Оливер Дулич наскоро заяви, че правителството ще увеличи субсидиите и ще понижи лихвите, за да увеличи търсенето на жилища. 
						„През 2011 г. отпуснахме [23,8 хиляди евро за субсидии], но през 2012 г. ще отпуснем [11,4 млн. евро]. Ако има търсене на ипотеки, ще отпуснем още [4,7 млн. евро] през първата половина на годината“, заяви Дулич.

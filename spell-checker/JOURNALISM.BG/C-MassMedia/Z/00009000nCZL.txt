САЩ възстановяват нормалните си търговски отношения със Сърбия-Черна Гора
10/11/2003
След десет години на търговски санкции Вашингтон възстанови постоянните си нормални търговски отношения със Сърбия-Черна Гора
От Душан Кошанович за Southeast European Times в Белград - 10/11/03
 
 
След повече от едно десетилетие нормалните търговски отношения между САЩ и Сърбия-Черна Гора ще бъдат възстановени от 1 декември по силата на постановление, подписано от американския държавен секретар Колин Пауъл. Това решение възстановява статута на постоянни нормални търговски отношения(ПНТО), който страната загуби през 1992 г. в резултат от конфликтите в бивша Югославия и политиката, следвана от режима на Милошевич.
Американската администрация създаде прецедент, упълномощавайки държавния секретар Пауъл да подпише постановлението. Според някои източници тази стъпка е била предприета поради пречките, на които проектозаконът, съдържащ постановлението за статут на ПНТО, се е натъкнал в американския Сенат. Отлагането не бе свързано със Сърбия-Черна Гора. Тъй като Конгресът нямаше възражения срещу него, президентът оторизира Пауъл да подпише постановлението.
Още пет държави- Афганистан, Куба, Лаос, Северна Корея и Виетнам - нямат статут на ПНТО
Според изявление на администрацията мярката цели да стимулира търговията и икономиката на Сърбия. Макар че отношенията се затоплиха след отстраняването на Слободан Милошевич, външната търговия все още не е достигнала равнището от 90-те години на миналия век. Пред Югославия да загуби статута си на НПТО, САЩ бяха нейният пети най-голям чуждестранен търговски партньор. За сравнение през първите осем месеца на 2003 г. общата външна търговия се равняваше на скромните 116,9 млн. щ.д., като сръбският износ за САЩ се изчисляваше едва на 8,4 млн. щ.д.
Сръбският премиер Зоран Живкович приветства американското решение, определяйки го като знак за голям напредък, който ще стимулира американските инвестиции на сръбския пазар. "Това създава условия за навлизане на сръбските продукти при 20%-но намаление на вносните мита и затова очаквам, че това ще насърчи американските инвестиции в Сърбия, но също така и ще увеличи сръбския износ, " каза той.
Според премиера най-непосредствено ефектът от промяната на статута ще се почувства върху износа на производителя на огнестрелно оръжие за развлекателни цели "Застава" за американския пазар. Сръбският министър на търговията Слободан Милосавлевич добави, че САЩ са демонстрирали значителен интерес към сръбските фармацевтични и мебелни предприятия и че той очаква в бъдеще сръбски износ и на месо и месни произведения.

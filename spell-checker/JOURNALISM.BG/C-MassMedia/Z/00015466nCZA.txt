Румънски икономисти размишляват върху ефекта от "тежката лея"
					03/08/2005
					Инфлацията в Румъния продължава да спада, но цените на горивата и обществените услуги, наред с въвеждането на новата валута, доведоха до по-висок от очаквания процент.
					От Разван Амарией за Southeast European Times от Букурещ -- 03/08/05
 
					 
						
Управителят на Румънската национална банка Мугур Изъреску предупреди, че процентът на инфлацията може да се окаже по-висок от прогнозния. [AФП]
						В продължение на няколко поредни години Румъния бе страната с един от най-високите инфлационни проценти в региона, като цените растяха почти всяка седмица. Напоследък инфлацията отбеляза спад, а 2005 г. ще е първата година, в която тя се задържа на едноцифрено число.
						Ентусиазмът от този икономически успех обаче бе донякъде засенчен от предположения, че този процент няма да бъде толкова нисък, колкото бе предвидено първоначално.
						"Възможно е процентът на инфлацията за 2005 г. да бъде 7,5 вместо 7 %," заяви Мугур Изъреску, управител на Румънската национална банка, в телевизионно интервю. Някои прогнози на МВФ предвиждат инфлация от 8,2 % за тази година -- значително по-висока от определените от правителството като цел 6 %.
						 Неотдавнашните увеличения на цените в някои сектори, особено на горивата и обществените услуги, се разглеждат като основна причина за по-висок от очаквания инфлационен процент. Цената на природния газ се е увеличила четири пъти от януари насам. Електричеството сега струва с 10 % повече, отколкото в началото на годината.
						 Валутната реформа също изигра своята роля. На 1 юли от румънската лея (ROL) отпаднаха четири нули. Наречена "тежка лея", новата валута (RON) подтикна някои търговци на дребно да закръглят цените си нагоре. В един букурещки магазин например хлябът, който преди струваше 5300 ROL, сега се продава за 0,55 RON. В местен супермаркет клиентите трябва да извадят от джоба си 17 RON за килограм месо вместо предишните 165000 ROL. 
						 Някои наблюдатели смятат, че общият ефект от въвеждането на новата валута би трябвало да е незначителен. "Това бе техническа процедура, не толкова сложна, колкото приемането на еврото в някои страни от ЕС," каза пред ежедневника Aвереа икономистът Даниел Даяну. Други обаче подозират, че валутната промяна ще доведе до нарастване на инфлацията. Проучване на "Оксфорд бизнес груп" заключи, че е "твърде вероятно" цените да се повишат след въвеждането на "тежката лея", макар и само за ограничен период от време.
						Инфлацията бе основен икономически проблем непосредствено след падането на бившия комунистически режим, когато скочи на 170 % през 1991 г., 210 % през 1992 и 256 % през 1993 г. Процентът започна да спада през 1998 г., като достигна 15 % до 2003 г. и едва 3,8 % през първите пет месеца на тази година. Властите се надяват да ограничат инфлацията през 2006 г. до не повече от 6 - 6,5 %, като дългосрочната цел е да се постигне инфлация от 4,5 % -- процент, близък до този в останалите страни от Европа.

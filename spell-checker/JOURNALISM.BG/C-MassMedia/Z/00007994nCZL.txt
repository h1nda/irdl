Десетки ранени при земетресение, разтърсило гръцки остров
15/08/2003
Стотици туристи побягнаха към континенталната част на страната след силно земетресение на йонийския остров Лефкада в четвъртък, което причини доста щети и доведе до наранявания на поне 50 души.
(Independent, The Australian - 15/08/03; AP, Reuters, AFP, BBC - 14/08/03)
 
 
Подводното земетресение, което разлюля западния гръцки остров Лефкада в четвъртък сутринта (14 август), бе последвано от няколко силни затихващи труса. Ранени са най-малко 50 души. Земетресението причини свлачища и разрушения на пътища, къщи и предприятия. Не се съобщава за смъртни случаи. Стотици туристи избягаха към континенталната част на страната, докато много местни жители прекараха нощта на открито.
Земетресението със сила 6.4 по скалата на Рихтер разтърси острова в Йонийско море в 8:15 часа сутринта местно време. Служители на Атинския Институт по геодинамика, който наблюдава сеизмичната активност, съобщиха, че епицентърът му се намира на 14 км под морската повърхност, на около 30 км западно от Лефкада. Сутрешният трус бе усетен и на остров Корфу, в цялата западна континентална част на Гърция и в някои части на Италия. През целия ден се усещаше поредица от затихващи трусове, като бе съобщено, че пет от тях са били магнитуд от порядъка на 5.0, включително два с предварителен магнитуд от 5.3.
Местните туристически служби заявиха, че часът на първоначалния трус е спомогнал да се избегне по-голямо нещастие. "Ако се бе случило през нощта, когато всички спят по стаите си, щяхме да имаме много смъртни случаи", заяви управител на хотел. Населението на Лефкада е около 22 000 души, а в разгара на туристическия сезон на острова е имало множество гръцки и чуждестранни туристи.
Според спасителните служби на повече от 50 души е оказана медицинска помощ в местната болница и в три други болници, разположени в континенталната част на страната. Повечето пострадали са с рани по главата или крайниците, причинени от падащи керемиди или камъни, откъртили се от огромните скали над плажовете на Лефкада. Според съобщенията няма опасност за живота на пострадалите, макар да бе съобщено, че четирима от седемте пациенти, приети за лечение в болницата в Префаза в континенталната част, са в "сериозно състояние".
Сред чуждестранните туристи, получили наранявания вследствие на земетресението, има един чех, двама шотландци, един британец и седем италианци.
Само един мост свързва Лефкада с континента и той бе задръстен от автомобили, след като стотици гръцки и чуждестранни туристи анулираха резервациите си в хотелите и побягнаха от острова. АФП цитира думите на един мъж: "Всички гръцки туристи си заминаха. Чужденците останаха, сигурно защото не могат да си тръгнат с кола."
Телевизионните репортажи показаха пукнатини по пътищата и порутени къщи, една от които се бе наклонила върху основите си.
Цитирайки гръцки официални лица, АФП съобщи, че са се срутили 30 необитавани къщи, а 50 обитавани къщи са сериозно засегнати.
Според Анастасия Канелопулу, генерален секретар на регионалното управление на йонийските острови, повечето разрушени къщи са в северната част на острова. В много райони бе прекъснато електричеството.
Гръцката служба за гражданска защита съобщи, че около 180 палатки са изпратени в Лефкада. По целия остров са изпратени пожарогасители и спасителни екипи, които "да се справят с всякакви нововъзникнали проблеми", ако е необходимо.
Земетресението настъпи само няколко дни преди датата, на която точно преди 50 години серия от земетресения причиниха смъртта на 476 души и до основи разрушиха къщи на остров Цефалония, на юг от Лефкада. Гърция, която се намира в сеизмично активен район, преживя най-тежкото си земетресение в наши дни през 1999 г., когато загинаха 143 души, а хиляди останаха без дом, след като Атина бе разлюляна от земетресение със сила 5.9.

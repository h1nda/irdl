Косово търси признаване от арабските държави
					28/08/2008
					Косово се опитва да получи дипломатическо признаване от арабските държави, позовавайки се отчасти на културни сходства.
					От Блерта Фоничи-Кабаши за Southeast European Times от Прищина - 28/08/08
 
					 
						
Президентът на Косово Фатмир Сейдиу говори на конференцията "Косово и арабския свят" в понеделник (25 август). [Лаура Хасани]
						По време на конференцията "Косово и арабския свят" в Прищина косовските лидери призоваха в понеделник (25 август) арабските държави да признаят независимостта на Косово. Между участниците имаше анализатори от Близкия изток и лидери на правителството и гражданското общество в Косово. Организатор на проявата бе “Форум 2015”, консорциум от косовски НПО.
						"Косовските граждани смятаха, че арабските държави ще бъдат водещи в признаването на Косово," каза президентът Фатмир Сейдиу. Вместо това единствените държави с мюсюлманско мнозинство, които до момента са признали Косово, са Турция, Афганистан, Албания, Сенегал, Буркина Фасо и Сиера Леоне. Ислямската конференция има 57 държави членки. 
						 Сейдиу подчерта обществените очаквания, че арабските страни ще признаят много скоро независимостта на Косово, но журналистът и политик Ветон Сурои отправи критики към правителството за липсата на инициативност във външната политика. "Косово няма реална ... външна политика и няма виждане по този въпрос," каза той.
						"Косово работи активно по процеса на своето признаване и тази конференция помага на Косово," заяви външният министър Скендер Хисени, защитавайки правителството. 
						Ливанският учен Ридуан ал Сайед, съветник на премиера на своята държава, заяви, че признаването на Косово от Арабския свят ще бъде от полза за Близкия изток, защото ще служи като пример за самоопределение за палестинския народ. "Признаването на независимостта на Косово ще [помогне за засилването на] културните връзки между Косово и арабските страни," каза Ал Сайед.
						Като цяло участниците в конференцията посочваха общото културно наследство на Косово и арабските страни като причина за установяването на дипломатически връзки. Освен своите мюсюлманските мнозинства те споделят "богатите традиции ... на общото културно наследство на Отоманската империя", каза Сурои.
						В интервю за албанската секция на Би Би Си Ал Сайед отдаде забавянето на признаването от арабските държави най-вече на два фактора. Първо, "четири или пет" арабските страни имат добри отношения с Русия и Сърбия. Второ, страните с голямо, потенциално бунтовнически настроено малцинствено население от кюрди, бербери или християни, се страхуват, че може да насърчат бъдещо разделяне на собствените си държави, като признаят Косово.
						На конференцията обаче той даде надежда на Косово, като каза, че арабското дипломатическо признаване е "въпрос на месеци".
						Давайки още една окуражителна нотка, турският министър за международното сътрудничество Саид Язъджъоглу потвърди, че Анкара работи, за да помогне на Косово да получи признаване от арабските страни възможно най-скоро. "Турция лобира за признаването на Косово," каза той.

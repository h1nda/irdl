САЩ ще проверяват Югославия за незаконна търговия с оръжия
19/11/2002
 
БЕЛГРАД, Югославия -- Според медиите, в Югославия са пристигнали американски оръжейни експерти, които да определят дали е приключила търговията с оръжия за Ирак, както твърди правителството. Танюг и АП предадоха за необявената визита в понеделник (18 ноември). Американското правителство не е потвърдило мисията, но сръбският заместник министър-председател Небойша Кович призова властите в страната да окажат пълно съдействие. Правителството призна, че държавната оръжейна фирма "Югоимпорт" е изнасяла оръжия за Ирак, нарушавайки ембаргото на ООН. В резултат на скандала бяха уволнени няколко висши служители. (Tанюг, Б92, AП - 18/11/02)

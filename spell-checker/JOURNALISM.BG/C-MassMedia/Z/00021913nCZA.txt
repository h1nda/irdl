НАТО изпраща 600 военнослужещи на учение в Косово
					15/03/2007
					Шестотин немски военнослужещи ще пристигнат в Косово до края на тази седмица, за да вземат участие в запланувано учение, съобщи КФОР в сряда, подчертавайки, че операцията не е свързана с очаквания за промяна на ситуацията в района.
					(Ройтерс - 15/03/07; AП, ДПА, КФОР, Бета, Б92, ЮПИ, Макфакс, Балканска мрежа за разследващи репортажи - 14/03/07)
 
					 
						
НАТО ще изпрати още 600 немски военнослужещи в Косово. [Гети Имиджис]
						До края на седмицата в Косово ще бъде изпратен батальон от 600 души, зачислен към НАТО, който ще вземе участие в редовни оперативни учения, съобщи в сряда (14 март) КФОР. 
						Една от целите на учението, запланувано миналата есен, е частите на НАТО и резервистите да се запознаят с обстановката в района. То е част от поредица от оперативни учения, наречени "Решително усилие 2007" и запланувани за тази година. Първите учения по тази програма, отново с участието на немски военнослужещи от резерва, се проведоха в Косово между септември и декември 2006 г., обясни КФОР в свое изявление. 
						Съобщението предхожда с няколко дни датата, на която се очаква пратеникът на ООН Марти Ахтисаари да внесе предложението си за уреждане на въпроса за стаута на Косово в Съвета за сигурност, който трябва да вземе решение за бъдещето на провинцията по-късно тази година. 
						Предложеното решение включва даването на държавност под международно наблюдение на Косово, което формално продължава да бъде част от Сърбия, но на практика е протекторат на ООН от края на конфликта през 1998-1999 г. Планът предвижда също широки права за близо 100000 косовски сърби, населяващи провинцията. 
						Сърбия, която настоява да запази суверенитета си над Косово под някаква форма, твърдо се противопоставя на предложеното решение. Макар то да не предвижда пълна независимост, за каквато настояваха косовските албански лидери, те приеха преоктоплана на Ахтисаари. 
						КФОР подчерта в сряда, че предстоящото учение "не е отговор или подготовка за каквато и да било настояща или очаквана ситуация" в района. 
						Натоварени с установяването и поддържането на сигурността в Косово, мироподдържащите части на НАТО влязоха в провинцията през юни 1999 г. В момента КФОР наброява близо 16500 военнослужещи от 36 страни, включително 24 страни, членки на НАТО. Германия разполага с контингент от 2700 души в Косово. 
						През последните осем години Алиансът е провел редица разнообразни оперативни учения в провинцията. 
						"Както другите ... така и това учение отправя подновено ясно послание за твърдата решимост и ангажимент на НАТО и международната общност за опазване на мира и стабилността в целия Балкански регион," заяви в сряда КФОР. "То демонстрира също способността на НАТО да подсили в много кратки срокове вече намиращите се в региона сили под свое командване с т. нар. части от резерва."

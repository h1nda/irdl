В косовско сръбско село бе открит социално-културен център
					19/10/2007
					С помощта на средства от КФОР и USAID в сръбския анклав Партеш бе открит нов социално-културен център.
					От Блерта Фоничи-Кабаши за Southeast European Times от Гниляне – 19/10/07 
 
					 
						
Американски войници присъстваха на откриването в понеделник (15 октомври) на социално-културния център в сръбския анклав Партеш, Югозападно Косово. [Лаура Хасани]
						Нов център за култура и спорт бе открит тази седмица в Гниляне, Югозападно Косово. Изграждането на центъра, финансиран от КФОР и USAID, в село Партеш - сръбски анклав и пилотна община - е струвало около 147 000 евро. 
						Поздравявайки местните жители, Тина Кайданоу, ръководител на американската мисия в Прищина, каза, че е дошла в Партеш, за да подкрепи местната общност. "Този проект е символ на сътрудничеството между Партеш и [американското правителство]. Това е и начин да покажем, че ни е грижа за бъдещо," каза тя. 
						Кайданоу каза още, че се очаква сътрудничеството между косовските сърби и косовските албанци да се засили, а това ще подобри живота на сърбите в Партеш и други части на Косово. 
						Според американския генерал Дъглас Б. Иърхарт, командир на Многонационалната бригада "Изток" на КФОР, това е много важен център за гражданите на Партеш. Той каза, че центърът е символ на партньорството на страната с различни агенции, на партньорството с населението и младежта на Партеш и на сътрудничеството, което ще продължи и в бъдеще. 
						"Мога да ви уверя, че ангажиментът на КФОР във ваша полза ще продължи дълго време, за да се постигне мирна и по-безопасна обстановка в Косово," каза Иърхарт. От името на жителите на Партеш членът на косовския парламент Весна Йованович благодари на американското правителство за значителната му подкрепа, като заяви, че проектът е много важен за мотивиране на младежите в селото. 
						Американски войници, представители на американската мисия в Прищина и на USAID и членове на КФОР присъстваха на откриването в понеделник. Присъстваха и двама представители на Пентагона от Вашингтон и от службата за социална помощ. 
						"Много съм щастлив, че сега разполагаме с този център, и се надявам, че [Съединените щати] ще ни помагат и в бъдеще," каза жителят на Партеш Любиша Маркович.

Анкета на SETimes: читателите са най-доволни от отразяването на новините от Балканите, търсят задълбочени репортажи
					14/03/2008
					Списването на няколко езика и трансрегионалният подход към Балканите са някои от силните страни на Southeast European Times, според проведената сред читателите анкета.
					 
						
Почти 70 % от читателите на Southeast European Times са мъже, а около 31 % са жени.
						За да служи по-добре на вас -- нашите читатели – Southeast European Times проведе онлайн анкета през октомври и ноември 2007 г. Нашата цел бе да опознаем по-добре своите читатели и да разберем какво мислите за сайта. Помолихме ви да ни дадете информация за себе си, потърсихме вашето мнение за рубриките, оформлението и съдържанието на сайта и ви помолихме да направите предложения как можем да направим сайта по-добър. Повече от 720 от вас взеха участие, като ни помогнаха да получим по-ясна представа кои сте вие и какво желаете от този уебсайт. 
						
Кой чете Southeast European Times
? 
						Според вашите отговори средният читател на Southeast European Times е от мъжки пол, добре образован и в момента работи на пълен работен ден като държавен служител, в частния сектор, в медиите, журналистиката, учебно заведение или за НПО. Нашият типичен читател говори повече от един език -- и може да ползва като работни няколко езика. 
						Като цяло 68,6 % от вас са мъже и 31,4 % са жени. Повечето от вас са хора в работоспособна възраст, като най-много са тези на възраст между 30 и 39 години. Читателите на Southeast European Times са добре образовани. Почти 70 % от вас имат университетско образование или по-висша образователна степен. Повече от половината от вас (55,5 %) работят на пълен работен ден, 12,5 % са самонаети лица и 15,3 % са студенти. 
						Почти две трети от вас се определят като живеещи в държава от региона, който SETimes отразява, включително Албания (3,9 %), Босна и Херцеговина (5,2 %), България (7,9 %), Хърватия (2,3 %), Гърция (6,5 %), Косово (6,7 %), Македония (13,3 %), Черна гора (1,2 %), Румъния (5,5 %), Сърбия (8,1 %) и Турция (7,7 %). В световен план получихме отговори от държави като Австралия, Белгия, Канада, Германия, Холандия, Швейцария, Обединеното кралство и САЩ. 
						
От езиците, които Southeast European Times предлага, английският има най-много читатели, следван от сръбски, хърватски и босненски. [Гети Имиджис]
						 От десетте езика, които предлагаме на сайта, изглежда, че английският има най-много читатели (80 %). Следващ по брой на читателите е сръбският (37 %), следван от хърватски (29 %), босненски (24 %) и македонски (22 %). 
						
Какво харесвате в Southeast European Times?? 
						Няколко от въпросите имаха за цел да се съберат впечатления от читателите за сайта. Попитахме ви кои са нашите предимства, какво трябва да подобрим и какви нови рубрики бихте желали да бъдат добавени. Помолихме ви още да ни кажете от кои от съществуващите рубрики бихте желали да виждате повече и кои се харесват по-малко. 
						Като цяло вашата оценка за Southeast European Times бе положителна. Много от вас казаха, че харесват качеството и стила ни на писане. Вие оценявате възможността сайтът да бъде четен на няколко езика и трансрегионално отразяване. 
						Почти една трета от вас (31,2 %) казват, че биха желали да виждат на сайта повече информация за държави. Мнозина биха искали да виждат и повече статии за икономическото развитие (27,5 %), интервюта (26,7 %) и информация за научни изследвания. На въпроса какво бихте желали да виждате по-рядко много от вас са посочили спорт и времето. 
						 По отношение на евентуални нови характеристики на сайта най-честият избор бе галерия от снимки (37 %). Някои от другите предложения бяха видеоклипове (29,1 %), повече препратки (26,2 %) и подобрен външен вид и оформление (23,4 %). 
						Като силни наши страни сте посочили многото езици, регионалното отразяване и стила на писане. Две от областите, в които смятате, че трябва да бъдем по-добри, са задълбочените репортажи и алтернативните гледни точки. 
						
Томболата за iPod 
						Състоя се томбола за iPod и печелившите бяха уведомени. Ако все още не сте получили имейл от Southeast European Times, не печелите iPod. 
						Благодарим на всички за участието в анкетата. Вашите отговори ще ни помогнат много в стремежите ни да оформим бъдещото развитие на сайта и да го превърнем в нещо повече от "услуга на едно гише” за новини и информация за Балканите.

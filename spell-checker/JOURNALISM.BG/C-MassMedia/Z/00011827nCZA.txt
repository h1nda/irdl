Гърция обмисля бъдещето на олимпийските спортни съоръжения 
					01/09/2004
					Поддръжката на спортните съоръжения, изградени за Олимпиадата в Атина-2004, ще струва десетки милиони евро годишно. След края на Игрите властите обмислят как да използват тези обекти в бъдеще.
					(Гардиън, The Christian Science Monitor - 01/09/04; AП, FT, International Herald Tribune, Катимерини, Maкедонска информационна агенция , San Francisco Chronicle - 31/08/04)
 
					 
						
Олимпийските обекти [Атина 2004]
						Дни след края на Олимпиадата в Атина гръцките власти обмислят най-доброто възможно бъдещо оползотворяване на някои от обектите и съоръженията, изградени за Игрите. 
						Първоначално Гърция планираше да изразходва 4,6 млрд. евро за Игрите, но предварителните оценки показват, че бюджетните разчети вероятно ще надхвърлят 7 млрд. евро.. От тях, най-малко 2,5 млрд. евро вероятно са били похарчени за строителство на нови обекти и за обновяване на съществуващите. 
						Разходите по поддръжката на повече от десетина обекта, вкл. на централния Олимпийски стадион, ще варират между 50 и 100 милиона евро годишно. Властите се стараят да измислят начини, за да предотвратят превръщането им в "бели слонове", термин, използван от Международния олимпийски комитет (МОК) за скъпоструващи съоръжения, които почти не се използват след края на съответната Олимпиада.
						"Има идеи. Някои планове се проучват. Няма обаче окончателно решение," цитира АП Христос Хаджиемануел, ръководител на държавната компания за олимпийските имоти. 
						Съобщава се, че бъдещето на някой от олимпийските обекти е вече решено. Например, олимпийското село ще се превърне в апартаменти за трудещи се с ниски доходи, а медийните и радио-телевизионни центрове ще бъдат използвани като изложбени и конферентни зали. 
						Други опции също се обсъждат, пише International Herald Tribune, вкл.. намиране на частни купувачи на съоръжения като стадиони и други, подновяване на предложението на Атина Игрите да се провеждат постоянно в тяхната родина и организиране - независимо от МОК - на собствени Гръцки игри, които да се провеждат на двугодишни периоди в години, които не съвпадат с тези на Игрите, провеждани от МОК. 
						Докато страната се радваше на похвалите от целия свят за успешното провеждане на едни безопасни Игри, премиерът Костас Караманлис заяви в телевизионно обръщение от понеделник ( 30 август), че събитието възвести нова ера за Гърция. 
						"Трябва да докажем, че успехът на такова велико и сложно начинание не се ограничава в рамките на двуседмични празненства.. Това е вододел на една нова епоха," каза Караманлис. "Това е инвестиция в нов период, който Гърция започва. Това е капитал за настъпващите години. " 
						Други новини: Говорителят на кабинета Тодорис Русопулос каза във вторник, че правителството предлага да се създаде специална парламентарна комисия за справяне с проблема на употребяващите допинг спортисти. Няколко допинг скандала помрачиха Игрите, вкл. този около звездите на леката атлетика Костас Кентерис и Катерина Тану, които се оттеглиха от Игрите. Правителството е решило да затегне контрола върху здравните и спортни организации и да наложи по-строги санкции за разпространение и употреба на забранени вещества.

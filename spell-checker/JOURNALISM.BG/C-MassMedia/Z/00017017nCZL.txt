Заподозрян за Сребреница не показа угризения в съдебен процес за убийство
					21/12/2005
					 
						БЕЛГРАД, Сърбия и Черна гора -- Главният заподозрян в известния процес срещу петимата членове на сръбската военизирана част, позната под името "Скорпиони", не показа угризения за убийствата, които се предполага, че неговите подчинени са извършили в Босна и Херцеговина (БиХ). Слободан Медич настоя, че не е давал заповеди за извършване на записаните на видео убийства на шестима мюсюлмани, но оправда действията на войниците с твърдението, че техните собствени роднини са пострадали от репресии. Медич каза още, че той би убил сръбския войник, който е записал екзекуцията, ако е знаел, че един ден филмът ще стане публично достояние. Ако бъдат осъдени, петимата обвиняеми могат да получат присъди до 40 години лишаване от свобода. (Данас, Независне новине - 21/12/05; Ройтерс, АП, АФП, Бета, РТС - 20/12/05)

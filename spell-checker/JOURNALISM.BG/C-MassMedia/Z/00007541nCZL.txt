Албания се стреми да стимулира търговските отношения
07/07/2003
Въпреки че силното евро и повишените цени предизвикаха спад в търговския оборот между Албания и ЕС, Тирана се подготвя за преговори по сключване на допълнителни споразумения за свободна търговия в опит да насърчи стокообмена.
От Арди Пулай за Southeast European Times в Тирана - 07/07/03
 
 
Напоследък бе регистриран спад в нивото на търговията между Албания и държавите от ЕС. Според албанския Статистически институт (ИНСТАТ) този спад е резултат от силните позиции на еврото на международните и местни пазари, както и от повишените цени на вносните стоки.
Данните на ИНСТАТ сочат, че търговията с държавите от ЕС представлява 73.8 % от цялостния търговски оборот на Албания; преди два месеца този дял бе 78 %. Миналия месец вносът на стоки спадна с 6.8 %; износът на албански стоки обаче нарасна с 5 %. Италия и Гърция продължават да са основните търговски партньори на страната.
Химическите продукти, като и пластмасовите и кожените изделия са в основата на албанския износ. Вносът включва минерали, изделия от дърво и машини главно от Австралия, Франция, Германия, Румъния, Сърбия-Черна Гора, Унгария и Обединеното кралство.
Мнозина очакват, че подписването на споразумения за свободна търговия (ССТ) с други балкански държави ще доведе до значителни резултати. Албания вече е подписала такива споразумения с Босна и Херцеговина, България, Хърватия и Македония. Наскоро страната проведе преговори с Косово относно обмена на селскостопански и промишлени стоки. След Косово Албания се очаква да подпише ССТ и с Турция.
Според министъра на икономиката на Албания Арбен Малай подписването на ССТ с държавите от ЕС би имало силен ефект върху националната икономика и би било от взаимна изгода. Компаниите обаче "трябва да знаят как да повишат способност си да извличат полза от свободната търговия," добави той.
Според експерти албанската икономика се влияе чувствително от състоянието на световната икономика. Те стигат до заключението, че за някои стоки свободната търговия ще повлияе върху местния пазар, като се има предвид, че значителна част от вътрешното потребление се формира от вносни стоки.

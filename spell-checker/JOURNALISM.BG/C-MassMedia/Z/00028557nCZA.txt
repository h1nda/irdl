Косово се готви за борба с организираната престъпност
					02/12/2008
					Косовското правителство започна в понеделник работа по стратегия за борба с организираната престъпност, корупцията и контрабандата, които то определя като заплаха за неговата евро-атлантическа визия.
					От Беса Бекири за Southeast European Times от Прищина -- 02/12/08
 
					 
						
"Ние няма да позволим която и да е част от [нашата] територия да бъде превърната в оазис на корупцията, организираната престъпност и контрабандата,” каза косовският премиер Хашим Тачи. [Архив]
						Косовското правителство подчерта в понеделник (1 декември) решимостта си да се бори с организираната престъпност. На конференция в Прищина, озаглавена „Стратегия за борба с корупцията и организираната престъпност", премиерът Хашим Тачи заяви пред присъстващите, че правителството иска да подготви Косово за неговото бъдеще в ЕС и НАТО, но че такава цел не би могла да „бъде постигната, ако се позволи на организираната престъпност да пусне дълбоки корени в Косово ". 
						Правителството планира да работи в две насоки: укрепване на законовите основи на антикорупционната политика и прилагане на тези мерки в сътрудничество с гражданското общество и международните партньори. 
						Тачи призова за вътрешно единство за постигането на тази цел и за съвет от международните партньори. Той посочи ЮЛЕКС, мисията на ЕС за налагане на върховенство на закона, като сила, която би помогнала за укрепването на суверенитета на Косово. Началото на ЮЛЕКС бе отложено с една седмица, за 9 декември. 
						"Ние смятаме ЮЛЕКС, разположена на цялата територия на Косово, за силен поддръжник в тази борба” срещу корупцията и организираната престъпност, каза Тачи. Той предупреди, че косовските институции ще бъдат силно критични към ЮЛЕКС, ако мисията не успее да се разположи в доминирания от сърби север. 
						Правителството може да посочи някои конкретни мерки, които е взело. Агенцията за борба с корупцията е предала редица дела на държавния прокурор и същевременно се е намесила в случаи на конфликт на интереси. Правителството също така одобри стратегия за интегрирано управление на държавните граници, закон за полицията миналия февруари и план за борба с незаконния трафик на хора. 
						Тачи обаче изрази загриженост относно непокорното Северно Косово, заявявайки, че е задължение на всеки, особено на север, да подкрепя усилията на правителството за борба с престъпността. Той предупреди: „Липсата на върховенство на закона, търпимостта към незаконните паралелни структури и процъфтяването на корупцията и контрабандата вредят на всички косовски граждани ... Няма да позволим която и да е част от [нашата] територия да се превърне в оазис на корупцията, организираната престъпност и контрабандата". 
						Контрабандата е особено разпространена на север, където етническите сърби разрушиха два митнически пункта през февруари, протестирайки срещу обявяването на независимостта на Косово. Ибрахим Реджепи, известен икономически репортер, писа в изданието на всекидневника „Експрес” от понеделник, че редките случаи на приватизация в сръбските анклави показват „колко е трудно да се контролира икономиката там". 
						През ноември Европейската комисия (ЕК) публикува доклад, съдържащ критики и предложения за Косово. ЕК се произнесе, че Косово страда от липса на „административен капацитет, средства и решителност” за прилагане на собственото си законодателство срещу престъпността, и призова за повече енергичност в борбата срещу всички форми на организирана престъпност, включително прането на пари и наркотрафика.

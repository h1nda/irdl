Бивш командир на босненски сръбски затворнически лагер се признава за виновен в убийства
05/09/2003
След споразумение с прокурорите, Драган Николич оттегли първоначалното си пледиране за невинност и призна участието си в преследване, убийство, изнасилване и измъчване на цивилни граждани по време на войната от 1992-1995 г. в Босна и Херцеговина (БиХ).
(Ню Йорк Таймс - 05/09/03; АП, Ройтерс, АФП, Би Би Си - 04/09/03; ИСТИ)
 
 
Бивш командир на босненски сръбски затворнически лагер се призна за виновен по четири обвинения в престъпления срещу човечеството в четвъртък (4 септември), като направи самопризнания за преследване, убийство, изнасилване и измъчване на цивилни граждани по време на войната от 1992-1995 г. в Босна и Херцеговина (БиХ). Драган Николич оттегли първоначалното си пледиране за невинност след постигане на споразумение по обвиненията с прокурорите от Трибунала на ООН за военни престъпления. В замяна на това всички останали обвинения, повдигнати срещу него, ще бъдат оттеглени. Прокурорите са препоръчали присъда от 15 години затвор. Решението на съда се очаква през ноември.
Николич, бивш работник във фабрика, е служил като командир от затворническия лагер "Сушица" във Власеница, източна БиХ, поне от началото на юли 1992 г. до края на септември 1992 г. Пленниците в лагера са били подложени на нечовешки условия, убийства, изтезания и побои. Николич също призна, че е давал разрешение на пазачи и войници за среднощни изнасилвания и сексуално малтретиране на мюсюлманки и други момичета и жени от несръбски произход.
Николич, 46 г., е първият от заподозрените във военни престъпления, срещу когото бе издаден обвинителен акт от Трибунала в Хага през 1994 г. Той бе на свобода в продължение на шест години, преди мироопазващите сили да го арестуват и прехвърлят в Хага през 2000 г. Първоначално той не се признаваше за виновен по никое от повдигнатите срещу него обвинения. Трети поред изменен обвинителен акт, съставен през юли 2003 г., го обвинява на осем основания в престъпления срещу човечеството.
В същия обвинителен акт се твърди, че Николич е преследвал мюсюлмани и други задържани от несръбски произход в лагера "Сушица" по политически, етнически и религиозни причини. Смята се, че 8000 цивилни мюсюлмани са били задържани в лагера от няколко дни до няколко месеца в периода май - октомври 1992 г.
Предложението на прокурорите да бъде осъден на 15 години затвор не е задължително за съда. Все още е възможно на Николич да бъде издадена доживотна присъда.
Междувременно международната общност изказа похвала на полицията в Република Сръбска (РС) за първата им операция, целяща залавянето на ключов заподозрян във военни престъпления.
Действайки по сигнал в сряда полицията обискира дома на православен сръбски митрополит в североизточния град Биелина в опит да задържат най-търсения от Трибунала на ООН обвиняем, Радован Караджич. Независимо че заподозреният не бе открит, международни длъжностни лица приветстваха операцията като знак за готовността на РС да съдейства с Хагския трибунал и изразиха надежда за провеждане на още акции.
В други новини се съобщава, че съдиите на процеса срещу Слободан Милошевич са издали заповед за медицинска и психологическа експертиза на обвиняемия след неявяването му в съда тази седмица по здравословни причини. Съдебните заседания са прекратявани осем пъти досега заради разклатеното здраве на Милошевич.

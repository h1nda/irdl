ЕНП призовава за нови усилия в решаването на кипърския въпрос
					04/04/2006
					Европейската народна партия прие резолюция, призоваваща генералния секретар на ООН Кофи Анан да възобнови инициативата си за прекратяване на продължаващото десетилетия разделение на Кипър. В нея се призовава и Турция да признае Република Кипър и да изтегли военните си части от острова. 
					(Ню Анатолиън, Търкиш Дейли Нюз, Джърнъл ъф Търкиш Уикли, Файненшъл Мирър, Кипърска информационна агенция - 03/04/06; Европейска народна партия - 31/03/06)
 
					 
						
Никос Анастасиадес от кипърската опозиционна партия "Демократичен сбор" предложи резолюцята. [EНП]
						Европейската народна партия (ЕНП) призова в петък (31 март) за подновяване на усилията на ООН за намиране на решение на кипърския въпрос и за по-активна роля на ЕС в процеса. В резолюция, приета по време на двудневния й конгрес в Рим, ЕНП призовава генералния секретар на ООН Кофи Анан да "поднови инициативата си за постигане на решение, което да бъде приемливо за всички общности в Кипър". 
						В документа, който бе предложен от лидера на гръцката опозиционна партия "Демократичен сбор", Никос Анастасиадес, се призовава и Брюксел "да се включи по-активно в международните опити за решаване на кипърския проблем". 
						В ЕНП са представени 68 християндемократически и консервативни партии от 35 страни и тя, заедно с Европейските демократи, заема 264 места в 732-местния Европейски парламент, което я прави най-голямата политическа група в законодателния орган. 
						Последният международен опит за слагане на край на разделението на Кипър завърши с неуспех през април 2004 г., когато кипърските гърци отхвърлиха с голямо мнозинство плана на Анан за споразумение, за разлика от мнозинството от кипърските турци, които го подкрепиха. Впоследствие само международно признатата кипърска гръцка част на средиземноморския остров се присъедини към ЕС на 1 май същата година. "Севернокипърската турска република" е призната единствено от Турция. 
						Кипър е разделен от времето на турското военно нашествие през 1974 г., последвало подкрепения от Атина преврат на кипърските гърци, целящ обединяването на острова с Гърция. 
						В своята резолюция ЕНП призовава Турция "да осъществи своевременно изтегляне на своите части въз основа на съответните резолюции на ООН и съгласно конкретен график". Тя призовава също Анкара да ратифицира напълно и да приложи на практика протокола за разширяване на своя митнически съюз със всичките 25 страни членки на ЕС, както и да признае Република Кипър. 
						Турция заяви, че разширяването на митническия съюз не означава признаване на кипърските гръцки власти. Високопоставени турски представители, включително премиерът Реджеп Тайип Ердоган, многократно и недвусмислено са заявявали, че докато кипърската турска общност продължава да живее в изолация, пристанищата и летищата на страната ще останат затворени за кипърските гръцки кораби и самолети.

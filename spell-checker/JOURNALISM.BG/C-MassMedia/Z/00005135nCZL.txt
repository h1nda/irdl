Анан призовава към търпимост в Косово и приветства усилията на Югославия за осъществяване на реформите
20/11/2002
Преди да продължи за Белград, Генералният секретар на ООН Кофи Анан увери населението на Косово, че ООН ще продължи да помага на провинцията.
(АФП - 20/11/02; ООН, АП, VOA, Радио Б92 - 19/11/02)
 
 
Генералният секретар на ООН Кофи Анан, в речта си в Прищина по-рано тази седмица, увери народа на Косово, че ООН ще продължи да помага на провинцията. Той ги призова да преодолеят наследството от миналото и да изградят едно толерантно, мултиетническо общество, основано на демократични институции и законност.
"Въпреки че Косово измина дълъг път, именно сега започва истински трудната част", каза Анан в понеделник (18 ноември). Той добави, че усилията трябва да се удвоят, за да има гаранции, че "благата на прогреса" ще достигнат до всеки един в провинцията.
По време на престоя си в Косово, Генералният секретар на ООН се срещна с международни и местни официални лица, включително президента Ибрахим Ругова, министър-председателя Байрам Реджепи, парламентарния говорител Неджат Дачи и сръбски политици от Косово.
След посещение в етнически разделения северен град Митровица и в няколко села, Анан отбеляза, че въпреки трудната ситуация, има признаци на прогрес. Той осъди неотдавнашните бомбени атентати, в които една сръбска православна църква беше напълно разрушена, а друга сериозно повредена.
"Никой не би намерил оправдание за инцидента от последния уекенд, при който върху църквите бяха хвърлени бомби", каза Анан.
След почти двудневно посещение в Косово, той продължи за Белград. В обръщение към пресата след разговор с югославския президент Воислав Кощуница и други официални лица, Анан приветства усилията, които Югославия прави, за да реформира своите институции и да подобри отношенията си със съседните страни и ЕС. Той изрази надежда, че един ден Югославия ще влезе в "общия европейски дом".
Анан каза, че дискусията му с Кощуница се е фокусирала върху взаимодействието с Трибунала на ООН за военни престъпления. Кощуница е признал, че съществуват проблеми, но е заявил, че правителството е твърдо решено да сътрудничи на международния съд. Анан ще се срещне с Главния прокурор на ООН Карла дел Понте в сряда.
Друга тема беше участието на Югославия в мироопазващите операции. "Напомних на президента, че Югославия е била много важна сила за поддържането на мира и е изпратила много войници в силите на ООН и мисля, че е време те да преразгледат участието си в тази операция", каза Анан.
Във вторник, сръбският министър-председател Зоран Джинджич настоя за преки разговори с политическите лидери на Косово, като преходна стъпка към преговорите за бъдещето на провинцията. Джинджич, който казва че е обсъдил това предложение с Анан, иска освен другите въпроси, преговорите да засегнат сигурността, завръщането на бежанците и проблемите със собствеността.

Сръбската полиция арестува заместник държавния прокурор
					10/10/2006
					Милорад Цвийович бе задържан по подозрения в подпомагане на престъпна група, виновна за причиняване на загуби на държавата и различни компании от порядъка на милиони евро.
					От Игор Йованович за Southeast European Times от Белград – 10/10/06
 
					 
						
"Никой няма да бъде недосегаем" в борбата на правителството с организираната престъпност, обещава сръбският вътрешен министър Драган Йочич. [Гети Имиджис]
						Заместник държавният прокурор Милорад Цвийович бе арестуван в Белград в събота (7 октомври) по подозрения в подпомагане на т. нар. "фалитна мафия". На свое заседание в понеделник парламентът свали имунитета на Цвийович по искане на специалния прокурор за организираната престъпност. Същия ден на заподозрения бе наложена мярка за неотклонение "задържане под стража" за 30 дни. 
						Има подозрения, че членовете на "фалитната мафия" са извършвали незаконни продажби на сръбски фирми чрез процедури по несъстоятелност, с което са причинили загуби от милиони евро на държавата, както и на въпросните компании. 
						Според комюнике на полицията Цвийович е оказвал пряка помощ на един от лидерите на "фалитната мафия", Слободан Радулович. Заместник държавният прокурор е заподозрян още и в използване на положението си, за да поеме незаконно през 2005 г. съдебно дело и да го реши без знанието на упълномощения прокурор. 
						Белградските медии предадоха, че Цвийович е дал възможност на Радулович да изхвърли словенския собственик на хипермаркети "Меркатор" от надпреварата за закупуване на акции от "С Маркет", една от най-големите вериги от супермаркети в Сърбия. Самият Радулович се укрива от правосъдието от април насам, а полицията казва, че той вероятно е извън страната. 
						През април полицията арестува девет души, заподозрени в принадлежност към "фалитната мафия". Сред тях бяха бившият председател на Белградския търговски съд Горан Кляевич и един съдия от същия съд, Делинка Джурджевич. Братът на Горан Кляевич, Марко, бе председател на съдебния състав по делото за убийството на Зоран Джинджич. 
						Марко Кляевич се оттегли от процеса в края на август, възразявайки срещу отношението на полицията и съдебната власт към брат му. 
						Сръбският вътрешен министър Драган Йочич заяви пред белградските медии в събота, че арестуването на Цвийович доказва готовността на правителството да се справи с престъпността и корупцията. "Никой няма да бъде недосегаем", каза той. 
						Цвийович и двамата съдии от Белградския търговски съд не са единствените висши магистрати, арестувани в Сърбия по време на мандата на кабинета на Воислав Кощуница. В края на миналата година полицията арестува съдията от сръбския Върховен съд Любомир Вучкович, който бе обвинен, че е съдействал за намаляването на присъди, издадени на членовете на престъпна група. Той бе осъден на осем години лишаване от свобода.

Делова хроника 
					29/04/2005
					Преглед на деловите и икономическите новини от Балканите след 22 април.
					(Различни източници – 22/04/05 - 29/04/05)
 
					 
						
Македонският заместник-премиер Радмила Шекеринска (вдясно) и холандският посланик в Македония Фредерик Мария де Ман дават пресконференция в четвъртък (28 април) в Скопие след подписването на меморандум за разбирателство и икономическо сътрудничество. [Томислав Георгиев]
						Управителят на националната банка на Гърция Николаос Гарганас каза, че очаква инфлацията да достигне 4 % през 2005 г., при растеж на БВП от 3 %. Като похвали усилията на правителството за справяне с бюджетния дисбаланс, той посочи безработицата като най-сериозния проблем за националната икономика. 
						*** 
						
						Aлбанското правителство реши миналата седмица, че всички проекти, финансирани от Световната банка в страната, ще бъдат проверявани от независими одитори. Над 80 000 евро ще бъдат отпуснати за тази цел от държавния бюджет за 2005 г. 
						*** 
						На 24 април в Гевгелия бе сложено началото на проект за изграждане на нов туристически и спортен център за отдих в планината Кожуф в Maкедония. Очаква се проектът да завърши след три години и да струва 72 млн. евро. Проектът се реализира от гръцко-македонското съвместно предприятие "Ски-център Кожуф". 
						*** 
						 Нетните преки чужди инвестиции в България са достигнали 62 млн. евро през януари и февруари 2005 г., според данни на Българска народна банка. Основната част от новите инвестиции са в резултат на разширяването на съществуващи инвестиции, което достигна 42 млн. евро по време на разглеждания период. 
						*** 
						
						Хърватското правителство откри търг за продажба на някои клонове на местната фабрика за леки метали ТЛМ, намираща се в Сибеник. Процедурата засяга пет обекта на компанията, в които работят 223 от всичките 1700 работници на ТЛМ. 
						*** 
						Управителят на албанската центална банка Ардиан Фулани се срещна с делегация на Европейската централна банка, гостуваща в Tирана в края на миналата седмица, за обсъждане на сътрудничеството между двете институции. Преговорите се съсредоточиха върху предложението на Европейската централна банка за предоставяне на техническа помощ. 
						*** 
						 Управителният съвет на държавната компания "Алуминиум" в Гърция одобри проект за строителство на комбинирана електро- и топлоцентрала в Агиос Николаос. Очакваният размер на инвестицията е 190 млн. евро. 
						*** 
						
						Българската централна банка одобри промените в наредбата си, насочени към затягане на режима за банки със значително нараснал обем на кредитите. Мерките, предприети в съответствие със задълженията, поети от България към МВФ, включват коригиране на праговете за нарастване и увеличаване на пределното годишно нарастване с 2 процентни пункта - до 26 %. 
						*** 
						 Сръбският министър на държавната администрация и местното самоуправление Зоран Лончар каза, че през юни ще започне намаляване на числеността на сръбската държавна администрация с 10 %. Около 2700 служители в този сектор ще бъдат съкратени, но някои от тях ще бъдат прехвърлени в местните управи, каза Лончар. 
						*** 
						 Tурското правителство реши да увеличи специалния данък върху луксозните стоки на 20 %. Списания и книги, козметика, диаманти, златни и сребърни прибори, телевизионни камери и някои други електронни устройства ще бъдат засегнати от увеличението.

Бившите югославски републики дават висока оценка на доброволното предаване на Харадинай 
					15/03/2005
					Политици и журналисти в държавите от бивша Югославия приветстваха бързото предаване на бившия косовски премер Рамуш Харадинай на Трибунала на ООН, посочвайки, че това е пример, който трябва да бъде последван от други издирвани обвиняеми във военни престъпления. 
					(Институт за война и мир репортинг, Би Би Си - 11/03/05; АФП, Център за учение на ЮИЕ - 10/03/05; Блик - 09/03/05)
 
					 
						
Решението на Рамуш Харадинай да се предаде на МНТБЮ веднага след като получи обвинителния акт бе приветствано от мнозина като акт, който служи на интересите на Косово. [Лаура Хасани]
						Решението на бившия косовски премиер Рамуш Харадинай да се предаде на Трибунала на ООН за военни престъпления бе приветствано не само от представители на международната общност, но и от политици и журналисти в някои от бившите югорепублики. 
						Решението на Харадинай е "отговорен акт", каза външният министър на Сърбия-Черна гора Вук Драшкович. Междувременно журналисти от Хърватия изтъкнаха контраста между поведението на Харадинай и примера с укриващия се генерал Анте Готовина, чийто отказ да се предаде на Трибунала на ООН може да провали началото на предприсъединителните преговори на Загреб с ЕС, които са насрочени за четвъртък (17 март). Единият от тримата най-издирвани от МНТБЮ обвиняеми във военни престъпления се укрива от средата на 2001 г. до днес. Неговото екстрадиране в Хага е последното неизпълнено условие, което Загреб трябва да удовлетвори преди да започнат предприсъединителните преговори с ЕС. 
						Международният наказателен трибунал за бивша Югославия (МНТБЮ) повдигна обвинение срещу Харадинай по 37 пункта за престъпления срещу човечеството и нарушения на законите и обичаите за водене на война, обвинявайки го в преследване, убийство, изнасилване и други зверства, извършени по време на конфликта от 1998-1999 г. в Косово. Той отхвърля всички тези обвинения. 
						"Харадинай знаеше нещо, което други отказват да разбират," посочи хърватският всекидневник Ютарни Лист на 10 март. "Той знаеше ,че ако откаже да се яви пред МНТБЮ, Косово рискува да изпадне в изолация и бедност."
						"За разлика от вечния беглец Анте Готовина ...Харадинай ще се завърне в Косово... но не с имиджа на престъпник," прогнозира друг хърватски всекидневник, независимият Нови Лист.
						Министърът на Сърбия-Черна гора за човешките права Расим Ляич каза, че обвинителният акт срещу Харадинай ще съдейства в голяма степен за укрепване на сръбското доверие в МНТБЮ. Той освен това допълни, че актът ще постави властите под по-голям натиск да сътрудничат пълноценно със съда. 
						Косовските албанци дадоха урок на хървати и сърби по това, как да се изпълняват задълженията пред международната общност, каза словенският всекидневник Дело в коментар по решението на Харадинай. 
						Вестникът разкритикува Хърватия, че "си влачи краката в общи линии ненужно" по пътя на присъединяването към ЕС, както и Сърбия за това, че изпраща в Хага само онези обвиняеми, които са готови да се предадат доброволно. 
						Ако иска, Сърбия би могла да залови всички обвиняеми, издирвани от МНТБЮ, посочва вестникът, допълвайки, че предаването на Харадинай, към което сръбските власти отдавна призовават, премахва един от основните аргументи, които Белград е използвал за оправдание на бавния темп на сътрудничество. 
						Македонският вицепремиер Радмила Шекеринска приветсва като цяло спокойната реакция на косовските албанци относно обвинителния акт и предаването на Харадинай. Тя изпраща "изключително важен сигнал" относно готовността на провинцията да възприеме европейските ценности и би й помогнала да спечели важни точки за преговорите по бъдещия статут на Косово," каза тя.

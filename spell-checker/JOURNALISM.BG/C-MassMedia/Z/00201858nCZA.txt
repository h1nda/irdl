Отново напрежение в Северно Косово 
					14/09/2011
					Пътищата на север отново са блокирани, след като сърбите се зарекоха да не допуснат поемане на контрола над граничните пунктове от косовските власти.
					От Игор Йованович и Мухамет Брайшори за Southeast European Times от Белград и Прищина -- 14/09/11 
 
					 
						
Косовски сърби блокират пътя край село Рударе, близо до Звечан, на 30 юли. Във вторник (13 септември) барикадите отново бяха вдигнати вследствие на намеренията на косовската полиция да поеме контрола над граничните пунктове на север. [Ройтерс]
						Само седмици след като вътрешно споразумение сложи край на кризата на границата пътищата в Северно Косово отново бяха блокирани във вторник (13 септември), когато местните сърби вдигнаха барикади в знак на протест срещу завземането на граничните пунктове от косовските власти. 
						Прищина обеща в петък да продължи изпълнението на плановете си въпреки местната опозиция. 
						"Планираме поредица от мирни протести и гражданско неподчинение", каза за SETimes кметът на Зубин Поток Славиша Ристич. Смятаме [завземането на пунктовете] от косовските митници за неприемливо, защото това би ни откъснало от Сърбия и ще бъдат създадени институции, които ние не признаваме." 
						Местните жители струпаха дървени трупи и чували с пясък по пътищата или използваха камиони и автобуси, за да предотвратят преминаването. От сряда насам трафикът по главните пътища, излизащи от Митровица, е напълно или частично възпрепятстван. 
						В град Лепосавич жителите оставиха отворено само едното пътно платно с цел да попречат на КФОР да превозва митническо оборудване за административните пунктове "Ярине" и "Бърняк". 
						В Звечан обаче конвой на КФОР е бил пуснат, след като местните жители се уверили, че той не е отивал към граничните пунктове, а към базата "Нотинг Хил" в Лепосавич. 
						След като напрежението нарасна, сръбското правителство призова ЕС, ООН и НАТО да предотвратят определяния от него като "едностранен" ход на Прищина, заявявайки, че стабилността в региона е застрашена. 
						Планираният контрол върху ГКПП "заплашва продължаването на диалога [между Белград и Прищина] и прилагането на неутралните спрямо статута споразумения, които бяха постигнати", казаха от правителството. 
						Властите в Косово заявиха, че са решени да следват плановете си. "Моментът настъпи", заяви косовският премиер Хашим Тачи за Радио "Свободна Европа" във вторник. "Приходите, които ще дойдат [от граничните пунктове], и движението на стоки от Сърбия за Косово ще влизат директно в бюджета на Косово." 
						В изявление за SETimes политическият коментатор Фатлум Садику каза, че посещението на германския канцлер Ангела Меркел миналия месец е променило условията на играта, тъй като е оказало натиск върху ЮЛЕКС да сътрудничи по-тясно с Прищина, що се отнася до ситуацията на север. 
						По време на посещението си Меркел поиска сръбските "паралелни структури" да бъдат премахнати. Тя директно свърза проблема с перспективите на Белград за ЕС. 
						"ЮЛЕКС - след изявленията на Меркел - призна, че трябва да [се качи] на влака, защото пътят ще продължи със или без него", заяви Садику. "ЮЛЕКС знае, че Прищина иска да разшири властта си и иска да бъде част от всяко действие, отколкото само да седи и да наблюдава, както през юли." 
						Косовската полиция и ЮЛЕКС са готови за всяка непредвидена ситуация, заяви професорът по сигурност Абдула Хайдари. 
						"Криминални дейности, като барикади или палене на граничните пунктове, няма да се търпят", каза Хайдари за SETimes. 
						Кметът Ристич обаче заяви, че косовските сърби не са задължени да приемат заповеди от държава, която те не признават за законна. 
						"Международната общност не насилва албанците да приемат сръбските институции, следователно и те не могат да ни насилват да приемем институциите на Прищина", каза Ристич. 
						Директорът на Проекта за компромис за Косово Александър Митич заяви, че докато сърбите намират възможностите, поставени на масата, за неприемливи, те ще имат ограничени средства за постигане на своите цели. 
						"Трябва да се има предвид, че властите в Белград превърнаха в свой приоритет присъединяването към ЕС, което на практика ги лиши от възможности за решителни действия спрямо Косово", каза Митич за SETimes.

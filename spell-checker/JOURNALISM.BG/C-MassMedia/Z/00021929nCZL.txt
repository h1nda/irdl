САЩ подчертаха ангажимента си в борбата срещу ПКК
					16/03/2007
					 
						ВАШИНГТОН, Съединени щати -- Кюрдската работническа партия (ПКК) е терористична организация, която "трябва да бъде ликвидирана", заяви генералът в оставка от военновъздушните сили на САЩ Джоузеф Ралстън в интервю, публикувано в четвъртък (15 март). Бившият върховен главнокомандващ на НАТО бе назначен от Вашингтон за специален пратеник за координиране на мерките срещу кюрдската групировка. Той заяви, че Съединените щати са призовали иракските и европейските власти да овладеят действията на групировката. 
						Ралстън очаква също скорошно споразумение от преговорите между американски, иракски и турски официални представители относно закриването на бежански лагер близо до границата с Турция, който според Анкара се използва за убежище от ПКК. Така той отговори на неотдавнашните критики на турските власти, които заявиха, че страната не получава достатъчно международна подкрепа в борбата срещу терора. (Сабах, Заман - 16/03/07; AП, НТВ - 15/03/07)

Загриженост на турската граница по повод събитията в Сирия
					10/05/2011
					Връзките между двете кюрдски общности означава, че безредиците в Сирия могат да окажат сериозно влияние в Турция. 
					От Александър Кристи-Милър за Southeast European Times в Нусайбин - 10/05/11
 
					 
						
Сирийски простестиращи в Ал-Камишли носят плакат, на който пише "Призоваваме за нова конституция, в която могат да участват всички секти и националности." [Ройтерс]
						В турския град Нусайбин, жителите нервно гледат към минираната граница със Сирия. 
						В продължение на почти два месеца режимът на президента Башар ал-Асад е изправен пред протести в цялата страна, включително в Ал-Камишли, който е на 1 км от Нусайбин и където около 10 000 души излязоха да протестират в петък (6 май).. 
						И двата града са крепост на турските и сирийски кюрдски малцинства и са свързани с тесни семейни връзки. Активисти в Ал-Камишли казаха за SETimes , че може да има голям приток на бежанци. 
						"Хората говорят за заминаване", каза един журналист в града в разговор по телефона и помоли името му да не се споменава, тъй като се страхува от репресии. 
						"Tурция е само на 500 метра оттук. Ако армията дойде в града, хората могат да избягат. Много от нас имат роднини там и това ще улесни бягството ни." 
						Кюрдите от двете страни на границата се страхуват да не се повторят събитията от 2004 г., когато бунтовници в Ал-Камишли бяха убити от военните. 
						Активисти в Ал-Камишли, с които се свърза SETimes, казаха, че военните отново обикалят града и преди две седмици на подстъпите към града са били поставени пропускателни пунктове, където се трупат танкове и войници. 
						В други части на Сирия, включително Дераа, Хомс и Банияс, режимът на Асад вече използва безмилостна военна тактика, за да отблъсне заплахата към 41-годишното си управление. Сирийски групи за човешки права твърдят, че армията и силите за сигурност са убили най-малко 580 души и са арестували хиляди след началото на продемократичните демонстрации. 
						Бизнес общността на Нусайбин се страхува как нестабилността ще се отрази на на търговските отношения между Анкара и Дамаск. 
						"Притеснени сме от събитията в Сирия, защото финансовите ни отношения се развиват добре", каза Махсум Озмен, председател на търговската камара на Нусайбин. "Нашето правителство е създало много добри споразумения с тях." 
						Но кметът на Нусайбин Айше Гокан от кюрдската националистическа Партия на мира и демокрацията (ПМД) твърди, че сътрудничеството със Сирия на държавно ниво е донесло малко придобивки за местните хора. 
						"Правителството позволява само на свои хора да търгуват свободно", каза Гокан, чиято партия спечели 82% от гласовете в Нусайбин на местните избори през 2009 г. 
						"Ако някой член на ПМД се опита да създаде някакви търговски контакти, и двете правителства ще направят всичко възможно да попречат на това." 
						Гокан каза, че въпреки че сега се пътува по-лесно, тъй като турските граждани вече не трябва да ходят до Анкара, за да получат визи, търговията на граничнопропускателния пункт между двата града продължава да бъде забранена. 
						Досега кръвопролитията в други части на Сирия не са стигнали до Ал-Камишли. Но някои смятат, че опитът от въстанието през 2004 г. е създало по-силна политическа нагласа сред двумилионното кюрдско население на страната, превръщайки го в сила, към която Дамаск проявява предпазливост, докато безредиците продължават. 
						"От 2004 г. насам кюрдите стават все по-активни", каза Абдулхафиз Абдулрахман, основател на организацията за защита на правата на сирийските кюрди, който наскоро поиска убежище в Турция. "Повече от 80% от хората сега се интересуват от политика." 
						В същото време Гокан предупреди, че кръвопролитията през границата могат да разпалят вече тлеещото напрежение в Нусайбин. 
						"Страхуваме се, защото всичко, което им се случи в Ал-Камишли, сякаш се случва и с нас", каза тя.

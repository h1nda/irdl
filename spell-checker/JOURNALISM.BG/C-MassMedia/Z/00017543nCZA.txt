Карич е издирван за разпит от сръбското правителство
					10/02/2006
					Бизнесмагнатът, станал политик, Боголюб Карич, е застрашен от заповед за арест, след като не се яви в Белградския окръжен съд за разпит относно дейността на бившата си компания "Мобтел".
					От Георги Митев-Шантек за Southeast European Times от Белград -- 10/02/06
 
					 
						
Сръбският магнат и лидер на движението "Силата на Сърбия" Боголюб Карич жестикулира по време на митинг в центъра на Белград миналия месец. [AФП]
						На 4 февруари сръбската полиция издаде заповед за задържане на изтъкнатия магнат, превърнал се в политик, Боголюб Карич, след като той не се яви в съда за разпит. Карич, който е приятел и делови партньор на бившия югославски президент Слободан Милошевич, е собственик на компанията БК и лидер на движението "Силата на Сърбия".
						Карич трябваше да се яви в Белградския окръжен съд на 3 февруари за разпит относно дейността на бившата си компания, мобилния телефонен оператор "Мобтел". Той обаче не се яви. 
						От полицията заявиха, че Карич не може да бъде открит на белградския му адрес и че служителите го издирват. Белградското радио Б92 цитира Деян Милекович, официален представител на движението "Силата на Сърбия", който е казал, че Карич е извън страната, заедно с братята си Сретен и Драгомир Карич. 
						"Адвокатите ми казаха, че Сретен Карич е в Москва, и аз им вярвам. Боголюб Карич е извън странта, за да събира документи, както и Драгомир, който отдавна не живее в страната," каза Милекович. 
						Смята се, че Карич и братята му ще трябва да отговарят по обвинения в неплащане на данъци, злоупотреби с милиони долари и пране на пари. 
						Заповедта е последното събитие в продължаващата битка между Карич и правителството на премиера Воислав Кощуница, което отне лиценза на "Мобтел". Правителството заплаши още да конфискува имотите на семейство Карич, ако то не заплати 3,3 млн. евро натрупани с годините данъци. 
						Междувременно Карич обвини Кощуница, че е организирал "кампания за линчуването му" поради популярността на неговата партия, която е на трето място в социологическите проучвания и води пред партията на Кощуница. 
						С настоящото разследване излязоха наяве корените на огромното богатство на фамилията Карич, натрупано в разстояние на две десетилетия. Използвайки политическите си връзки и държавен капитал, семейството е създало бизнесимперия, която днес управлява строителни, финансови, медийни и селскостопански фирми на три континента. В скъпия белградски жилищен квартал "Дедине" семейство Карич притежава девет вили с обща стойност на собствеността около един милиард евро. 
						В продължение на много години "Мобтел" бе единствената телекомуникационна компания в света, която не отчиташе никакви печалби. Приходите се източваха към компании, притежавани от роднини на Карич, включително търговската фирма за предплатени карти "Астра", рент-а-кар фирмата "Фемили Турс", застрахователното дружество "Аврора Осигурание" и Телевизия БК.

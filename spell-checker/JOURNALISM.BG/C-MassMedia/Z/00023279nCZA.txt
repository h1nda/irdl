Албанската "Албтелеком" бе продадена 
					19/07/2007
					Две години след първата оферта албанската държавна компания за фиксирана телефония бе купена от турски консорциум. 
					От Йонилда Кочи за Southeast European Times от Тирана – 19/07/07
 
					 
						
Албанският министър на икономиката, търговията и енергетиката Генц Рули (вдясно) и председателят на "Чалък Енерджи" Ахмет Чалък подписаха договора за продажбата на "Албтелеком" миналия месец в Тирана. [Гети Имиджис]
						Албанското правителство продаде 76 % от албанската държавна компания за фиксирана телефония "Албтелеком" на "Чалък Енерджи Телекомюникейшънс", турски консорциум, включващ "Чалък Енерджи" и "Тюрк Телеком". Цената е 120 млн. евро. 
						"Надяваме се да завършим операциите по прехвърляне на акциите на албанския телеком в близко бъдеще,"се казва в декларация на председателя на "Чалък Груп". Албански правителствени органи смятат, че крайният срок за прехвърлянето ще е септември. 
						Продажбата, която приключи към края на миналия месец, включва и лиценз за изграждане на трета мрежа за мобилна телефония в Албания. Правителството включи този лиценз в приватизационния пакет като допълнителен стимул. Инвеститорът обаче е този, който трябва на практика да изгради мрежата, която ще се нарича "Ийгъл Мобайл". 
						"В Албания скоро ще има сериозни инвестиции във фиксираната телефония и нов мобилен оператор, което ще гарантира конкурентноспособност, качество и ниски цени," каза албанският министър на икономиката, търговията и енергетиката Генц Рули след подписването на договора на 19 юни. 
						"Създаване на подходящата среда за коректна и честна конкуренция е обещанието, което даваме днес … и това е също задължение към потребителите и инвеститорите," добави той. 
						Приватизацията на "Албтелеком" бе продължителен процес. Първоначално телекомът бе предложен за приватизация през май 2005 г. "Чалък Груп" тогава бе единственият кандидат, но одобреният от бившето социалистическо правителство договор не бе ратифициран от парламента. Новото дясно правителство, което дойде на власт през юли 2005 г., спря продажбата, като се позова на нередности. 
						Според изискванията на новото правителство "Чалък" трябваше да създаде сдружение със стратегически телеком оператор. За да изпълни това изискване, компанията сформира консорциум с "Тюрк Телеком", който има дял от 20 %. 
						Албанското правителство ще има свои представители в надзорните съвети на "Албтелеком" и "Ийгъл Мобайл" през следващите пет години или до момента, когато делът на правителството падне на 10 %. 
						"Албтелеком" има монопол във фиксираните телефонни услуги, като обхваща 33 % от всичките 800 000 домакинства в Албания и 7 % от населението на страната от 3,6 милиона души. В момента компанията има годишни приходи от 120 млн. евро.

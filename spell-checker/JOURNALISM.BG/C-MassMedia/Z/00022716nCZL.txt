Новият френски министър на отбраната посети Косово и призова за решение, осигуряващо мирно бъдеще 
					29/05/2007
					 
						МИТРОВИЦА, Косово, Сърбия -- Новият френски министър на отбраната Ерве Морен бе в Косово в понеделник (28 май), където посети разположените в Митровица като част от КФОР 2 800 френски войници. Заявявайки, че статуквото не може да бъде запазено, Морен призова за намиране на решение, което да осигури мирно бъдеще за хората там. По-късно в понеделник Морен се срещна с командващия на КФОР, германския генерал Роланд Катер. 
						Други новини -- На своята пролетна сесия в Португалия Парламентарната асамблея на НАТО одобри резолюция в подкрепа на плана на бившия специален пратеник на ООН Марти Ахтисаари за бъдещия статут на областта. Косово бе представено за първи път на сесията и обеща да даде своя принос към сигурността на Балканите. (РТС, Танюг, Синхуа, РТК, Телеграф, Balkanweb, Kosovalive, 24-оре - 28/05/07)

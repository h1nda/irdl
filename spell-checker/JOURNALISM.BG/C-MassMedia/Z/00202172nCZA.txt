Доброволчеството, каквото беше някога
					19/12/2011
					65-ият юбилей на железопътната линия Бръчко–Бановичи в БиХ е спомен от международното доброволчество през една отминала епоха.
					От Бедрана Калетович за Southeast European Times от Сараево – 19/12/11
 
					 
						
Пътуването с влак от Бръчко до Бановичи извиква образи от времена, когато за мнозина доброволческата работа беше радост и гордост. [Бедрана Калетович/SETimes]
						Най-известната железопътна линия в бивша Югославия, Бръчко-Бановичи, тази година става на 65 години и все още е символ на международното доброволчество, тъй като за нейното изграждане се събират хора от цял ​​свят. 
						Построена от около 65 000 младежи от бившите югославски републики и повече от 20 други държави, железопътната линия се използва за транспортиране на въглища до всички бивши югославски републики от малко миньорско градче в Североизточна БиХ. 
						„Това наистина беше начинание, което би заслужило слава дори и днес. Има сведения, че една от групите младежи е пристигнала от Колумбия и че те всъщност не са знаели къде точно се намира БиХ на картата. Ако вземем предвид, че те не са пътували със самолет, а с други транспортни средства, ясно личи волята на младежите“, каза за SETimes организаторът на събитието Зоран Благоевич. 
						Бозо Новакович, член на инициативата за изграждането на железопътната линия Бръчко–Бановичи, тогава на 18 г., си спомня: „Работехме денонощно и никой нямаше нищо против, а ни най-малко, че правехме всичко безплатно. Беше голямо приятелство на младежи от цял свят, истинско братство и единство“. 
						Днес доброволчеството е рядко явление в БиХ. Изключително високият процент на безработица в страната е достатъчно обезкуражаващ, за да превърне доброволчеството във факт от миналото. 
						Доброволчеството обаче може да помогне на младежите и възрастните да получат ценен практически опит и чувство за общност – нещо, което БиХ може да използва, за да преодолее разделението между общностите. 
						„Младежите са по-малко склонни от когато и да било да работят без финансова облага и това е разбираемо предвид тежката социална ситуация. Когато обаче видят усмивката върху лицето на някого, на когото са помогнали, тяхното отношение към доброволчеството се променя. Често казвам на политиците, че доброволците, които работят в асоциацията, правят повече от тези, на които се плаща за работата“, казва Емир Башич от неправителствената организация ИПАК в Тузла. 
						Едно от най-големите предизвикателства, пред които се изправят доброволците в БиХ, е липсата на правна рамка. 
						„Доброволците знаят, че могат да допринесат за функционирането на гражданското общество, но държавата просто не иска да регламентира това законово“, каза за SETimes служителката на програмата "Доброволци на ООН" в БиХ Елизабет Зибенман. 
						„Не съм работила като доброволка досега, но възнамерявам да го направя, ако това е свързано с работа в областта на образованието и моята университетската специалност. Мотивацията за доброволческата дейност е да се помогне на общността и да се придобие известен опит, а не финансовата изгода“, казва Мая Саликович, в момента безработен преподавател. 
						Железопътната линия Бръчко–Бановичи е смятана за най-голямата следвоенна инвестиция в бивша Югославия. Само за 190 дни младежите са изградили около 92 км железопътна линия – рекордно постижение дори и днес.

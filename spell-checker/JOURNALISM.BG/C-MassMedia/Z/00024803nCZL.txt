Официални представители се надяват, че в Косово няма да има изблици на насилие след изтичането на крайния срок
					09/12/2007
					 
						КОСОВО, Прищита Белград -- Шефът по сигурността на ЕС Хавиер Солана заяви в неделя (9 декември), че не очаква изблици на насилие в Косово след изтичането на крайния срок на преговорите за бъдещия статут на провинцията в понеделник. В същото време сръбският президент Борис Тадич заяви в събота, че ако в Косово бъде обявена независимост, Сърбия е подготвила серия от дипломатически и законови мерки, които могат да бъдат използвани като силни аргументи срещу онези, които приемат подобна декларация.
						Лидерът на Демократическата партия на Косово Хашим Тачи, чиято партия спечели изборите на 17 ноември в провинцията, заяви в интервю за френското издание "Журнал дю Диманш" в неделя, че Косово е готово да обяви независимост от 1989 г. Тачи потвърди, че ако Съветът за сигурност на ООН не успее да постигне решение за бъдещия статут на провинцията, той ще продължи да работи интензивно с международните съюзници за постигане на независимостта й. 
						Междувременно е имало въоръжени сблъсъци в петък между мироопазващите сили на КФОР и сърби в малкото градче Гораздевац. Инцидентът започнал със сбиване между местен сърбин и член на френския контингент на КФОР и по-късно прераснал в конфликт, при който били ранени няколко души. Според очевидци, сърбите са хвърляли камъни по колите на КФОР и са викали "тук е Сърбия". (Ройтерс, Велт ам Зонтаг, Журнал дю Диманш - 09/12/07; Блиц, Бета, Танюг, Б92 - 08/12/07; AФП, Танюг, Б92, ДПА - 07/12/07)

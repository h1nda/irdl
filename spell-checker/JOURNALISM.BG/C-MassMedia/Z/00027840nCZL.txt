Тадич се опита да убеди членовете на ООН да подкрепят позицията на Сърбия за Косово
					24/09/2008
					 
						НЮ ЙОРК, Съединени щати -- Сръбският президент Борис Тадич говори пред Общото събрание на ООН във вторник (23 септември) в опит да убеди членовете на ООН да подкрепят инициативата на Сърбия за поставяне на въпроса за независимостта на Косово пред Международния съд. Тадич каза, че Сърбия настоява, че международното право трябва да се съблюдава, като отбеляза, че Белград е избрал мирния начин да отговори на заплахите срещу своята териториална цялост. "Вашият глас в подкрепа на тази резолюция ще послужи за потвърждаването на друг основен международен принцип, поставен на изпитание - правото на всяка страна, членка на ООН, да постави един обикновен, елементарен въпрос по проблем, който тя смята за жизнено важен, пред компетентния съд. Гласуването "против" фактически ще бъде глас в отрицание на правото на която и да било страна - сега и в бъдеще - да търси по съдебен път възможност да потърси юридическа помощ чрез системата на ООН", каза Тадич.
						Междувременно в Белград правителството прие проекторезолюция за политиката на Сърбия спрямо Косово, в която се призовава парламентът да обяви конституцията на Косово за юридически невалидна. Правителството твърди, че конституцията нарушава международното право, Резолюция 1244 на Съвета за сигурност на ООН и конституцията на Сърбия. (Танюг, АФП, МИА, Бета, РТС - 23/09/08)

Турция е решена да развива връзките си с арабските народи 
					12/01/2011
					 
						КУВЕЙТ, Кувейт -- Във вторник (11 януари) турският министър-председател Реджеп Тайип Ердоган призова арабските страни да загърбят различията, причинили обтягане на отношенията с Анкара, и да работят заедно за укрепване на сътрудничеството. В слово на конференция в Кувейт, посветена на турско-арабските отношения, Ердоган каза, че „независимо от това, което някои казват, ние ще продължим да развиваме братството и сътрудничеството с нашите арабски братя и сестри. От една страна, ние ще продължим преговорите с ЕС, а от друга страна, няма да обърнем гръб на регионите, с които столетия сме споделяли чувства на приятелство и братство”. Той добави: „Ние сме критикувани от някои, когато говорим за Багдад, Кабул, Газа, Йерусалим и Палестина. Същите тези хора поставят под въпрос присъствието на Турция в ЕС. Никой не трябва да се обижда, но ние сами определяме своята външна политика”, заяви той. (Гласът на Америка, Анадолска информационна агенция, Заман - 11/01/11)

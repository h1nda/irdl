Дел Понте се надява, че Белград и Трибунала на ООН ще навлязат в нов етап на сътрудничество
20/05/2003
Главният прокурор на Трибунал на ООН за военните престъпления изрази необичаен оптимизъм след среща с официални представители на Сърбия-Черна Гора.
( Би Би Си - 20/05/03; АФП, Си Ен Ен, Гласът на Америка, РСЕ/РС, Радио Б92, Сърбиън инфо - 19/05/03)
 
 
Белград и Трибунала на ООН за военните престъпления в Хага навлизат в нов етап на сътрудничество, каза в понеделник (19 май) Карла дел Понте, главен прокурор на трибунала. Нейните коментари последваха разговорите й с висши представители на Сърбия-Черна Гора, които заявиха, че са решени да изпълнят международните задължения на своята страна.
"Бъдещето ще покаже дали това ще бъде така, но лично аз не се съмнявам,", заяви дел Понте след едночасовата си среща с президента на Сърбия-Черна Гора Светозар Марович.
Той е казал на дел Понте, че всички обвинени във военни престъпления, извършени по време на Балканските войни през 90-те години на миналия век, ще се предадат сами или ще бъдат предадени на Трибунала в близко бъдеще. Той заяви, че изпълнението на целите на Сърбия-Черна Гора, насочени към европейска интеграция, би било невъзможно без постигане на пълно сътрудничество с Трибунала на ООН.
"Всеки, който препятства или работи срещу сътрудничеството с Хага застрашава бъдещето на Сърбия-Черна Гора и техните граждани," каза Марович. По-рано същия ден дел Понте се е срещнала с премиера Зоран Живкович и е получила подобни уверения.
По време на еднодневната си визита в Белград, трета за тази година, дел Понте отново е призовала за екстрадирането на най-важния босненско-сръбски обвиняем за военни престъпления Ратко Младич, както и на още 17 лица, които се укриват.
Представители на западни държави и на Трибунала на ООН за военните престъпления твърдят от месеци насам, че Младич се укрива в Сърбия, нещо, което властите в Белград многократно отричат.
В изявление преди посещението на дел Понте, нейният говорител Флорънс Хартман каза, че обвинението разполага "със съвсем нова информация за това, че Младич е в Сърбия.. за неговото редовно присъствие в Сърбия." Хартман посочи още, че съдът търси в настоящия момент около 150 военни документи, свързани с делото на Слободан Милошевич.
След срещата си с прокурора на ООН Живкович потвърди, че са обсъждали Младич, но заяви, не се е появила нова информация. Премиерът пое ангажимент, че бившият командващ, който е обвинен в геноцид за своята роля във войната в Босна и Херцеговина в периода 1992-1995 година, ще бъде арестуван, ако бъден намерен в Сърбия. " Няма съмнение за това," каза Живкович. Междувременно сръбските власти са обещали да предоставят повече информация от тайните си служби, с която да съдействат за изправяне пред съда на военнопрестъпници.
В Белград дел Понте каза, че трибуналът е готов да прехвърли някои от делата за военни престъпления към сръбски съдилища - въпрос, който отдавна е в дневния ред на разговорите на Белград с Трибунала. Дел Понте допусна, че това може да стане след като бъдат приети необходимите закони.
Следваща спирка на дел Понте е Сараево, където тя планира да се срещне с представители на властите на БиХ, на международната общност и СФОР. Дискусиите се очаква да се фокусират върху задържането на заподозрени във военни престъпления и върху възможността Държавният съд на БиХ да разглежда такива дела.

Опетнен ли е имиджът на македонските НПО?
					19/08/2011
					След отправените срещу някои организации обвинения в заблуждаване на обществеността или обслужване на търговски и политически интереси критиците настояват за по-голям контрол.
					От Горан Трайков за Southeast European Times от Скопие - 19/08/11
 
					 
						
Международната организация прекрати дейността си през 2007 г. [МХК]
						Спорът около местна организация, която се представя за клон на Международната хелзинкска федерация за правата на човека, възобнови дебата за неправителствения сектор в Македония, предизвиквайки призиви за по-строги стандарти и отчетност. 
						Международната правозащитна организация вече не съществува. Тя прекрати дейността си през 2007 г. след сведения за финансови измами и обявения фалит. Според съобщения обаче групата в Македония е продължила да използва името в продължение на четири години след ликвидацията на централата, което поставя под съмнение целта и статута й. 
						„Ние сме независима неправителствена организация и юридическо лице. Получаваме средства от българското посолство, шведския хелзинкски комитет и се отчитаме пред тях и пред държавата”, се казва в изявление на Македонския хелзинкски комитет. 
						 Според регистрирания патентен агент Миряна Станкович обаче комитетът не е успял да премине теста за прозрачност. 
						„Това, което се случва, не е нито законно, нито правно издържано. За да се избягнат недоразумения, Македонският хелзинкски комитет трябва ясно да заяви пред обществеността, че действа като независима местна НПО, а не като клон на международна организация, която вече не съществува”, каза тя за SETimes. 
						 Според критиците хелзинкският скандал отразява състоянието на гражданското общество. Те отправят обвинения, че през преходния период на 90-те години на ХХ в. умишлено са били създадени редица неправителствени организации, които да обслужват интересите на бизнеса и управляващите политически партии. 
						„Най-известният пример на злоупотреба е организирането на стачки в подкрепа на политически интереси”, заяви анализаторът Веле Митановски за SETimes. 
						 Особено фрапантни са примерите от референдума за териториалното преустройство на Македония през 2004 г., твърди Митановски. „Тогава много НПО работеха от името на правителството, а също така и за опозицията”, каза той. 
						Същевременно подкрепата от лица с бизнес интереси може да бъде от решаващо значение за оцеляването на крехките НПО, каза за SETimes Наум Стоилковски, редактор в Македонската държавна телевизия. 
						 „Тези НПО допускаха и продължават да допускат да се възползват от тях. Дори някои печатни и електронни медии напоследък работят за популяризиране на стопанската дейност, която се извършва под прикритието на гражданския сектор. Като оставим настрана явните изключения, интересите на гражданите все по-често остават на последно място в списъка с приоритети на НПО”, каза Стоилковски. 
						Репутацията на гражданското общество пострада и от последните разкрития, че Владимир Милчин, оглавяващ македонския клон на Институт „Отворено общество” на Джордж Сорос, е бил шпионин на югославските тайни служби. 
						„Казано по-просто, когато донорите дават пари, тези, които ги вземат, нито питат, нито се интересуват от надеждността на донора”, заяви журналистът Александър Спасовски за SETimes. 
						Милчин е често критикуван в медиите, че е финансирал партийните предизборни кампании на Социалдемократическия съюз със средства на фондацията. 
						Македонският Закон за изборите изрично постановява, че граждански асоциации, НПО, религиозни групи и фондации не могат по никакъв начин да участват в предизборни кампании или да ги финансират. Водещият колумнист Мирка Велиновска обръща внимание на така наречените от нея „медийно-неправителствени” злоупотреби, извършвани от сили, които са имали намерението да наложат своята политическа програма на изборите миналия юни. 
						„Македония беше буквално изложена на високи нива от токсична пропаганда, продавана от специализирани агенции, НПО, експерти по едно или друго и уж професионални журналисти”, каза тя. „Такива програми струват много пари и несъмнено в тях са били вложени наистина много „черни пари”. Правоприлагащите органи трябва да разплетат и тази паяжина, за да предпазят обществото от пропагандния тероризъм”.

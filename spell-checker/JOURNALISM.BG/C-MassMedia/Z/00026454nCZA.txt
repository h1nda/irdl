Изследване: България и Хърватия с по-висок рейтинг за конкурентоспособност
					16/05/2008
					България и Хърватия са повишили своя рейтинг за конкурентоспособност според ново годишно изследване на 55 икономики в света.
					(Hotnews.ro - 16/05/08; ХИНА, АНА-МПА, АП - 15/05/08; Международен институт за развитие на управлението, Ройтерс, София Ехо, Агенция София Нюз, Център за изследване на демокрацията - 14/05/08)
 
					 
						
Годишникът на световната конкурентоспособност е най-представителният и подробен годишен доклад за конкурентоспособността на държавите. [ГСК]
						България и Хърватия са единствените две от петте държави от Югоизточна Европа (ЮИЕ), участващи в годишното изследване на конкурентоспособността, публикувано в четвъртък (15 май), които са повишили своите рейтинги.
						Годишникът за конкурентоспособността за 2008 г., издаван от Международния институт за развитие на управлението (МИРД), водещo бизнес училище със седалище в Швейцария, показва, че Хърватия се е преместила четири позиции нагоре, заемайки 49-о място сред 55-те национални икономики.
						“Хърватия е една от 50-те най-конкурентоспособни държави в света и това подобрение в нашата позиция е реалистично отразено чрез оценката на конкурентоспособността,” каза в четвъртък ръководителят на Националния съвет за конкурентоспособност на страната Дарко Маринац, цитиран от осведомителна агенция ХИНА.
						Той обаче предупреди, че въпреки очевидния напредък на страната няма причина за самодоволство, тъй като всички членки на ЕС, включително България и Румъния, все още са пред Хърватия.
						“С тази група трябва да се сравняваме, ако искаме да бъдем равностоен член на ЕС след две години,” каза Маринац, като подчерта необходимостта от провеждането на допълнителни реформи в някои области, като например намаляване на безработицата, по-нататъшно развитие на пазара и засилване на управленския сектор.
						МИРД изследва световната конкурентоспособност на държавите по 331 критерия, групирани в четири основни фактора: икономически постижения, ефективност на правителството, ефективност на бизнеса и инфраструктура.
						САЩ водят класацията за конкурентоспособност на МИРД вече 15-а поредна година. Останалите страни в челната петорка са Сингапур, Хонконг, Швейцария и Люксембург.
						България, която участва за трета поредна година в изследването на конкурентоспособността на МИРД, е с най-добър резултат от петте държави от ЮИЕ, между които, освен Хърватия, са Гърция, Румъния и Турция. Тя се е изкачила с пет позиции нагоре до 39-о място, между Унгария (38) и Филипините (40).
						От гледна точка на четирите основни фактора, определящи рейтинга на страните, България е получила най-висок резултат за ефективност на правителството, като за една година се е изкачила с девет места, до 29-о. Най-лошо е представянето й в ефективността на бизнеса. Макар че в този конкретен фактор България се е преместила с шест позиции нагоре до 48-о място, докладът установява, че тя все още има пропуски в някои области, като например въвеждането на практики за корпоративна етика и осигуряването на висши ръководни кадри със значителен международен опит.
						От останалите държави от ЮИЕ Турция е запазила своето 48-о място, а Румъния се е върнала с една позиция назад, до 45-о място.
						Гърция обаче е слязла с шест места до 42-ро място. Тя се е представила най-зле в правителствената ефективност, където според АНА-МПА, гръцката държавна осведомителна агенция, нейният рейтинг се е сринал с 16 места до 46-о. Най-добрият й резултат е в инфраструктурата, където тя е на 35-о място, с една позиция по-долу спрямо миналата година.
						Словения и Полша имат най-голям напредък, като всяка се е изкачила с осем места, съответно до 32-ро и 44-то.
						Трета поредна година Венецуела заема последното място след Украйна (54) и Южна Африка (53).

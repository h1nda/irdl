Ръководителят на УНМИК очаква начало на диалога между Белград и Прищина до няколко дни
22/09/2003
Първите от 1999 година насам разговори между Белград и Прищина се очаква да се съсредоточат върху енергетиката, транспорта, телекомуникациите, сътрудничеството по завръщането на бежанците и относно безследно изчезналите
(Радио Б92, Бета - 21/09/03; Ройтърс - 18/09/03
 
 
Ръководителят на УНМИК Хари Холкери е заявил, че диалогът между Белград и Прищина може да започне по-скоро до няколко дни, отколкото до няколко седмици, подчертавайки, че разговорите ще се съсредоточат единствено върху практически въпроси, а не върху окончателния статут на Косово.
"Това са разговори по практически въпроси и всички знаем много добре, че въпросът за окончателния статут ще бъде решен по-късно от СС на ООН," цитират думите на Холкери сръбските медии в неделя (21 септември).
Холкери направи изявление, преди да отпътува за Ню Йорк за участие в двудневната среща на Контактната група по Косово. Заседанието, чиято цел е да се обсъди подготовката на разговорите Белград-Прищина, ще се открие във вторник. На него ще се съберат представители на шестте държави от Контактната група - Великобритания, Франция, Германия, Италия, Русия и САЩ.
Сръбският вицепремиер Небойша Чович, който е и председател на белградския Център за координация по Косово, ще ръководи делегацията на своята страна. Той изрази надежда, че на срещата ще присъстват и представители на ЕС и НАТО.
"Очаквам, че в първото заседание ще участват и висши представители на ЕС и НАТО, например г-дата Солана и Робертсън. Това би било добре, " каза Чович.
Холкери, който вероятно ще председателства заседанието, ще представи свои предложения за разговорите. В петък и събота той е провел консултации с водещи политици, представляващи съответно косовските албанци и сърбите.
Разговорите ще бъдат първите по рода си от края на конфликта през юни 1999 година. Очаква се те да се фокусират върху четири основни области - енергетика, транспорт и телекомуникации, сътрудничество по завръщането на бежанците и относно безследно изчезналите.
Чович, който също разговаря с Холкери в събота, е определил предложенията на ръководителя на УНМИК за началото на диалога като "обективни и конструктивни", тъй като те не фаворизират нито една от страните.
"Той ще представи позицията си пред Контактната група и разбира се, ние очакваме, че контактната група ще подкрепи това, което трябва да се случи, а именно диалог, " цитира думите на Чович белградското радио Б92. "Ако хората не си говорят и не провеждат диалог, тогава не знам как проблемите биха могли да се разрешат."
"Ако всичко върви според моите очаквания, може да положим началото на диалога, да речем, след няколко седмици, " заяви Холкери след разговорите си с италианския външен министър Франко Фратини и Върховният представител на ООН за бежанците Руут Люберс в Рим миналата седмица. "Ако получа подкрепа, аз ще придвижа неща напред много, много бързо."
В неделя информационната агенция Бета го цитира да казва, че разговорите ще започнат по-скоро след дни, отколкото след няколко седмици.
Срещата в Ню Йорк се очаква да очертае план за диалог, като на нея е възможно да се обяви кога и къде ще започне диалогът. Брюксел и Виена се разглеждат като най-вероятните домакини на първата фаза. По-нататък дискусиите се очаква да се провеждат в Белград и Прищина.

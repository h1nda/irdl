Пътуването на сръбските граждани до ЕС се улеснява
					07/05/2008
					До 80% от сръбските граждани се очаква да се възползват от решението на 17 европейски страни от вторник, което предлага безплатни визи за посетители от балканската страна.
					(Уолстрийт Джърнъл - 07/05/08; AФП, Ройтерс, ДПА, Би Би Си, Eвронюз, Болкън Инсайт, Бета, Б92 - 06/05/08)
 
					 
						
Заместник-председателят на Европейската комисия Жак Баро, който отговаря за транспортната политика ще проведе разговори в Сърбия в сряда (7 май) за визовата реформа. [Гети Имиджис]
						Седемнайсет европейски страни направиха общо изявление във вторник (6 май), в което съобщават за своето решение да премахнат таксите за визи за сръбски граждани пет дни преди най-решаващите парламентарни избори в балканската страна след октомври 2000 г. 
						"Ние решихме да използваме напълно гъвкавостта, спомената от Европейската комисия (ЕК), и да осигурим безплатни визи за всички лица, за които това е възможност", се казва в изявлението, публикувано от френското Външно министерство. 
						Миналия месец ЕК и Словения, която в момента е ротационен председател на ЕС, призоваха членовете на блока от 27 страни да облекчи визовия режим за хора от страни от Западните Балкани, включително Сърбия, като стъпка към пълното либерализиране. 
						Страните, които предложиха във вторник безплатни визи за граждани на Сърбия включват 16 страни-членки на ЕС - Австрия, Кипър, Чешката република, Дания, Естония, Франция, Германия, Гърция, Унгария, Италия, Литва, Люксембург, Словакия, Испания и Швеция и Норвегия, която не е членка на ЕС. 
						Тяхното общо изявление определя тази мярка като "сигнал, че ЕС като цяло е готов да подкрепи желанието на Сърбия за членство". 
						ЕК смята, че мярката от вторник може да бъде от полза за 80% от 7,5-милионното население в балканската страна. 
						Докато сърбите можеха да пътуват свободно преди конфликтите на Балканите през 1990-те години, сега средните месечни заплати в страната са около 350 евро, което прави непосилни таксите за визи за ЕС за голяма част от населението. Много от младите гласоподаватели никога не са пътували в чужбина. 
						"В бъдеще повечето хора под 25-годишна възраст също ще могат да получат безплатни визи" се казва в съвместното изявление. 
						Само ден преди страните да обявят решението си, председателят на сръбския парламент Оливер Дулич изрази надежда, че други страни-членки на ЕС също ще се присъединят към инициативата. "В момента ЕС иска да покаже на сръбските граждани, че са добре дошли в ЕС и че Сърбия е добре дошла в ЕС, като един от най-добрите начини да направи това е бавно да либерализира и в крайна сметка да нормализира визовия режим и да премахне визовите изисквания за сръбските граждани", цитира го радио Б92 от Белград в понеделник. 
						Решението да се премахнат таксите за визи за сръбски граждани бе взето след мярка, предприета по-рано тази година за облекчаване на визовите ограничения на Съюза за гражданите на балканската страна. 
						Това бе съобщено седмица, след като прозападният сръбски президент Борис Тадич и вицепремиерът Божидар Делич бяха в Люксембург, за да подпишат Споразумението за стабилизация и асоцииране на тяхната страна с ЕС, което се смята за голяма първа стъпка към евентуално членство в Съюза. 
						Сръбските националистически партии заклеймиха споразумението, тъй като го смятат за равносилно на легитимиране на независимостта на Косово. Те заплашиха да го анулират след парламентарните избори в страната в неделя. 
						Проучване на общественото мнение преди решаващия вот показа, че ултранационалистическата Сръбска радикална партия (СРП) има леко предимство пред проевропейската коалиция, ръководена от Тадич. Радикалите дадоха ясно да се разбере, че искат да развият по-тесни връзъки с "истинските приятели" на Сърбия като Русия, Китай, Индия, арабски и африкански страни. 
						Различни проучвания обаче показват, че 70% от сърбите са за интеграция в ЕС. 
						Самата Сърбия "почука на вратата на Европа", съобщи Би Би Си, цитирайки говорителя на ЕК Фризо Роскам-Абинг във вторник. "Това, което ние правим сега е отваряне на вратите към Европа чрез различните стъпки, с които наскоро се съгласихме... които приветствахме, за да станем най-накрая членове на голямото европейско семейство." 
						Междувременно Жак Баро, временeн еврокомисар по правосъдие, свобода и сигурност, трябва да пристигне на двудневно посещение в Белград в сряда, за да представи "пътна карта" за преговори, които да доведат до пълно либерализиране на визовия режим на блока за Сърбия.

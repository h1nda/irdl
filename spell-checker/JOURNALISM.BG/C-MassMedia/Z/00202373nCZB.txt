Бумът на пазара на недвижимите имоти се превърна в катастрофа в Гърция, Румъния и България
					20/02/2012
					Пазарът е за купувачите, но къде са всички купувачи?
					От Мария Паравантес за Southeast European Times в Атина - 20/02/12
 
					 
						
Работник на върха на сградата, която се строи в Атина през септември 2011 г. Продължаващата икономическа криза и нововъведеният данък върху имотите удари пазара на недвижими имоти в Гърция. [Ройтерс]
						Разказът на собственичката на имот в центъра на Атина Мери Париси не е нищо ново днес. "Опитвам се да продам дома си през последната година", каза за SETimes Париси, собственичка на апартамент от 90 квадратни метра, построен преди пет години. 
						Изглежда, никой не е готов да поеме риска. 
						"Публикувах обяви във всички големи вестници, но получих много малко обаждания. Щом видят апартамента, те го харесват, но когато стане дума за цената, се отказват", казва Париси. "Намалих цената с 20 000 евро." 
						Продължаващата икономическа криза, растящата безработица, намаляващата покупателна способност, нововъведените данъци върху имотите и консервативната политика на банките и неотпускането на заеми се отразиха зле върху пазара на имоти в Югоизточна Европа, който се оказа буквално в задънена улица. 
						"Това е игра - купуваш, или се отказваш", каза Емил Бичлеа, който се опитва да продаде апартамента си в Букурещ вече две години. Той започнал с цена от 50 000 евро, но никога не получил оферта над 40 000 евро. "Купувачите се възползват от неблагоприятното икономическо положение и предлагат много по-ниска цена. Аз, на свой ред, не искам да го продам без пари, защото съм инвестирал в него. Следователно, мога само да чакам по-добри времена, за да получа максималната цена от тази продажба", каза той за SETimes. 
						В цяла Югоизточна Европа собствениците на имоти играят подобна игра - надяват се, че цените ще започнат да се връщат тази година към нивото от преди 2008 г., когато световният балон на жилищното строителство започна да се пука и срина икономиките по света. 
						Полина Стойкова, главен оперативен мениджър в агенцията за недвижими имоти в София "Български имот ООД", казва, че цените на апартаментите в столицата на България са спаднали с 40% от началото на кризата през 2008 г. 
						"2009 г. бе най-стресираща", каза тя за SETimes в телефонно интервю. "През 2010 г. нещата изглеждаха, че се нормализират. Но 2011 г. бе твърде противоречива." 
						Очакванията за възстановяване на икономиката и съживяване на пазара на недвижими имоти, които преобладаваха в началото на миналата година, се оказаха краткотрайни. Възходът в първата половина на 2011 г., когато обемът на сделките нарасна, бе последван от спад, в резултат на задълбочаващата се дългова криза в Европа, обясни Стойкова. 
						Но може би никой не пострада повече от гърците, тъй като към кризата в жилищното строителство се добавиха суровите икономически мерки, които увеличиха данъците, намалиха заплатите и увеличиха броя на безработните в отчаян опит страната да избегне фалита. 
						За гърците, 84% от които имат собствени жилища - на второ място в ЕС по този показател - собствеността е и ще продължи да бъде някакъв вид сигурност. Тази нагласа по някакъв начин помогна за стабилизирането на цените. 
						
Пазарът на недвижими имоти в Румъния е изправен пред трудности. "Онова, което мога да направя, е да чакам по-добри времена, за да извлека максимума от тази продажба", каа Емил Бичлеа, който се опитва да продаде апартамента си в Румъния. [Ройтерс]
						Цените на новото строителство [от пет години или по-малко] са спаднали едва с 10,4% според неотдавнашен доклад на Юробанк, в който се посочва, че повечето строители отказват да намалят цените и да улеснят мобилността на пазара. Цените на по-старите жилища спаднаха с 15,8%. 
						"Пазарът е в застой и има определен спад на цените, но строителите не могат да намаляват много цените, особено ако човек вземе предвид колко са платили първо за имота, а после за строежа", каза за SETimes Танасис Кукас, строител, който продава апартаменти в Атина и в морския курорт Рафина в Югоизточна Атика. 
						"Винаги е по-добре да се купи, отколкото да се вземе под наем", каза за SETimes Дритан Дж., работник от Албания, който живее в Атина. 
						"В крайна сметка, ставаш собственик. И ако си сръчен като мен, винаги можеш да намериш прилична сделка". Дритан е купил къщата си в района на Като Патисия за "добра" цена и сам извършва ремонта. 
						"Така спестяваме пари," добавя той. 
						Цените в Гърция са спаднали с 14% до нивата на 2005 г., когато увеличение с 18% на ДДС за строителни лицензи през 2006 г. покачи цените. 
						Кукас е съгласен, че имаше бум на пазара след Олимпийските игри в Атина през 2004 г. "През 2003 г. в района на Рафина работеха шест предприемачи, а през 2005 г. те станаха 50." 
						Какъв е резултатът? Приблизително 180 000 непродадени нови къщи, според Теодорос Митракос, шеф на отдела за анализ на пазара на недвижими имоти към Банката на Гърция. Той очерта мрачна картина по време на неотдавнашната конференция на Банката и добави, че купувачите са малко, инвестиции за по-нататъшно развитие липсват и това положение се влошава още повече от високите данъци. 
						Към пазара на имотите, който е гръбнак на местната икономика, са насочени последните усилия на правителството да напълни хазната. 
						Данъците върху имотите, сделките, спешните данъци и "глобите" за незаконни преустройства на имоти доведоха собствениците, особено онези, които са взели заеми, до ръба. 
						"Взех заем съобразно моя доход, за да си купя тази къща", казва Зои С., 42-годишна учителка в гимназия. "Сега ми намалиха заплатата с една трета и трябва да вземам пари назаем от родителите си, за да плащам заема и да се справям някак... на тази възраст." 
						Централната банка на Гърция прогнозира, че секторът на строителството ще пострада още повече, като 60% от брокерите на недвижими имоти казват, че цените ще падат. 
						
Цените на апартаментите в София са спаднали с 40% от 2008 г. насам, каза Полина Стойкова, главен оперативен мениджър на агенцията за недвижими имоти в София "Български имот ООД". [Ройтерс] 
						И все пак кризата не спира чужденците, за които идиличните гръцки вили са почти постоянни резиденции. 
						"Чуждестранният интерес към гръцките имоти е силен като някога", каза за SETimes Йоана Плакокефалу, генерален мениджър на "Гръцки недвижими имоти". 
						"Има чужденци, които продължават да купуват и които са много претенциозни по отношение на избора си, а има и такива, които чакат пазарът да се стабилизира", обяснява тя. Колкото до цените, "те не са намалели, както се очакваше". Това, посочва тя, се дължи на "специалната" връзка на гърците с техните имоти. 
						Плакокефалу посочва, че има продавачи, които са намалили цените, някои с 30%, заради спешната потребеност от пари в брой. Тя също отбелязва, че потенциалните купувачи, изглежда, се променят. 
						"През предишните десетилетия, германците и англичаните имаха покупателната способност, но през последните пет месеца, ми се обаждат заинтересовани страни от Русия, Чешката република, България и Израел." 
						"Гърция," добавя тя, е в крайна сметка "едно от малкото места в Европа, където човек все още може да си позволи мечтаната къща край морето." 
						В централната част на Атина, разтревожената Мери Париси посочва, че два други по-големи апартаменти в нейната сграда са били продадени за много по-ниска цена преди месец. 
						"Някои хора очевидно купуват; ... Хората, които идват при мен, казват, че искат да инвестират парите си в недвижимо имущество, защото чувстват, че те не са на сигурно място в банките." 
						
						Светла Димитрова в София и Паул Чокою в Букурещ допринесоха за написването на този материал.

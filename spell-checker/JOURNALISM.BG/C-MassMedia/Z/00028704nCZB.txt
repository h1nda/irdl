Политиците на БиХ спорят за подробности по преброяването на населението
					15/12/2008
					Времето за провеждането на преброяването на населението в БиХ изтича, а политическите спорове блокират гласуването на закон от съществено значение. ЕС предупреждава за последствия за аспирациите на БиХ да се присъедини към Съюза.
					От Влатко Вукотич за Southeast European Times в Сараево –15/12/08
 
					 
						
Води се дебат дали гражданите трябва да отговарят на въпроси за религията и майчиния език. [Гети Имиджис]
						Преброяването на населението е един от многото въпроси, които разделят политиците в Босна и Херцеговина (БиХ). След последното преброяване, проведено през 1991 г., избухна войната и около 2,2 милиона жители напуснаха домовете си. Половината от тях не се завърнаха - около 400 000 все още живеят в чужбина. 
						Представители на трите главни националности в БиХ - босненци, сърби и хървати - са единодушни за насрочването на преброяване на населението за 2011 г. в съответствие с нормите на ЕС. Те обаче са на различно мнение по въпроса дали отговарящите трябва да определят своята етническа принадлежност, религия и майчин език. Сърбите искат тези въпроси да се включат в преброяването, докато босненците и хърватите се противопоставят на тази идея, тъй като мнозина от техните общности не се завърнаха по домовете си. 
						Европейският парламент и Съвета на министрите на ЕС приеха това лято закон за преброяване на населението в страните-членки и в страните-кандидатки за членство като БиХ. Предвидените от ЕС въпросници не включват въпрос за етническа принадлежност или националност. 
						"Всяка страна трябва сама да реши дали да добавя въпроси. Преброяване, извършено [обаче] само в една област [на БиХ] няма да удовлетвори ЕС, тъй като се нуждаем от преброяване, което покрива цялата държава", заяви ръководителят на Делегацията на ЕК в БиХ Димитрис Куркулас. 
						Европейската комисия (ЕК) предупреди, че БиХ няма да може да проведе присъединителни преговори, ако не успее скоро да извърши преброяването. Политиката на ЕС за регионално развитие и бюджетни решения зависи от надеждни социално-икономически данни, без които осъществяването на политиката на ЕС би било невъзможно. 
						
"Преброяване, извършено само в една област няма да удовлетвори ЕС, тъй като се нуждаем от преброяване, което покрива цялата държава", заяви посланик Димитрис Куркулас, ръководител на Делегацията на ЕК в БиХ. [Правителство на БиХ]
						"До 2013 г. трябва да сключим споразумение за административните звена за нашата регионална политика. Затова БиХ се нуждае от актуални данни", заяви Пиер Мирел, директор на ЕК за Западните Балкани. 
						След дългогодишни спорове, споразумение между лидерите на трите водещи политически партии възстанови надеждата. Лидерът на Партията на демократичното действие (СДА) Сюлейман Тихич, лидерът на Съюза на независимите социалдемократи (СНСД) Милорад Додик и на Хърватския демократически съюз (ХДЗ) Драган Чович се споразумяха щом бъде гласуван законът за преброяването на населението в страната, във въпросника за 2011 г. да бъдат включени въпроси за етничността, религията и езика. Те също се договориха резултатите от преброяването през 1991 г. да определят представителството на националностите във всички държавни институции до 2014 г. 
						Въпреки това Тихич и Чович не разполагат с необходимото влияние в парламента, за да гарантират гласуването на такъв закон. Техните коалиционни партньори на държавно ниво Партията за БиХ (ПБиХ) и ХДЗ 1990 заклеймиха предложението им. Лидерите на тези партии, съответно Харис Силайджич и Бозо Любич, смятат, че такива правила за преброяването са в интерес на правителството на РС и пренебрегват исканията на босненците и хърватите. Поддръжниците на споразумението се надяват да привлекат няколко членове на опозицията в държавния парламент да гласуват за него. 
						От друга страна Съветът на министрите на ЕС приветства споразумението между трите партии. Върховният представител на международната общност Мирослав Лайчак заяви, че вижда "позитивни сигнали", след като лидерите на трите най-силни партии в БиХ постигнаха споразумение. "Това е стъпка в правилната посока и сега очакваме осъществяването й", каза той. 
						Съветът на министрите на БиХ предприе първата стъпка, като нареди на Агенцията по статистика да започне подготовката за преброяването през 2011 г. и да определи членовете на работна група за изготвяне на закон за преброяване на населението. Той също призова съответните министерства на държавно и областно равнище да подготвят програма за хората, които ще се завърнат между 2009 и 2014 г. Експертите смятат, че операцията ще възлезе на 20 милиона евро или по 5 евро за всеки гражданин. 
						
Около 2,2 милиона жители са напуснали БиХ след последното преброяване. [Архив]
						Сега когато са изминали 17 години без всякакви статистически данни, между експертите съществуват разногласия по въпроса за броя на жителите на БиХ. През 1991 г. населението на БиХ възлизаше на 4 377 033. Правителството смята, че този брой е намалял до 3,8 милиона. Според Централното разузнавателно управление на САЩ населението през м. юли е възлизало на 4 590 310 - 48% босненци, 37,1% сърби, 14,3% хървати и 0,6% други. 
						Преброяването на населението в БиХ датира от 1879 г. от австро-унгарско време. Проведени са били 12 преброявания между 1879 и 1991 г. Във всички въпросници е фигурирал въпросът за религиозната принадлежност на отговарящите. Всички югославски преброявания са включвали въпрос за националността. 
						Ако извърши преброяването на населението в цялата страна, БиХ ще може да сравни резултатите с тези на своите съседи. Във всички тях съществуват признаци за дислокация, свързана с войната. Преброяването в Хърватия през 2001 г. показа, че населението всъщност е намаляло с 2,6%. Етническото сръбско население е намаляло с две-трети от 12,2% до 4,5%. Преброяването в Сърбия през 2002 г. показа, че за пръв път в историята на страната възрастните граждани (над 65 години) са много повече от децата (под 18 години). Сръбското малцинство в Черна гора е нараснало от 9% през 1991 г. до почти 32 % през 2003 г. Косово планира да извърши преброяване на населението през 2009 г. за пръв път от 28 години. 
						Анализаторите в БиХ очакват подобна на Косово картина, илюстрираща големи демографски промени. Те предсказват, че преброяването в БиХ ще покаже това, което вече показаха многобройните избори - много малко босненци, сърби и хървати живеят там, където са живели по време на последното преброяване.

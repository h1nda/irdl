БиХ връчи наградата за мир "Мостар" за 2006 г. на Нелсън Мандела
					10/05/2007
					Ежегодната награда се връчва за принос към мира и многоетническото сътрудничество.
					От Антонио Пърленда за Southeast European Times от Сараево – 10/05/07
 
					 
						
Нелсън Мандела с наградата за мир "Мостар" за 2006 г. [Център за мир]
						Ежегодната международна награда за мир "Мостар" на Босна и Херцеговина (БиХ) бе връчена на бившия президент на Южноафриканската република Нелсън Мандела миналия месец. 
						Посолството на БиХ в Южна Африка връчи наградата на Мандела в Претория, в съответствие с изискванията на протокола. 
						Центърът за мир и многоетническо сътрудничество в Мостар е неправителствена организация с идеална цел, създадена да разследва и документира важни събития в историята на Мостар и Херцеговина от 1990 до 2004 г. Той се оглавява от Сафет Оручевич, кмет на Мостар от 1994 до 2001 г. 
						Наградата се връчва всяка година по повод годишнината от възстановяването на Стария мост в Мостар. Тя се дава на хора от най-различни среди, включително социални работници и културни дейци, политици, писатели, публицисти, които са дали своя принос за мира и многоетническото сътрудничество. 
						Бившият чешки президент Вацлав Хавел получи наградата през 2004 г., а австрийският външен министър Алоис Мок -- през 2005 г. 
						В писмо по повод връчването на наградата членът на председателството на БиХ Харис Силайджич посочва, че макар Старият мост в Мостар да е възстановен, за да се излекуват душите на хората в града, е нужно повече време, търпение и усилия. 
						"Именно тук се нуждаем от Вашата подкрепа, насърчение и присъствие," пише Силайджич. "Силата на властта и парите е голяма в днешния свят, но силата на моралния авторитет е привилегия на малцина. Вие, г-н Президент, притежавате този авторитет повече от всеки друг и точно заради това Центърът за мир и многоетническо сътрудничество в Мостар ви връчва тази награда." 
						Мандела, чието затворничество от 1962 до 1990 г. се превърна в символ на борбата на Южна Африка срещу расизма, благодари на гражданите на БиХ. Той каза, че макар Южна Африка да е далеч от БиХ, народите на двете страни са обединени в световната борба за мир. 
						"Макар да съм получил много награди за приноса си за световния мир, бях приятно изненадан да науча, че хора от страната ви са решили да ме удостоят с тази чест," пише Мандела. "Ще съм истински щастлив, ако по някакъв начин съм вдъхновил босненския народ, който толкова е изстрадал, да продължи да работи за постигане на помирение и траен мир." 
						"Общата ни цел трябва да е помирението и съвместното съществуване на различни култури, религии и раси," добавя той.

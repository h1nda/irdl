ЕС желае да встъпи в договорни отношения с Косово
					01/04/2009
					 
						БРЮКСЕЛ, Белгия -- Еврокомисарят по разширяването Оли Рен обяви във вторник (31 март), че тази есен ще представи доклад с предварителна оценка, в който ще се очертаят начините за подпомагане на усилията на Косово да стане член на ЕС. В отговор на въпроси от членове на Комисията по външна политика на Европейския парламент той обеща да потърси начин Косово да встъпи в договорни отношения с ЕС във връзка с либерализирането на визовия режим в бъдеще, но призна, че това няма да е лесно. Рен настоя също така, че Косово трябва да получи помощ, въпреки че не всички европейски страни са признали неговата независимост.
						Ръководителят на ЮЛЕКС Ив дьо Кермабон също беше в Брюксел във вторник, за да представи отчета за първите 100 дни от работата на полицейските и съдебни мисии на ЕС в Косово. Той каза, че ЮЛЕКС е поела всички отговорности на ЮНМИК във връзка с налагането на върховенството на закона. Все пак той добави, че не е напълно доволен от състоянието на съдилищата в доминираната от сърбите Митровица.
						Междувременно във вторник Германия обяви планове за започване на изтеглянето на своите войски в състава на КФОР в светлината на постигнатата там стабилност. Изтеглянето се очаква за втората половина на тази година. (Зери, Коха Диторе, Лайм, Косова Сот, Експрес - 01/04/09; РТК, Кохавижън, Телеграфи, ТВ 21, Клан - 31/03/09)

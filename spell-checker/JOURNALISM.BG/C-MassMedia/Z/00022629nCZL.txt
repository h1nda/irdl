Етническата албанска ПДП се присъединява към управляващата коалиция в Македония 
					21/05/2007
					 
						СКОПИЕ, Македония -- Централният комитет на етническата албанска Партия за демократичен просперитет (ПДП) единодушно одобри в неделя (20 май) решение за присъединяване към управляващата коалиция на ВМРО-ДПМНЕ. В събота лидерът на ПДП Абдула Вейсели се договори с премиера Никола Груевски, че ПДП ще получи министерството на местното самоуправление, ще излъчи главния секретар на вътрешното министерство и ще оглави също няколко публични акционерни дружества. ПДП лобира пред бившия си съюзник, Демократичния съюз за интеграция (ДСИ), да се откаже от бойкота си на парламента. Двете партии го напуснаха преди няколко месеца заради отношението на управляващата коалиция към законодателството, свързано с правата на етническите албанци. В петък ДСИ изрази удовлетвореност от събитията напоследък, свързани с диалога с правителството, и намекна, че скоро може да се завърне в парламента. 
						Други новини -- Основната опозиционна партия в Македония, Социалдемократическият съюз за Македония (СДСМ), посочи, че правителството може би се опитва да сплаши опонентите си чрез държавни институции. Говорителят на партията Емилиан Станкович се изказа в неделя след слуховете, че Агенцията за държавните вземания е започнала да проверява финансовата дейност на СДСМ. (Вечер, Дневник - 21/05/07; MИA, Макфакс, Канал 5, Фокус, A1 TВ - 20/05/07

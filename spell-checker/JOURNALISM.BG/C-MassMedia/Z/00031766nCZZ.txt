Бизнес: "Монтенегро Еърлайнс” пуска нов полет
					25/09/2009
					„Монтенегро Еърлайнс” вече лети до Македония. Още в деловите новини: Македония официално е в рецесия; Белград е домакин на регионален петролен форум.
					 
						
„Монтенегро Еърлайнс” вече предлага нов полет от Скопие до Подгорица. [Гети Имиджис]
						Националният превозвач на Черна гора откри нов полет между Скопие и Подгорица от 15 септември. Компанията започна да лети до Македония през юни, когато пусна четири полета седмично между Тиват и Скопие. След края на туристическия сезон дружеството реши да запази графика за полети, но промени дестинацията в Черна гора от Тиват в Подгорица. 
						*** 
						
						Македония официално е в рецесия от този месец, след като за второ поредно тримесечие отчете отрицателен икономически растеж. Държавната статистическа служба регистрира 1,4 % отрицателен икономически растеж през второто тримесечие, последвано от 0,9-процентен спад през предходните три месеца. 
						*** 
						
						Румънският бизнесмен Дину Патричиу и бившият премиер на Грузия Ладо Гургенидзе придобиха контролния пакет от Грузинската народна банка (ГНБ). Тяхното новосъздадено съвместно дружество „Либърти Инвестмънтс Холдинг Б.В” съобщи във вторник (22 септември), че е заплатило 10,2 млн. евро за 91,2-процентно участие в ГНБ. 
						*** 
						
						Белград бе домакин в четвъртък (24 септември) и петък на първия Петролен форум на енергийната общност на Югоизточна Европа. Във форума, тема на който бе развитието на запасите от петрол на Балканите, участваха представители на страните от региона, длъжностни лица, инвеститори и енергийни дружества. 
						*** 
						Според Координационната служба на Европейската комисия през тази година Косово ще получи повече от 100 млн. евро по предприсъединителния инструмент на ЕС (ИПА). През 2007 г. Косово получи над 68 млн. евро от фондовете на ИПА, както и 185 млн. евро през 2008 г. 
						*** 
						"Стандард енд Пуърс" (С&amp;П) коригира на 17 септември прогнозата си за рейтинга "ВВ-" на Турция за дълга на страната в чуждестранна валута от отрицателна на стабилна. С&amp;П отбелязва, че стабилната прогноза отразява краткосрочните икономически и финансови предизвикателства пред правителството, които се балансират с показаното по-рано разумно управление и устойчивост на икономически шокове. 
						*** 
						Националният въздушен превозвач на Сърбия ЮАТ е регистрирал загуба от 14,9 млн. евро за първата половина на 2009 г., съобщи изпълнителният директор Сърджан Радованович в понеделник (21 септември). Като причина той посочи световната икономическа криза, намалелия брой на пътниците, отслабналата национална валута - динара - и по-високите разходи. 
						
						(Различни източници - 18/09/09 - 25/09/09)

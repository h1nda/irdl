Нова война на Балканите е малко вероятна, смятат дипломатите
03/03/2003
Групировката, наричаща себе си Албанска национална армия, разпространява заплахи за пролетна офанзива. Според македонските сили за сигурност, в района съществуват екстремистки групи, които обаче не могат да застрашат стабилността.
Валентин Нешовски за Southeast European Times от Скопие - 03/03/03
 
 
Нова екстремистка групировка в Македония, наричаща себе си Албанска национална армия (АНА), заплашва с пролетна офанзива, чиято цел е обединението на балканските райони с албанско население в една държава. Досега АНА е поела отговорността за няколко терористични атаки, в това число взривовете в двора на училището в Куманово и в районния съд в Струга. Силите за сигурност не са потвърдили достоверността на това твърдение.
Македонските политици и чуждестранни дипломати са уверени, че групировката не представлява сериозна заплаха за стабилността и най-вероятно се състои от няколко бойни групи, наброяващи по 5-6 члена с криминално минало, които изпращат факсове от централата.
Междувременно, ежедневникът от Тирана Тема помести интервю с Албан Вьоса, определящ себе си като политически секретар на Фронта за албанско национално единство, политическо крило на АНА. Той е казал за вестника, че "Албанците, както другите нации на Балканите, искат да живеят в национална държава".
"Албания никога няма да бъде стабилна без историческото Косово, без нашите земи в Македония, Улцин, Плав и Гусине в Черна гора и нашите 300 000 души от албанските територии в Гърция", е добавил той.
Такива изявления напомнят за старата идея за "Велика Албания", заяви македонският министър на отбраната Владо Бучковски. Според него, приемането на конституцията на Сърбия-Черна гора е предизвикало активизирането на екстремистките групировки в района. Един от членовете в конституцията се отнася до Косово, като част от новия по-свободен съюз, който замени Югославия.
Според оценките на Министерството на отбраната, само няколко криминални групи действат в районите на Куманово и Тетово, два града в западната и северната част на Македония, и изнудват местното население за пари.
"Македонската армия и Министерството на вътрешните работи следят отблизо обстановката в региона и са готови да се справят с всяка предполагаема заплаха", заяви президентът Борис Трайковски. Генерал Методи Стамболиски, началник на генералния щаб на армията, съобщи че съществуващите няколко малки въоръжени екстремистки групи в бившите кризисни райони не могат да дестабилизират сигурността.
Неотдавна Бучковски посети Косово, където се срещна с командващия КФОР Фабио Мини. Двамата се споразумяха за координиран контрол по границата между Македония и Косово и за обмен на офицери за свръзка между Македония и КФОР. Офицерите ще отговарят за интензивната координация и навременната реакция при откриването на екстремистки групи.
На проведената неотдавна пресконференция, посланикът на САЩ в Македония Лорънс Бътлър също омаловажи значението на АНА. "Те са жалки неудачници, които са се свили в дупките си в Косово или Македония и изпращат факсове", каза той и добави, че такива групи нямат подкрепата нито на политическите структури в страната, нито на местното население.

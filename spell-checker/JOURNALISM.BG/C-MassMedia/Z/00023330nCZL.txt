Румъния и Гърция обявиха извънредно положение във връзка с горещата вълна
					24/07/2007
					 
						БУКУРЕЩ, Румъния -- Късно в понеделник (23 юли) румънското правителство обяви "червена степен" на извънредно положение, след като още трима души починаха поради горещините, с което общият брой на жертвите нарасна на 18. Министърът на здравеопазването Еуген Николаеску заяви, че в пет южни области и в Букурещ ще бъде обявено извънредно положение. Очаква се във вторник температурите отново да надхвърлят 41 градуса по Целзий. Спиранията на тока оставиха части от столицата без електрозахранване в понеделник следобед. Правителството призова населението да си остане по домовете през деня и забрани строителните работи на открито в пиковите часове. Организирани бяха повече от 1 000 временни центъра за оказване на първа помощ и хиляди пунктове за раздаване на вода. В южната част на страната кладенците пресъхват поради сушата.
						Гърция също обяви извънредно положение и се мобилизира за посрещането на най-малко още три дни с температури, надхвърлящи 40 градуса по Целзий. Правителството помага на болниците да се справят с увеличения брой повиквания. 
						Пожари бушуват в Косово. Евакуирани са села в североизточните и югозападните части, а хеликоптери на НАТО помагат в борбата с пожарите от въздуха. Сърбия, България и Гърция се борят от дни с горските пожари. (Ройтерс, Найн o'клок, Гъндул, Hotnews.ro, АФП, Блиц, Данас - 24/07/07; АФП, ЮПИ, Реалитатя ТВ, АП, Косова Лайв - 23/07/07)

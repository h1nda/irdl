Израел и Гърция предлагат помощ на пострадалата от земетресение Турция
					24/10/2011
					Израелският президент Шимон Перес е между световните лидери, отзовали се на бедствието с обещания за помощи.
					(Заман, Хюриет, Ройтерс, АП, АФП, ДПА, Би Би Си, Си Ен Ен, Гардиън, Индипендънт, Евронюз, Гласът на Америка, Лос Анджелис Таймс- 24/10/11; Хюриет, Заман, ДПА, Си Би Ес, ЮПИ, РСЕ/РС 23/10/11)
 
					 
						
Спасителен работник бърза с бебе към линейка, след като момиченцето е намерено живо от екипа му в понеделник (24 октомври) в срутила се сграда в Ерджиш. [Ройтерс]
						Докато спасителните работници в Турция се надпреварваха с времето в усилията си да спасяват жертви от земетресението в неделя (23 октомври), от цял свят пристигаха послания за подкрепа и солидарност - включително от Израел, който през последните години е в обтегнати отношения с Турция. 
						"В този труден час Израел е готов да предложи всякаква възможна помощ където и да било в Турция," каза израелският президент Шимон Перес в телефонно обаждане до турския премиер Реджеп Тайип Ердоган. 
						Заявявайки, че "помни и осъзнава дълбочината на историческите отношения между двете страни," Перес изказа съболезнования от името своята страна и народ. 
						Междувременно гръцкият външен министър Ставрос Ламбридинис е телефонирал на турския си колега Ахмет Давутоглу, за да изкаже съчувствието си. Той заявил, че Атина е готова да предостави всякаква възможна помощ на турските власти, които се борят с последиците от катастрофата, предаде агенция "Атенс Нюз". 
						Силната подкрепа, която гърци и турци си оказаха взаимно след земетресенията, засегнали и двете страни през 1999 г., бе повод за сближаване след десетилетия на враждебни отношения. Настоящият гръцки премиер Георгиос Папандреу тогава бе външен министър. 
						Десетки други държави, включително много страни, членки на ЕС, Съединените щати, Япония, Китай и Азербайджан, незабавно предложиха помощта си. Турция заяви, че все още оценява степента на щетите и се надява, че няма да й се наложи да иска външна помощ. 
						Генералният секретар на НАТО Андерс Фог Расмусен публикува специално изявление, в което казва, че е "натъжен от новината", както и от "смъртта на много хора и сериозните щети". 
						"От името на НАТО бих искал да изкажа съчувствие и солидарност към всички, които са били засегнати, на турския народ и турското правителство," каза той. "НАТО е в пълна готовност да окаже помощ на нашия съюзник Турция, ако това е необходимо." 
						Според истанбулския Институт по сеизмология в Кандили епицентърът на земетресението с магнитуд 7,2, което разтърси района в 13:41 ч. местно време в неделя, е бил в село Табанлъ, близо до границата с Иран. 
						По данни към момента официалният брой на жертвите е 264, но се очаква числото да се увеличи с намирането на още тела. Според репортажи броят на ранените надхвърля 1 300. 
						Турските медии се позоваха на изказвания на експерти, като съобщиха, че сградите са се сринали поради лошото проектиране и некачествени материали, както и заради лошите строителни практики. Поне 80 многоетажни сгради, включително хотели и едно студентско общежитие, са се сринали само в град Ерджиш. В района има също скъсани телефонни и електрически кабели. 
						Стотици спасителни екипи бяха изпратени в района, а турският Червен полумесец и други групи за оказване на помощ започнаха да разполагат палатки, полеви болници и кухни за хилядите хора, чиито домове са унищожени или силно засегнати. 
						Предупреждавайки, че може да се срутят още сгради, властите посъветваха хората в района да стоят далеч от засегнатите сгради. 
						Според Европейско-средиземноморския сеизмологичен център земетресението в неделя е било последвано от десетки вторични трусове, включително седем мощни, в рамките на седем часа след първоначалния трус.

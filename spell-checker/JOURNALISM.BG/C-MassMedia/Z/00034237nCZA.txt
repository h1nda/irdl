Букурещ ще осъвременява електроразпределителната си мрежа 
					21/04/2010
					Румънската столица и предградията й ще претърпят модернизация на електроразпределителната система, която трябва да повиши капацитета й с 40 %.
					От Паул Чокою за Southeast European Times от Букурещ -- 21/04/10
 
					 
						
Румъния предприема петгодишна пълна реконструкция на електроразпределителната си мрежа. [Виктор Барбу/SETimes] 
						Букурещ и два окръга в околността й -- Илфов и Гюргево -- ще модернизират остарялата си електрическа мрежа в рамките на петгодишен проект с приблизителна стойност 700 млн. евро. 
						Това обяви миналия месец "Енел Румъния", най-голямата частна електроразпределителна компания с 2,5 милиона потребители. 
						 "Всички жители на Букурещ, Илфов и Гюргево ще се облагодетелстват от електрическа инфраструктура, [отговаряща на] стандартите на ЕС," каза президентът на компанията Клаудио Зито. 
						Това е най-големият по рода си проект, реализиран в Румъния, и в него ще бъдат заети 2000 електротехници и 150 инженери. Очаква се новата мрежа да повиши електроразпределителния капацитета с 40 %, като същевременно намали наполовина броя и продължителността на спиранията на тока. 
						 Повече от половината от настоящата електроразпределителна инфраструктура в Букурещ е на около 50 години и системата често дава дефекти. Ремонтът ще започне в центъра на столицата, където за последните две години е имало 250 регистрирани прекъсвания на електрозахранването. 
						"Ще сменим остарелите технологии от 50-те и 60-те години на миналия век с най-модерните, налични днес в Европа," каза Зито, отбелязвайки, че "Енел" се надява са смени 22 трансформатора в Букурещ до 2013 г. 
						Румънците -- често оставяни на тъмно -- отдавна очакват тази новина. 
						"Спиранията на тока са част от нашия живот," каза Виктор Станила, който живее в района на Пантелеймон в окръг Илфов, един от най-засегнатите от прекъсвания в захранването. 
						"Те се случват неочаквано, най-често по зимните празници и през студения сезон, когато оставаме без отопление," каза Станила. "Хората негодуват и често излизат да протестират по улиците, защото изглежда, че никой не се вслушва в нашите жалби." 
						 "Винаги ни се обяснява, че токът спира заради кражбите на електричество и от претоварването на вече остарялата мрежа, но никой изглежда не прави опит да реши повтарящите се периодично проблеми," каза той. 
						По зимните празници през 2007 г. уличните протести заради прекъсванията на електрозахранването доведоха до сблъсъци с полицията, след като стотици жители на Пантелеймон и Волунтари бяха оставени без ток за повече от 30 часа. 
						Миналата година "Енел" изготви оценка, в която установи, че сумата на електроенергията, загубена от кражби в Румъния, е достатъчна да захрани един половинмилионен град за цяла година.

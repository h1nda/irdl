Участието на Бих в Партньорство за мир зависи от арестуването на Караджич
10/06/2004
След две исторически посещения в щаба на НАТО в Брюксел държавният министър на отбраната на БиХ Никола Радованович изрази оптимизъм за перспективите на страната. Но той предупреди, че арестуването на основния обвиняем във военни престъпления, Радован Караджич, остава главно предварително условие.
От Антонио Пърленда за Southeast European Times от Сараево - 10/06/04
 
 
Арестът на обвинения във военни престъпления Радован Караджич (вдясно на плаката) остава основното предварително условие за участието на БиХ в "Партньорство за мир". [Харис Мемия]
Никола Радованович е първият министър на отбраната на Босна и Херцеговина (БиХ), посетил щаба на НАТО в Брюксел. Миналият месец той посети два пъти щаба на алианса с цел да подкрепи кандидатурата на страната си за участие в програмата на НАТО "Партньорство за мир" (ПзМ).
Радованович държа реч пред Северноатлантическия съвет (САС) и по-късно изрази оптимизъм по отношение на разговорите си с ръководители на НАТО.
"Доволен съм . водих разговори, които са много важни за НАТО, за ПзМ и за прехвърлянето от НАТО на ЕС на ръководството на мироподдържащата мисия в БиХ", каза Радованович. "Отговорните представители похвалиха настоящата ни реформа в областта на отбраната. Те изразиха особено задоволство от факта, че някои части от реформата се изпълняват на по-високо ниво и по-добре от очакваното."
Той обаче предупреди, че арестуването на обвинения във военни престъпления Радован Караджич си остава главното предварително условие за участие в ПзМ.
Скоро след разговорите на Радованович в Брюксел генералният секретар на НАТО Яп де Хоп Схефер и посланиците от САС посетиха Сараево. Те подчертаха, че вероятността да се вземе положително решение за участието на БиХ в ПзМ по време на срещата на върха на НАТО този месец в Истанбул е "почти нулева", докато лидерът на босненските сърби си остава на свобода. Но Де Хоп Схефер използва също възможността да поздрави БиХ за постигнатия напредък на реформата в областта на отбраната.
Реформата е една от техническите предпоставки за участие в ПзМ. По силата на Дейтънското мирно споразумение, подписано през 1995 г., всяка от двете автономни общности на БиХ - Федерацията на БиХ и Република Сръбска - си има свои собствени въоръжени сили и министри на отбраната. В резултат от реформите в областта на отбраната бе създадено едно съвместно министерство на отбраната на държавно ниво и въоръжените сили на БиХ вече имат общ щаб и оперативно командване.
В сряда председателството на БиХ одобри назначаването на трима генерали, които ще заемат ключови длъжности във въоръжените сили на БиХ. Сифет Поджич е назначен за началник на обединения щаб, Славко Пулич - за заместник-началник на обединения оперативен щаб, а Владо Дзоич - за началник на оперативното военно командване на БиХ. И тримата са преминали през процедурите за проверка на СФОР и са одобрени от парламента на БиХ.

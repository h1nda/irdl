Полемика около българската кандидатура за еврокомисар 
					13/01/2010
					 
						БРЮКСЕЛ, Белгия -- Кандидатурата на българският външен министър Румяна Желева за еврокомисар е застрашена от провал, съобщават местните медии във вторник (12 януари). По време на изслушването за одобряване на кандидатурата на Желева за еврокомисар по международното сътрудничество, хуманитарната помощ и управлението на кризи тя е дала незадоволителни отговори на въпроси във връзка с нейната автобиография. След това тя даде и интервю пред сградата на Европейския парламент, което предизвика противоречиви реакции.
						Дискусията беше предизвикана от възможен конфликт на интереси във връзка с твърденията, че Желева е била директор на фирма, наречена „Глобал консулт”, до април 2009 г. Ако това е вярно, то представлява нарушение на парламентарния протокол, който забранява на депутатите в ЕП да участват в управителни съвети на фирми. Председателят на Европейската комисия Жозе Мануел Барозу има на разположение 24 часа да преразгледа нейната номинация. (Дневник, Дарик, бТВ, ДПА - 12/01/10)

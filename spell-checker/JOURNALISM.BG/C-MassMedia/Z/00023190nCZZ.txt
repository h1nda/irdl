Дипломатически дневник: Американски официален представител заяви, че независимостта на Косово е неизбежна
					10/07/2007
					Представителят на американската администрация Даниел Фрийд отново подчерта подкрепата на САЩ за кандидатурата на Черна гора за членство в ЕС. Още в дипломатическите новини от седмицата: хърватският президент Степан Месич посети Казахстан.
					 
						
Американският помощник държавен секретар по европейските и евроазиатските въпроси Даниел Фрийд (вляво) разговаря с президента на Черна гора Филип Вуянович по време на среща в Подгорица в неделя. [Гети Имиджис]
						Американският помощник държавен секретар по европейските и евроазиатските въпроси Даниел Фрийд заяви в неделя (8 юли) в Подгорица, че независимостта на Косово е неизбежна. Фрийд се срещна с черногорския президент Филип Вуянович и потвърди пред него, че САЩ твърдо подкрепят всички интеграционни усилия на Черна гора, добавяйки, че е ясно, че страната принадлежи на европейското семейство. По-късно в неделя Фрийд отпътува за Прищина.
						*** 
						
Македонският външен министър Антонио Милошоски замина в понеделник (9 юли) на работно посещение в Съединените щати. Очаква се Милошоски да проведе срещи с американския държавен секретар Кондолиза Райс, съветника по националната сигурност Стивън Хадли, заместник-министъра на отбраната Гордън Р. Ингланд и американски парламентаристи и представители на НПО. В дневния ред ще преобладават въпроси, свързани с двустранните връзки, кандидатурата на Македония за членство в евроатлантическите структури, борбата с международния тероризъм и въпросът за статута на Косово. 
						*** 
						Младши администраторът на ПРООН Ад Мелкерт пристигна в неделя (8 юли) на двудневно посещение в Косово. Той посети няколко бенефициенти на ПРООН и се срещна с президента Фатмир Сейдиу, с председателя на косовския парламент Коле Бериша и с премиера Агим Чеку.
						*** 
						
Българският министър на отбраната Веселин Близнаков и сръбският му колега Драган Шутанович подписаха споразумение за двустранно военно сътрудничество по време на посещението на Шутанович в София в понеделник (9 юли). Близнаков отново потвърди подкрепата на страната си за активното участие на Сърбия в програмата на НАТО "Партньорство за мир". 
						*** 
						
Хърватският президент Степан Месич замина в четвъртък (5 юли) на тридневно посещение в Казахстан по покана на казахстанския президент Нурсултан Назърбаев. Основна тема на разговорите бяха възможностите за засилване на икономическото сътрудничество, а Назърбаев изрази готовността на страната си да изнася нефт за Хърватия и Западна Европа. Двете страни подписаха споразумение за сътрудничество в борбата с организираната престъпност, незаконния трафик на наркотици, тероризма и други видове престъпления. 
						*** 
						
Черногорският министър на външните работи Милан Рочен бе в петък (6 юли) в Брюксел, където подписа споразумение с Европейската комисия (ЕК) за уреждане на привилегиите и имунитета на делегацията на ЕК в Черна гора. Документът бе подписан от еврокомисаря по разширяването Оли Рен и от еврокомисаря по външните отношения Бенита Фереро-Валднер. Споразумението е необходимо условие за откриването на офис на делегацията на ЕК в Черна гора.
						*** 
						
Българският президент Георги Първанов и неговият германски колега Хорст Кьолер изразиха на 3 юли в София надежда за бързо и положително уреждане на случая с шестимата български медици, осъдени на смърт в Либия. Двамата се срещнаха след пристигането на Кьолер на официално посещение в България, което е част от балканската му обиколка. 
						
(Различни източници 03/07/07-10/07/07)

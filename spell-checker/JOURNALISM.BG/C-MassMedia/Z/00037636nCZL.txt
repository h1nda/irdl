Тахири заяви, че Косово ще заеме конструктивна и градивна позиция в диалога със Сърбия
					02/03/2011
					 
						ПРИЩИНА, Косово - Заместник министър-председателят Едита Тахири, която ще оглави делегацията на Косово в преговорите със Сърбия, каза във вторник (1 март), че Косово ще действа в конструктивен и съзидателен дух в диалога, който се очаква да започне след две седмици. „Диалогът ще има изключително технически характер за решаването на практически въпроси, които да допринесат за подобряване на живота на гражданите и да ускорят интеграцията на Косово в НАТО, ЕС и други международни институции”, заяви Тахири след среща с ръководителя на Международната гражданска служба Питер Фейт.
						Междувременно опозиционното движение Ветевендосе критикува правителството за това, че е избързало с диалога с Белград. Приоритетите на правителството не са тревогите на народа и тяхната социална и икономическа нищета, а политическият дневен ред на Сърбия, заяви Ветевендосе. (Коха Диторе, Косова Сот, Епока е Ре - 02/03/11)

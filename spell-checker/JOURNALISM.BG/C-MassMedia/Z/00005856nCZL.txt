Македонски неврохирург изследва здравословното си състояние на Антарктида
12/02/2003
По време на експедиция до Антарктида, която започна от България през миналия ноември, известният македонски алпинист и неврохирург Йовица Угриновски заби флага на страната си на Южния полюс, наред с тези на 40 други националности.
Слободанка Йовановска за Southeast European Times от Скопие -- 11/02/03
 
 
Македонският неврохирург Йовица Угриновски пропътува 15 700 км със самолет и други 1 000 км с кораб, за да пристигне на Антарктида. Той е първият македонец, тръгнал от малката балканска страна към тази далечна и оскъдно населена част на света. Заедно с останалите 13 члена на международната експедиция, състояща се предимно от български и испански специалисти в различни области, той пътува със самолет от София до Милано и от Милано до Буенос Айрес, а след това с кораб от Ушуайя до остров Ливингстън на Южния полюс.
Първоначалната задача на д-р Угриновски бе да осигурява здравни грижи за членовете на експедицията, да изследва ефекта от суровите условия на живот върху сърцето и кръвообръшението, а личната му цел бе да изследва човешкото поведение след дълги периоди на изолация в екстремни условия. Тези условия според него "не са толкова сурови както в Хималаите, където надморската височина е много голяма и температурите са много ниски, което предизвиква здравословни проблеми много лесно. Но времето е напълно непредвидимо и се сменя на всеки 15 секунди, най-вече заради силните ветрове, в някои случаи достигащи 160 км в час".
Известността на Угриновски като неврохихург в Македония се дължи на един инцидент преди няколко години, когато той спаси живота на предишния президент Киро Глигоров след опит за покушение. Освен това, той е известен и като запален алпинист, участвал в няколко експедиции за изкачването на най-високите планини в Европа, Африка и Хималаите. Експедицията до Антарктида обаче е повече изследователска дейност, отколкото забавление. Тя също така отваря вратата пред други македонски учени да участват в международни мисии на Южния полюс като членове на Полярния изследователски център, основан наскоро от Угриновски в Университета "Кирил и Методий" в Скопие.
Експедицията, в която участва Угриновски, продължи два месеца и половина, започвайки през ноември и завършвайки през януари. Всичките й членове живяха и работиха в изследователската база на остров Ливингстън. Там те проведоха геоложки, бактериологични, биологични, метеорологични и други експерименти, които ще бъдат продължени от други експедиции. "През зимата е почти невъзможно да се стои там, но по това време на годината е лято и най-ниските температури през нощта достигаха само -12 C. Всъщност това не е точно нощ, защото през цялото време е светло", обясни Угриновски.
Той каза, че е горд да бъде първият македонец, избран от Европейската комисия за полярни изследвания да участва в експедицията и първият македонец, който е прекарал по-продължителен период от време на Антарктида. Угриновски заяви, че главното му впечатление от пътуването е било, че "всичко е бяло". Няколко човека, радиовръзка веднъж седмично, пингвини и малко други птици, океанът, сняг и лед - това е Антарктида.

Бизнесът казва "не" на корупцията в България
06/01/2004
По време на среща в София представители на бизнеса от целия свят призоваха България да предприеме стъпки за борба с корупцията, която според тях представлява сериозна пречка пред развитието на страната.
От Ивелина Пухалева за Southeast European Times в София - 06/01/04
 
 
Широкоразпространената корупция в България е сериозна пречка за предприемачите в страната, заключиха участниците в бизнес форум на международни организации и експерти, проведен миналия месец в София.
Според президента на Българската международна бизнес асоциация Кирко Кирков компаниите възприемат явлението като "непочтено, но неизбежно, ефикасно и удобно".
"Корупцията пести време, усложнения и ресурси в отношенията между бизнеса и публичната администрация. Това не е добре, тъй като по този начин ние не можем да планираме нещата," каза той.
Асоциацията се състои от чуждестранни и български бизнесмени. Почти 200 промишлени отрасли и компании от над 25 държави са членове, вкл. Париба, Ситибанк, Българо-британската търговска камара, Кока-Кола, Данон и Шел.
Според Кирков практиката да се дават пари или "подаръци" на длъжностни лица трябва да се прекрати. Деловите среди считат, че корупцията е най-разпространена в сферата на приватизацията, обществените поръчки, данъчните услуги, контрола върху вноса и износа, както и в съдебната система. По-лесно би било да се основе политическа партия, отколкото да се започне бизнес в България, оплакаха се някои бизнесмени.
Макар че цялостният ефект на корупцията върху икономиката би бил трудно измерим, тя определено изпраща тревожни сигнали към преките чужди инвеститори. Освен това корупцията подхранва престъпна дейност, позволявайки на организирани престъпни групи да действат извън или на ръба на закона. Големите чужди инвеститори се интересуват повече от честността на съдилищата, отколкото от евтината работна ръка.
Корупцията намалява националния БВП с между 0,9% и 1,2 % годишно, сочат данни на Института за пазарна икономика. Тези цифри показват също, че повече от една трета от българските бизнесмени заделят между 2 и 10 % от стойността на операциите за подкупи на длъжностни лица. Резултатите от неотдавнашна социологическа анкета, проведена от "Витоша Рисърч", разкриват, че повечето подкупи рядко надхвърлят 250 български лева и че става дума по-скоро за пестене на време, отколкото за някаква материална изгода.
Според експерти големият брой разрешителни и патенти, които се изискват от българското законодателство - три пъти повече от тези, изискуеми в държавите от ЕС - са в основата на корупционната практика. Във Финландия, например, дейностите в сектора на телекомуникациите изискват само едно разрешително, докато в България те са 12.
За да се противодейства срещу корупцията, представителите на Международната бизнес асоциация са предложили да се установят "ясни и прости процедури за достъп до публичните институции", както и бърз и ефективен контрол върху нарушителите. Прозрачността в действията на публичната администрация е също от огромно значение.

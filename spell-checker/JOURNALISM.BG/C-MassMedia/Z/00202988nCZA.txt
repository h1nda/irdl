Електроразпределителна компания в Косово става частна собственост
					14/07/2012
					Приватизирането на електрическа компания в Косово съвпада с повишаването на цените на електричеството. 
					От Мухамет Брайшори за Southeast European Times в Прищина - 14/07/12
 
					 
						
Граждани спорят за неотдавнашното повишаване на цените на електричеството, като твърдят, че те са неоправдано високи. [Ройтерс]
						През м. юни правителството на Косово реши да приватизира Електроразпределителната компания (КЕДС), като я продаде на турския консорциум "Лимак Ятирим Енерджи" и "Чалик Енерджи Санайи" за 26,3 милиона евро, която е била най-високата оферта. 
						Според критиците обаче правителството продава компанията под нейната цена, което ще навреди на икономиката и на гражданите. 
						Според Бешим Бекай, министър на икономическото развитие на Косово приватизацията на КЕДС е в съответствие с правителствената политика за икономиката, без задължения по отношение на инвеститорите. КЕДС ще трябва да изплати дълговете на компанията, докато работниците, независимо от договорите, ще имат гарантирана работа през следващите три години. 
						"Всяко решение по отношение на КЕДС е взето с единодушен вот и одобрение на правителството. След съобщението за предпочитания купувач, започнаха преговорите за договора с консорциума "Лимак-Чалик", каза Бекай. 
						Той добави, че правителството ще си запази правото да прекрати договора, ако неговите условия не се спазят, и ще си върне собствеността върху компанията без някакви финансови задължения към купувача. 
						Петрит Зогай от НПО "ФОЛ" каза за SETimes, че приватизацията на КЕДС и други държавни компании е белязана от нередности и опозиция от страна на обществото и експертите. 
						"Икономиката на Косово и енергийният сектор няма да имат полза от тази приватизация, а още по-малко гражданите на Косово", каза Зогай. 
						Той обясни, че правителството трябва да гарантира, че [отделните] компании няма да създадат икономически монопол в Косово, както вече е направила "Лимак-Чалик", тъй като компанията също управлява единственото гражданско летище в Косово. 
						"Това е добра новина за икономиката и за гражданите, но събитията могат да вземат неочакван обрат, когато същата компания или група компании от същата страна инвестират в Косово и създадат монопол. Нашите институции трябва да бъдат изключително внимателни с чуждите инвестиции и да гарантират равни възможности и свободна конкуренция", каза Зогай. 
						Кренар Гаши, изпълнителен директор на Института за политика на развитието в Прищина каза, че при приватизацията на КЕДС е липсвала прозрачност, което е вредно както за обществото, така и за икономиката. Той добави, че гражданското общество не е имало достъп до документите по тази сделка. 
						"Практиката в други страни показва, че физическата инфраструктура или мрежа [на една компания] не трябва да се приватизира, а да остане държавна собственост. Само държавната инфраструктура може да гарантира свободен пазар на енергийно разпределение, където много компании се конкурират в предлагането на услуги", каза Гаши. 
						Той добави, че офертната цена е била ниска, тъй като повече от 180 милиона евро са били инвестирани в компанията, а продажната цена е била 26,3 милиона евро. 
						Скоро след решението за приватизацията на КЕДС Службата за енергийно регулиране на Косово реши да повиши цената на електричеството с 8,9% в страна, където 16% от гражданите живеят с 1 долар (0,81 евро) на ден и където безработицата е между 40% и 45%. 
						Гражданите оспорват увеличаването на цените и твърдят, че те са неоправдано високи. 
						Фитим Шакирай от Прищина каза за SETimes, че е получил сметки за електричество, които не отговарят на действителното потребление. 
						"Последните няколко месеца бяха ужасни. Получихме сметки, според които трябва да платим за повече електричество, отколкото сме изразходвали. Не знам къде живеят онези, които увеличават цените, но сега ние се намираме в положение, при което един член на семейството трябва да работи само за да плати сметките за електричество", каза Шакирай. 
					
				
			
					 
					
 
 

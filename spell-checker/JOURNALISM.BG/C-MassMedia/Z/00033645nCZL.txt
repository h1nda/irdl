ЕС и МВФ похвалиха новите мерки на Гърция
					04/03/2010
					 
						АТИНА, Гърция -- В сряда (3 март) еврокомисарят по икономическите и валутните въпроси Оли Рен приветства третия комплекс от мерки за справяне с финансовата криза в Гърция. Планът има за цел намаляване на разходите с още 2,4 милиарда евро и събиране на същата сума от данъци. „Това може да е… истинска повратна точка във финансовата история и икономическото развитие на Гърция”, каза Рен. МВФ определи новите мерки като „много стабилни”. 
						Ръководителят на отдела за външни отношения на МВФ Каролин Аткинсън каза, че осъществяването на комплекса от мерки ще бъде ключов етап от цялостното възстановяване на Гърция, което се очаква да отнеме години. В същото време тя добави, че МВФ е готов да предложи техническа помощ в осъществяването на проектите. До средата на този месец Атина трябва да представи в Европейската комисия междинен доклад за напредъка. 
						Докато международните институции реагираха положително на новия комплекс от мерки, профсъюзите бяха силно разгневени. АДЕДИ, профсъюзът на държавните служители, планира провеждане на демонстрация в центъра на Атина в четвъртък. Друг профсъюз, ПАМЕ, отправи призив за масови протести, които да започнат от четвъртък вечерта. Около 300 членове на ПАМЕ окупираха сградата на финансовото министерство в сряда. (Елефтеротипия, АФП - 04/03/10; АНА-МПА, АП, АФП - 03/03/10)

Бизнес: Охрид е домакин на панаир на туризма
					21/01/2011
					Представители на няколко страни от региона се събраха в Охрид тази седмица. Още в деловите новини: МВФ одобри предпазна кредитна линия за Скопие; България планира да започне износ на електроенергия за Турция тази пролет.
					 
						
Туристи ловят риба на Охридското езеро. Македонският град бе домакин на регионален панаир на туризма тази седмица. [Ройтерс]
						
						Македонският град Охрид бе домакин на четвъртия Международен панаир на туризма, който продължи от понеделник (17 януари) до сряда. Събитието събра представители на туристическия сектор от Хърватия, Сърбия, България, Албания, Турция и Израел. 
						*** 
						Фирма Ви Ти Ти Ай започна в сряда (19 януари) изграждането на нов терминал за внос, съхранение и дистрибуция на петрол в пристанище Василико, Кипър. Дружеството, което е съвместно предприятие между енергийната компания „Витол” и морския гигант „Ем Ай Ес Си Берхад” от Малайзия, планира да инвестира 100 млн. евро в съоръжението. По време на етапа на строителството ще бъдат ангажирани около 1 000 души, а след влизането на терминала в експлоатация, което трябва да стане до края на 2012 г., ще бъдат създадени още 50 работни места. 
						*** 
						Първата фармацевтична лаборатория и завод в Косово бяха открити на 14 януари в Косово поле. Дружеството „Трефарм” има за цел да стимулира местния пазар и да изнася своите продукти и услуги на страните от региона. 
						*** 
						Изпълнителният съвет на МВФ одобри в сряда (19 януари) предпазна кредитна линия от 476 млн. евро за Скопие. Македония е първата държава, която ще се възползва от новия финансов инструмент, предназначен за членки на МВФ със стабилни икономически основи и политика, които понастоящем не се нуждаят от финансиране, но са изправени пред рискове, които може да породят такива нужди. 
						*** 
						Износът на електроенергия от България за Турция ще започне през април, съобщи на 13 януари „Електроенергиен системен оператор”, фирмата, която отговаря за енергийната система на България. България очаква през тази година приходите от износ от сделката с Турция да достигнат 200–250 млн. евро. 
						*** 
						
						Гръцкият министър на развитието Михалис Хрисохоидис заяви в сряда (19 януари), че очаква икономиката на страната да отбележи растеж през третото тримесечие на 2011 г. Той посочи, че туризмът ще бъде движещата сила на възстановяването. Очаква се страната да бъде посетена от повече туристи и съществува възможност в сектора да бъдат направени китайски инвестиции. 
						
						(Различни източници – 14/01/11–21/01/11)

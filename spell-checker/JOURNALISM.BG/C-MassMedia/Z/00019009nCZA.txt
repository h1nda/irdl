Буш обеща подкрепата на САЩ за усилията за стабилизация на Балканите 
					22/06/2006
					Изказвайки подкрепа за перспективите на балканските страни за евроатлантическа интеграция, ЕС и Съединените щати обещаха в сряда да си сътрудничат в усилията за стабилизация на региона. 
					(AП, ДПА, БиБиСи, РСЕ/РС, Макфакс, Белият дом, Уошингтън Файл - 21/06/06; Официален уеб сайт на австрийското председателство на ЕС)
 
					 
						
Австрийският президент Хайнц Фишер (в средата) се сбогува с американския президент Джордж Буш (вляво) и със съпругата му Лора в сряда (21 юни), след срещата на върха на ЕС и САЩ във Виена. [Гети Имиджис]
						ЕС играе "съществена" роля в оказването на помощ за укрепване на демокрацията на Балканите, заяви в сряда (21 юни) американският президент Джордж У. Буш, обещавайки подкрепата на Вашингтон за усилията за постигане на тази цел. 
						Американският лидер направи изявлението си по време на съвместна пресконференция с австрийския канцлер Волфганг Шусел, чиято страна в момента е ротационен председател на ЕС, и с председателя на Европейската комисия Жозе Мануел Барозу в края на срещата на върха на ЕС и САЩ във Виена. 
						"Разговаряхме за Балканите и аз уверих канцлера, че ролята на Австрия на Балканите и ролята на ЕС на Балканите е съществена и ние желаем и занапред да подкрепяме вашата роля," каза Буш. "Желаем да участваме в оказването на помощ за установяване на мир в този регион." 
						Шусел заяви, че ЕС е запознал Буш със стратегията на блока за Балканите, като някои "открити въпроси" са били подробно обсъдени. 
						В доклад за хода на срещата на върха, публикуван от Белия дом в сряда, се посочват общите усилия в подкрепа на процеса за уреждане на статута на Косово, насърчаването на конституционната и полицейската реформа в Босна и Херцеговина, укрепването на демокрацията в Сърбия и Черна гора и помощта за Черна гора в подготовката за нейния референдум за независимост. 
						Съединените щати и ЕС също така споделят общата позиция, че пълното сътрудничество с Международния наказателен съд за бивша Югославия е главно условие за интеграцията на страните от Западните Балкани в европейските и евроатлантическите структури, се казва в доклада. 
						В декларация, приета в края на срещата на върха, се отбелязва, че следващата година ще бъде "критичен период" за Западните Балкани, и се обещава продължаване на усилията за подпомагане на стабилизацията на страните в региона, подкрепа на перспективите им за европейска и евроатлантическа интеграция и оказване на помощ в борбата им с организираната престъпност и корупцията. 
						"Ние ще продължим да работим с НАТО и ОССЕ за гарантиране на просперитета на региона," се казва в декларацията. "Относно Косово в частност ще продължим да сближаваме нашите позиции по текущите преговори, за да съдействаме за постигането на траен статут, спазващ принципите на Контактната група. Ще развием нашите отношения с Черна гора като суверенна и независима държава и ще призовем както Сърбия, така и Черна гора да осъществяват пряк и конструктивен диалог за бъдещите си отношения." 
						Бе постигнат консенсус и по други въпроси от общ интерес за ЕС и Съединените щати, като задълбочаващата се ядрена криза със Северна Корея и Иран.

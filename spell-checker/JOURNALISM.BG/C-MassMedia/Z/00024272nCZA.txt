Лайчак обяви мерки за укрепване на институциите в БиХ
					19/10/2007
					Върховният международен представител в Босна и Херцеговина обяви в петък началото на процес, който би довел до по-добре функционираща държава.
					(Служба на върховния представител, ДПА - 19/10/07; Фена, Служба на върховния представител - 18/10/07)
 
					 
						
Върховният представител Мирослав Лайчак [СВП]
						Върховният представител Мирослав Лайчак очерта в петък (19 октовмри) пакет от мерки, насочени към оздравяване на държавната система в Босна и Херцеговина (БиХ) и укрепване на функционалността на институциите й.
						Определяйки ги като първа стъпка в процеса към постигане на тази цел, той призова за промени в Закона за Съвета на министрите на БиХ и в Процедурните правилници за работата на двете камари на държавния парламент, както и мерки за повишаване на координацията в рамките на управляващата коалиция. Ако босненските политици не съумеят да приложат предложените изменения до 1 декември, каза Лайчак, той не би имал друг избор, освен да ги наложи и вероятно да санкционира онези, които са ги отхвърлили. 
						Предложените мерки са предназначени да улеснят процеса на вземане на решения в рамките на правителството и парламента и намаляване на пречките в изготвянето и приемането на закони. Прилагането им би позволило на правителството да взема решения дори когато някои от членовете му са решили да не присъстват на заседание, практика, която често е използвана в миналото от онези, които искат да блокират определено решение. 
						"Ясно е, че Босна и Херцеговина не функционира както трябва. Тя не функционира като здрава, нормална държава," каза Лайчак на пресконференция в Сараево в петък. "Целта на международната общност ... е да промени това -- и да го промени към по-добро. Не можем да смятаме мисията си за изпълнена, докато не бъдат направени промени в посока на създаване на стабилно, европейско, демократично, многоетническо общество в Босна и Херцеговина." 
						Най-добрият начин за постигане на тази цел би бил чрез евроинтеграция, но фактът, че босненските политици не съумяха да постигнат исканото от ЕС споразумение за реформа в полицията, попречи на напредъка на страната по този път, която по този начин избра изолацията вместо интеграцията, отбеляза той. 
						"Миналия четвъртък [политиците] показаха ясно и недвусмислено, че не са готови ... и че не биха искали или не биха могли да вървят към Европа," каза Лайчак. "За всички е ясно, че не всички страни имаха добрата воля да намерят решение за полицейската реформа в рамката на европейските принципи. Също така бе очевидно, че независимо от съзнателните и доброволни ангажименти, които бяха поели, не е възможно това споразумение да бъде сключено днес или утре." 
						ЕС даде срок на босненските политици до 15 октомври да постигнат споразумение за реформата в полицията, за да може Споразумението за стабилизация и асоцииране (ССА) на страната с 27-членния блок да бъде подписано до края на тази година. Вследствие на провала им в изпълнението на това изискване финализирането на този основен документ -- смятан за главна първа стъпка към евентуално членство в ЕС -- може да бъде забавено поне с една година. 
						"Никой не може да бъде заставен да тръгне по европейския път -- това противоречи на европейската философия за интеграция," каза Лайчак. "Докато местните политици не решат, че искат да ви поведат по този път, той остава затворен за вас, макар че Европа е готова и чака." 
						И тъй като международната общност има задължението, както и волята да работи за укрепването на балканската страна, трябва да бъде намерен нов подход за превръщането й в стабилна, модерна и демократична държава. 
						"Тъй като не можа да бъде постигнато споразумение и бъдат намерени решения, работата на учрежденията в Босна и Херцеговина е блокирана. Не се вземат решения, не се приемат закони," подчерта Лайчак, отбелязвайки, че само три закона за реформа са били приети за последните 12 месеца. Само един от тях е свързан с интеграцията в ЕС. 
						"Мисля, че настоящата ситуация илюстрира факта, че вече никой не ме пита кога ще влезем в ЕС, а кога ще отстраните хората, които сме избрали," каза още върховният представител на международната общност. "Днешните мерки не премахват ничии права или задължения. Единствените хора, които могат да се чувстват застрашени от това, са онези, които смятат, че имат правото да подкопават функционирането на тази държава."

Сърбия и наследството на Милошевич
					13/03/2012
					Бившият югославски президент Слободан Милошевич почина на 11 март 2006 г. в центъра за задържане на Хагския трибунал, а сръбската общественост все още води дебат доколко държавата се е откъснала от неговото наследство 12 години след смяната на режима.
					От Игор Йованович за Southeast European Times от Белград -- 13/03/12 
 
					 
						
Привърженик на бившия президент Слободан Милошевич отбелязва в неделя (11 март) 6-ата годишнина от неговата смърт на гроба му в Пожаревац. [Ройтерс] 
						На 1 март Сърбия получи кандидатски статут за ЕС, а на 5 октомври ще се навършат 12 години от свалянето на режима на бившия президент Слободан Милошевич. Обществеността обаче продължава да води дебат дали държавата е скъсала с неговото наследство, особено докато Социалистическата партия на Сърбия, чийто ръководител до смъртта си бе Милошевич, продължава да е част от управлението. 
						След изборите през 2008 г. социалистите решиха да сформират правителство с Демократическата партия и коалицията направи евроинтеграцията свой приоритет. Преди октомври 2000 г. лидерът на Социалистическата партия Ивица Дачич бе известен като говорителя на политиката на Милошевич, а сега е вицепремиерът, който спечели наградата "Най-добър европеец" за 2010 г. за приноса му към евроинтеграцията. 
						Професорът от Белградския университет и социолог Ратко Божович каза за SETimes, че въпросът не в персонала, а по-скоро дали е прекъснат стилът на управление на Милошевич. "Хората се променят, както в личен, така и в политически план, затова фактът, че социалистите са на власт днес, не е проблем. Но мисля, че през 2000 г. Сърбия пропусна възможността напълно да скъса с наследството на Милошевич. На първо място мисля, че дълго време тайните служби бяха оставени без реформа," каза Божович. 
						Според него Сърбия е била забавена в голяма степен от факта, че партиите от коалицията, която победи Милошевич през 2000 г., не са споделяли обща визия за посоката, в която страната трябва да поеме. "Те бяха против Милошевич, но имаха напълно различно виждане за реформите. Всичко това доведе до това днес, 12 години след Милошевич, сръбските граждани да живеят в една партократична държава, която е силно застрашена от корупция," каза Божович. 
						Сред най-настойчивите опоненти на Милошевич през 90-те години на ХХ в. бе движението "Отпор", първоначално сформирано от група белградски студенти. Един от лидерите на "Отпор", Иван Марович, каза за SETimes, че за последните 12 години Сърбия видимо се е отдалечила от наследството на Милошевич. "Въпросът обаче е дали тя се движи в правилната посока. Посоката на външната политика е диаметрално противоположна, както демонстрира кандидатурата за членство в ЕС, но начинът на управление е все още недостатъчно демократичен, поне ако възприемаме демокрацията чрез влиянието на гражданите върху определянето на политиката," каза Марович. 
						В Сърбия все още няма единна историческа оценка за управлението на Милошевич, който бе обвинен от Хагския трибунал за престъпления в Косово и Хърватия, както и за геноцида в Босна и Херцеговина. Ръководството на Социалистическата партия днес избягва да говори за Милошевич. 
						Партийният лидер Дачич само определи като "иронично" това, че социалистите са изпълнили обещанията, дадени на гражданите от коалицията, която свали Милошевич от власт. "Председателят на Демократическата партия на Сърбия Воислав Кощуница, който оглавява коалицията ДОС, през 2000 г. победи Слободан Милошевич с речи за асоцииране с ЕС. Днес Кощуница е човекът, който се противопоставя на ЕС, докато Социалистическата партия на Сърбия е част от правителството, помогнало на страната да придобие кандидатски статут. След това никой не може да каже, че нещата в политиката са непроменими," каза Дачич, след като Сърбия стана кандидат-член на ЕС на 1 март. 
						Неговият съпартиец и министър на инфраструктурата Милутин Мърконич обаче има само добри думи за Милошевич, когото все още нарича свой голям приятел. "В своята политика Слободан Милошевич акцентираше главно върху свободата и независимостта на страната. И страната бе свободна и независима, докато той беше президент. Така би било и днес," писа Мърконич в статия за белградски седмичник, публикувана на 7 март. 
						Този коментар предизвика протести от някои партньори в управляващата коалиция. Жика Гойкович, заместник-председател на Сръбското движение за обновление, каза, че подобни изявления причиняват на Сърбия само вреди. "Милошевич организира екзекуциите на своите политически опоненти и ние от Сръбското движение на обновление бяхме негови жертви. Следователно похвали за неговото управление могат само да навредят на Сърбия и капацитетът за реформи на тази страна," каза той. 
						Саня Ранкович, на 40 г., казва, че не е доволна от всичко, случило се след ерата на Милошевич, но добавя, че все пак разликата е значителна. "По времето на Милошевич ни бомбардираха, бяхме изолирани от света, работехме за по 2 германски марки на месец и счупихме рекорди по хиперинфлация. Как може някой да каже, че днес в Сърбия не се живее по-добре?", пита тя. 
						Павле Костич, на 51 г., дори не иска да говори повече за Милошевич. "Човекът бе отстранен от власт преди 12 години и умря пред шест години. Не е ли време да спрем да говорим за него и да го обвиняваме за всичко?" 
					
				
			
					 
					
 
 

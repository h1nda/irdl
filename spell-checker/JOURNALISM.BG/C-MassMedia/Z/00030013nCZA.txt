Белградчани спортуват и набират средства в годишен маратон
					22/04/2009
					Белградчани отпразнуваха настъпването на пролетта с участие в годишния маратон.
					От Бояна Милованович за Southeast European Times от Белград -- 22/04/09
 
					 
						
Кенийците доминираха в 22-рия Белградски маратон. [Никола Барбутов/SETimes]
						Хиляди професионалисти и любители бегачи излязоха по улиците на Белград в края на миналата седмица за 22-рия градски годишен маратон. Броят на участниците е създал репутацията му на най-големия маратон на Балканите и най-посещаваното спортно събитие в Сърбия. 
						Четиридесет страни изпратиха представители в Белград за събитието в събота (18 април), включително Кения, чиито бегачи доминираха в надпреварата. 
						В пълния маратон се включиха 341 бегачи, а други 1 200 участваха в полумаратона. Петкилометровият „Развлекателен пробег” привлече няколко хиляди бегачи.
						Някои бягаха, за да популяризират добра кауза. Представители на белградската община Врачар, включително председателят на общината Бранимир Кузманович, набираха средства за банка за майчино мляко с участието си в полумаратона. Техните поддръжници обещаха дарения за всеки пробяган километър от врачарския отбор.
						"Успяхме да съберем близо 11 000 евро и ни трябват още приблизително 1 600," каза Кузманович след надпреварата. 
						Кенийците доминираха в състезанието на пълното разстояние с шестима свои бегачи в първата десетка. Виктор Киген от Кения спечели своя първи маратон. Той каза пред информационна агенция „Бета” след състезанието, че не е очаквал да спечели. Все пак „бях подготвен”, каза той, добавяйки, че е доволен от храната и гостоприемството на Белград.
						Сънародничката на Киген Ан Косгей завърши първа от жените и 25-а от всички участници. 
						Страната домакин – Сърбия – не остана изцяло извън кръга на победителите. Оливера Йевтич спечели полумаратона при жените и стана първият носител на трофея на Джоко Вестица, учреден в памет на съоснователя на Белградския маратон, журналист, който почина миналата година. 
						Местната управа организира първия градски маратон през 1988 г. по инициатива на Вестица и почитателката на леката атлетика Брана Радович. 
						Министърът на спорта и младежта Снежана Самарджич-Маркович и кметът на Белград Драган Джилас официално откриха надпреварата. Джилас каза, че това и други спортни събития, организирани в Белград, са го направили истински „град на спорта”. 
						Тази година Белград също така бе домакин на 42-рия Световен шампионат по военен маратон с участници от 22 държави. Министърът на отбраната Драган Шутановац заяви, че е съвсем „естествено” двете състезания да се организират едновременно.

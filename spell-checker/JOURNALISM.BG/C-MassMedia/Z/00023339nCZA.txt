Според доклад на "Фрийдъм Хаус" демокрацията в Черна гора се е влошила
					25/07/2007
					Доверието в съдебната система е ниско, а черногорските лидери не демонстрират силна решимост за борба с корупцията, твърди международна НПО.
					От Неделко Рудович за Southeast European Times от Подгорица –25/07/07
 
					 
						
Според доклад на "Фрийдъм Хаус" гражданите нямат доверие в съдебната система на Черна гора. [ФХ]
						Черна гора не е укрепила гражданските свободи след 2006 г., а демокрацията в страната леко се е влошила, според последния доклад на "Фрийдъм Хаус". В частност НПО се позовава на вялата борба срещу корупцията, прекаленото влияние на правителството върху държавната телевизия и общественото недоверие в съдебната система. 
						Черногорските власти не показват силна политическа воля за борба с корпуцията, а парламентът не прави необходимото за укрепване на законите срещу конфликтите на интереси, твърди "Фрийдъм Хаус". Продължителните съдебни процеси, както и прекалената снизходителност по делата за корупция и организирана престъпност, уронват доверието в съдебната власт, казва организацията. 
						Според "Фрийдъм Хаус" черногорската държавна телевизия трябва да бъде безпристрастен източник на информация за обществото, но вместо това продължава да отразява позицията на правителството. 
						Докладът прави и оценка на законите за НПО, за които констатира, че са сред най-либералните в региона. От друга страна, се казва в него, законите често биват нарушавани. 
						"Има над 3 600 НПО. Повечето от тях не функционират или се използват като параван за дребни търговски начинания, като кафенета, таксиметрови услуги или чуждоезикови училища," посочва "Фрийдъм Хаус". Само около 200 НПО могат да се смятат за представляващи гражданското общество. Те все още не могат да спечелят доверието на обществеността или на правителството." 
						Въпреки липсата на напредък тази година обаче в доклада се изразява убеденост, че темпът на реформи вероятно ще се ускори. Гражданите го изискват, казва "Фрийдъм Хаус", а процесът на присъединяване към ЕС го налага. 
						"Гражданите са готови за напредък и имат големи очаквания към политическите лидери," казва организацията. "Бездействието през 2006 г. вероятно няма да продължи, защото черногорците искат промяна с цел подобряване на условията на живот." 
						Ангажиментът на Черна гора за борба с корупцията ще бъде изпитан, докато страната се придвижва напред в стремежа си да се присъедини към ЕС, смята "Фрийдъм Хаус". 
						"За да постигне реален успех в тази област, тя трябва да съгласува усилията на правителството, съдебната власт, полицията, прокуратурата, парламента и гражданите," посочва НПО. 
						Черна гора се отцепи от бившия държавен съюз със Сърбия през май 2006 г. Оттогава тя работи усилено за изграждането на независима държавна структура и организирането на избори.

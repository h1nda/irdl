Мисия на ООН пристигна в Белград след разговори с представители на ЕС и НАТО в Брюксел
					26/04/2007
					 
						БЕЛГРАД, Сърбия -- Проучвателната мисия на Съвета за сигурност на ООН пристигна в сряда вечерта (25 април) в Сърбия след проведените разговори с висши ръководители на ЕС и НАТО по въпроса за статута на Косово. Групата, водена от белгийския посланик в ООН Йохан Вербеке, се срещна с върховния представител на ЕС по сигурността Хавиер Солана и с еврокомисаря по разширяването Оли Рен, както и с генералния секретар на НАТО Яп Де Хоп Схефер. 
						Според Рен ЕС разглежда приемането на резолюция на Съвета за сигурност на ООН за статута на Косово като ключ към предоставяне на международна легитимност и юридическа основа за ангажирането на ЕС с провинцията. От своя страна Де Хоп Схефер призова за бързо приемане на резолюция за статута на Косово на базата на плана на Марти Ахтисаари, като добави, че забавянето на процеса би застрашило европейската сигурност. 
						Проучвателната мисия на ООН се среща в Белград с представители на държавното ръководство и с неправителствени организации, преди да се отправи за Прищина в петък. (Глас явности - 26/04/07; Уебсайт на ООН, Танюг, Бета, Б92, Топ-Ченъл, РТК, 24-оре, Телеграф, АП, ЮПИ - 25/04/07)

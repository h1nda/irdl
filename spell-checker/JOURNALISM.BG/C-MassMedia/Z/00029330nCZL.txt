ЕП призова Турция да изтегли войските си от Кипър
					17/02/2009
					 
						СТРАСБУРГ, Франция -- Комисията по външни работи на Европейския парламент (ЕП) призовава Турция да изтегли войските си от Кипър, съобщиха медиите в понеделник (16 февруари). Изтеглянето им ще спомогне за създаването на подходящ климат за продължаващия мирен процес в Кипър и ще позволи на лидерите на двете кипърски общности да преговарят по-свободно за бъдещето на страната, заявява комисията. Понастоящем около 35 000 турски военнослужещи са разположени в северната, турска част на Кипър. Комисията на ЕП изрази също съжаление, че Турция не е изпълнила своите ангажименти, произтичащи от така наречения Анкарски протокол, който разширява митническия съюз между Турция и ЕС, обхващайки и Кипър. Протоколът предвижда свободен достъп на кипърски гръцки самолети и кораби до турските летища и пристанища.
						Други новини -- Земетресение със сила 5,0 по скалата на Рихтер разтърси Турция рано сутринта във вторник. Една жена е починала от сърдечен удар в последвалата паника в град Симав, провинция Кютахя.
						Друго земетресение с магнитуд 5,4 по скалата на Рихтер разлюля Западна Гърция рано сутринта във вторник. Неговият епицентър е бил под Йонийско море, на около 65 км от остров Закинтос. Въпреки че властите не съобщават за никакви жертви и щети, изнервени жители на няколко острова в Йонийско море са спали в колите си. (Хюриет, Информационна агенция Доган, НТВ, АФП, АП, АНА-МПА, Нафтемборики, ДПА - 17/02/09; Файненшъл Мирър, ANSAmed - 16/02/09)

ЕК се готви да публикува доклади за напредъка; Македония ще получи кандидатски статут 
					09/11/2005
					 
						БРЮКСЕЛ, Белгия -- Очаква се в сряда (9 ноември) Европейската комисия (ЕК) да публикува своите редовни годишни доклади за напредъка на Турция и Хърватия, които наскоро започнаха присъединителни преговори с блока. Позовавайки се на дипломатически източници, в репортажи на международните медии се казва, че ЕК също така ще препоръча на Македония да бъде предоставен кандидатски статут. Тя ще бъде третата бивша югославска република, която става кандидат за членство в ЕС. Освен това комисията ще докладва за мерките по прилагане на реформите в Босна и Херцеговина, Сърбия и Черна гора и Албания - трите балкански държави, които също се стремят към членство в блока, но още нямат кандидатски статут.
						Според брюкселското издание EU Observer докладът на комисията за напредъка на Турция ще бъде силно критичен по отношение на ситуацията с човешките права, позовавайки се в частност на делото, заведено срещу писателя Орхан Памук за направени от него изказвания във връзка с избиването на арменци по време на войната. Що се отнася до Хърватия, EU Observer посочва, че докладът на ЕК ще открои корупцията като оставащ основен проблем за страната.
						Други новини -- ЕК обяви във вторник, че е изпратила т. нар. предупредителни писма на България и Румъния, призовавайки двете страни да ускорят темпа на реформите, за да могат да се присъединят към ЕС на 1 януари 2007 г., съгласно предвидения график. (Ромпрес, Найн о'клок - 09/11/05; EU Observer, БНР, БТА - 08/11/05)

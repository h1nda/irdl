Трайковски на прицел след спорна амнистия
15/04/2003
Ръководителката на Македонската разузнавателна служба бе обвинена в подслушване на повече от 100 публични фигури по време на мандата си като министър. Сега президентът Борис Трайковски може да бъде изправен пред импийчмънт заради нейната амнистия.
Валентин Нешовски за Southeast European Times в Скопие - 15/04/03
 
 
Доста Димовска, началник на разузнаването и бивш вътрешен министър, е заподозряна в подслушване и записване на разговори на повече от 100 публични фигури в Македония по време на мандата си като министър през ноември и декември 2000 г. Президентът Борис Трайковски обаче амнистира Димовска и Александър Цветков, бивш шеф на Отдела за оперативни технологии към Министерството на вътрешните работи, който е обвинен като пряк изпълнител на заповедите на Димовска.
Ако не бяха амнистирани, Димовска и Цветков можеха да получат присъди до три години затвор. Сега Трайковски е на прицел, а членовете на парламента от няколко малки партии предупредиха, че ще внесат предложение за импийчмънт.
Според повечето правни експерти решението на Трайковски е законосъобразно, но той би трябвало да го обясни, тъй като няма правото да дава амнистия само по своя преценка. "Това е основание за импийчмънт", смята Георги Марянович, професор по наказателно право. Според Марянович, чрез амнистиране на двамата, Трайковски предварително ги е обявил за виновни. "Такова нещо не се е случвало досега", заяви той.
В понеделник (14 април) председателят на парламента Никола Поповски настоя Трайковски да преразгледа решението си. Признавайки, че предишните помилвания са били в съответствие с конституцията, Поповски заяви, че те представляват злоупотреба с позволените от закона права. Също в понеделник депутатите поискаха Трайковски лично да ги запознае с мотивите зад това решение.
Канцеларията на президента излезе с изявление за пресата, в което се казва, че процесът срещу Димовска би застрашил сигурността в Македония. Димовска заяви, че с повдигане на обвинения срещу нея властите са искали да опетнят политическото й досие преди конгреса на нейната партия ВМРО-ДПМНЕ.
Скандалът започна през януари 2001 с разкритията на настоящия премиер Бранко Цървенковски, който тогава бе в опозиция. Сред подслушваните публични фигури са Трайковски, министри, политици, магистрати, бизнесмени, посланици и журналисти. Повечето са потвърдили автентичността на разкритите разговори след избухването на скандала. Някои журналисти са завели дела срещу неизвестен извършител. Парламентът създаде комисия за разследване на случая, но Димовска отказа да се яви като свидетел.
С разразяването на скандала тя го описа като "вербален тероризъм от страна на опозицията", а тогавашният премиер Любчо Георгиевски го нарече "раздут балон". Георгиевски и Димовска са основатели на ВМРО-ДПМНЕ и дългогодишни колеги. Според някои коментатори и двамата са замесени в решението за подслушване.
Македонската конституция забранява подслушване на телефонните линии, освен ако това не е одобрено с решение на съда и то само при специални обстоятелства. Правителството обаче внесе предложение за промяна на този член на конституцията, с аргумента че е необходима по-голяма гъвкавост за разбиване на организираната престъпност.

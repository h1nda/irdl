Терзич и Ашдаун организираха нова среща за реформата в полицията на БиХ
					29/07/2005
					 
						САРАЕВО, Босна и Херцеговина (БиХ) -- В четвъртък (28 юли) върховният представител Пади Ашдаун и председателят на Съвета на министрите на БиХ Аднан Терзич бързо свикаха политиците от БиХ на нов кръг от преговори за реформата в полицията. Тази среща бе организирана, след като бяха получени писма в подкрепа на преговорите по реформата от няколко политици от Република Сръбска (РС), които бойкотираха предишната среща. Целта е да се вземе решение какви да бъдат следващите стъпки в процеса, а не да се стига до обвързващи заключения, каза Терзич преди срещата. 
						Сред участниците в срещата бяха премиерът на РС Перо Букейлович, министърът на вътрешните работи на РС Дарко Матияшевич, финансовият министър на РС Светлана Ченич, вътрешният министър на Федерация БиХ Мевлудин Халилович, ръководителят на Държавната агенция за разследване и охрана Средое Нович и министърът на сигурността на БиХ Бариша Чолак. Реформата в полицията е основно изискване за започване на преговори с ЕС по Споразумение за стабилизация и асоцииране. (Дневни аваз, Независне новине - 29/07/05; ФЕНА, ПБС БиХ, РТРС - 28/07/05)

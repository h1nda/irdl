Берат бе включен в списъка на ЮНЕСКО
					18/09/2008
					Броят на намиращите се под закрилата на ЮНЕСКО културни паметници в Албания нарасна на четири.
					От Маньола Хала за Southeast European Times от Тирана -- 18/09/08
 
					 
						
ЮНЕСКО включи албанския град Гирокстро в своя Списък на световното наследство през 2005 г. [Архив]
						Берат, град в южната част на Централна Албания, бе включен наскоро в Списъка на световното наследство на ЮНЕСКО като пример за съжителство на религии и култури. Решението бе продължение на решението на Комитета за световно наследство от 2005 г. относно южния град Гирокастро. 
						Според Комитета за световното наследство Берат и Гирокастро свидетелстват за богатството и разнообразието на балканското архитектурно наследство. Техният начин на живот показва влиянието на исляма по време на отоманското владичество, но освен това демонстрира съхранението на православните християнски традиции, особено в Берат. 
						Голяма част от Берат е построена през 13-и в., макар че води началото си от трети век пр. Хр. В известния район Кала се намират много византийски обекти. Много стенописи и икони датират още от 13-и в. Градът има и немалко джамии, строени през отоманския период. 
						Комитетът разгледа състоянието на съхранение на двата града и усилията за възстановяване на обекти. Според министерството на културата се работи по възстановяването на 22 обекта, а реставрацията на други 27 ще бъде завършена тази година. 
						Агенцията на ООН очаква доклад през февруари 2009 г. за премахването на „незаконното строителство или неподходящи строежи”, застрашаващи историческите обекти. В доклада са включени още предложения за археологически разкопки, подобряване на противопожарната охрана и разработване на средносрочни планове за развитие на капацитета на туристическите съоръжения. 
						Четири културни паметника в Албания са вече под закрилата на ЮНЕСКО. Амфитеатърът в Бутринт бе включен в списъка през 1992 г., а Гирокастро и традиционната музикална форма наречена изополифония, бяха включени през 2005 г. 
						Определяният от експерти като микрокосмос на средновековната история град Бутринт в Южна Албания спечели номинация като „изключително свидетелство за дългогодишно и почни изчезнало общество и бит”. През 2005 г. ЮНЕСКО го извади от своя списък на застрашените обекти, след като одобри мерките на Албания за закрила на обекта от натиска на урбанистичното развитие. 
						Гирокастро, наричан още Градът на камъните, е „уникално свидетелство за културна традиция на живот, развивал се през периода XIV-XIX в.”, според решението от 2005 г. Масивните каменни сгради в града са подредени в успоредни линии, план, срещащ се из целия Балкански регион. 
						Изополифонията бе обявена през ноември 2005 г. за шедьовър на устното и нематериално наследство на човечеството и така също получи закрилата на ЮНЕСКО. 
						Всичките четири паметника изпълняват важната задача да представят ценностите и културата на страната по цял свят, като същевременно свидетелстват за нейната античност.

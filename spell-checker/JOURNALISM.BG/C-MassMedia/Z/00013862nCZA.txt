Трибуналът на ООН огласи обвиненията срещу бившия косовски премиер 
					11/03/2005
					Бившият премиер на Косово Рамуш Харадинай, заедно с още двама бивши командири от "Армията за освобождение на Косово", бе обвинен по 37 пункта във военни престъпления, включващи преследване, жестоко отношение, убийства и изнасилвания. 
					(AП, Ройтерс, АФП, Блумбърг, Би Би Си, Гласът на Америка, Радио Б92, МНСБЮ - 10/03/05)
 
					 
						
Във вторник (8 март) Рамуш Харадинай подаде оставка като премиер на Косово, след като му бе връчено обвинението на Трибунала на ООН. [АФП]
						Международният наказателен съд за бивша Югославия (МНСБЮ) обвини бившия премиер на Косово Рамуш Харадинай във военни престъпления по 37 пункта. Обвинителният акт срещу него и двама други бивши членове на вече разформированата "Армия за освобождение на Косово" (АОК) бе огласен публично в четвъртък (10 март), един ден след като тримата обвиняеми се предадоха на съда в Хага. 
						Харадинай, на 36 г., във вторник подаде оставката си, след като получи обвинението, настоявайки, че е невинен. Той е най-високопоставеният член на АОК, срещу когото съдът предяви обвинения във връзка с конфликта в Косово през 1998-1999 г. 
						Твърди се, че престъпленията, посочени в обвинението, са били извършени между март 1998 г. и 30 септември същата година. По това време, се твърди в обвинението, Харадинай е имал пълен контрол над операциите на АОК в оперативната зона Дукаджин в западната част на Косово, близо до границата с Албания и Черна гора. 
						Обвиненията срещу него включват 17 престъпления срещу човечеството за преследване, убийства, изнасилвания, нечовешки действия, разрушаване на собственост, незаконно задържане, депортиране или принудително изселване на цивилни лица. Срещу него са отправени и още 20 обвинения за нарушаване на законите и обичаите за водене на война заради жестоко отношение, убийства и изнасилвания. 
						Освен това обвинителният акт посочва, че Харадинай и двама негови бивши съратници -- Идриз Балай и Лахи Брахимай -- са били членове на съвместна престъпна организация, чиято цел е била да се закрепи пълният контрол на АОК в региона, да се изгонят сръбските цивилни граждани от него и да се потуши "всяка реална или възприемана като такава форма на сътрудничество на цивилни лица от албански или ромски произход със сърбите в района". 
						Според обвинителите на ООН в преследването на тази цел бойците от АОК са извършвали военни престъпления, включително заплахи, отвличания, затвор, побои, мъчения и убийства на набелязани цивилни лица. 
						Балай, на 33 г., е командвал специално подразделение на АОК, известно като "Черните орли". Брахимай, на 35 г., според обвинителите на ООН е близък роднина на Харадинай и е бил негов подчинен, като е заемал длъжността заместник-командир на Дукаджинския оперативен щаб. Двамата са били на директно подчинение на Харадинай и са работили в тясно сътрудничество с него. Всеки от тях е обвинен по общо 35 пункта за престъпления срещу човечеството и нарушаване на законите и обичаите за водене на война. 
						В обвинението се казва, че Харадинай, като ръководител на АОК, "е създал система за набелязване на лицата, които да бъдат отвличани, малтретирани и убивани, и за провеждане на системни атаки срещу уязвими части от цивилното население". 
						Според прокурорите той "е оправдавал и насърчавал" престъпното поведение на своите подчинени и "в някои случаи лично е разпореждал, контролирал и участвал в побоите". Те твърдят още, че "е имало поне един случай, при който [той] е дал мълчаливото си одобрение като командир за екзекутирането на задържани лица". 
						Очаква се през следващите дни тримата обвиняеми да се явят за пръв път пред съдиите на ООН и да се произнесат по обвиненията. Ако бъде признат за виновен по което и да е обвинение, Харадинай може да бъде осъден на доживотен затвор.

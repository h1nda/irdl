Европа се готви за "Евровизия"
					12/05/2006
					Конкурсът за песен на "Евровизия", най-голямото европейско музикално събитие за годината, ще се проведе следващата седмица в Атина. 
					От Арди Пулай за Southeast European Times от Тирана -- 12/05/06
 
					 
						
Гръцката певица Анна Виси представя песента си по време на телевизионно шоу в Атина на 14 март. Песента "Everything" ("Всичко") бе избрана да представя Гърция на музикалния конкурс "Евровизия 2006", който ще се проведе в Атина на 20 май. [Гети Имиджис]
						Основан през 1956 г., Конкурсът за песен на "Евровизия" (КПЕ) е годишно телевизионно събитие с участници от много страни, чиито национални телевизии са членове на Европейския съюз за радио и телевизия (ЕСРТ). Конкурсът се излъчва по телевизията и радиото в цяла Европа, в избрани страни по света и по Интернет. 
						51-ият КПЕ ще се проведе в Атина благодарение на Елена Папаризу и песента й "My Number One" ("Моят номер едно"), която се класира първа на миналогодишния конкурс в Киев. Гръцката национална телевизия ЕРТ ще бъде домакин на конкурса за първи път. 
						Темата на конкурса тази година, "Почувствай ритъма", е обвързана с гръцкия туристически лозунг "Почуствай мита". Тази тема ще служи за основа при изработването на сувенири за шоуто, които ще подчертават историческото богатство на Гърция, както и съвременния й чар като турстическа страна. Въпреки че спектакълът струва скъпо, страната домакин има възможности за внушителни печалби. 
						Състезателите тази година са от 37 страни и ще изпълняват песните си в нощите на полуфинала и финала. Като основни спонсори на конкурса, Франция, Германия, Испания и Великобритания имат право на пряко участие на финала, пропускайки полуфинала. Победителят и деветте страни с най-високи резултати от предходния годишен конкурс също отиват пряко на финала. Тази година това са Гърция, Хърватия, Дания, Израел, Латвия, Малта, Молдова, Норвегия, Румъния и Швейцария. 
						Балканските страни имат важно място в събитието през последните години. Независимо от нелекото си минало, когато става дума за музика, страните гласуват една за друга. Победителят в КПЕ се избира от публиката, която дават гласа си по телефона. Албания, Македония, Босна и Херцеговина, Хърватия, България и Румъния са сред участничките от района на Югоизточна Европа тази година. 
						Сърбия и Черна гора се оттегли от участие тази година след скандал за избора на национален участник. Черногорският съдийски състав бе обвинен в тактическо гласуване по-рано този месец по време на конкурса за определяне на официалната песен за конкурса. В гласуването Черна гора посочи за победител "No Name" ("Без име"), но Сърбия поиска повторение на гласуването. Когато Черна гора отказа да даде съгласието си за нов конкурс, до решение не се стигна и страната се оттегли. 
						Състезателите популяризират песните си месеци наред. Те посещават различни страни и изпълняват песните си по национлната телевизия, запознавайки публиката си с материала, който ще бъде представен в Атина. 
						Мария Менунос и Сакис Рувас ще бъдат домакини на полуфинала и финала. Рувас е добре известен като човека, донесъл трето място на Гърция в конкурса с песента "Shake it", а Менунос е актриса, която участва заедно с Шон Конъри в "Джеймс Бонд 007: От Русия с любов". 
						Сред победителите в КПЕ са били редица известни изпълнители, които впоследствие са продължили да жънат успехи в цяла Европа. Най-известна сред тях е шведската група АББА, която спечели конкурса през 1974 г. с песента си "Ватерло".

Собственици на национализирани имоти чакат реституция 
					13/07/2007
					Сърбия се подготвя да раздържави собствеността отпреди 1945 г. чрез закон за реституцията. Съществуват обаче опасения, че това може да застраши макроикономическата стабилност на страната. 
					От Душан Косанович за Southeast European Times от Белград -13/07/07
 
					 
						
Бивши собственици са подали искове за почти целия център на Белград, спирайки по тази начин инвестициите в тази част на столицата. [Архив] 
						Бившето сръбско правителство, оглавявано от настоящия министър–председател Воислав Кощуница, огласи законопроект за реституцията дни, преди да бъде постигнато споразумение за нова управляваща коалиция. Не се очаква Демократическата партия на президента Борис Тадич да блокира нормативния акт, тъй като проектът е получил положителни оценки от неправителствените организации, защитаващи раздържавяването. 
						Съгласно новия закон първоначалните собственици би трябвало или да си възстановят бившите имоти, или да получат финансово обезщетение. До момента сръбски граждани са подали около 73 000 иска, с които претендират за реституиране на земя – равняваща се на площ с размера на Черна гора – и други имоти. 
						Проектът предвижда раздържавяване на земя в регулация, която за разлика от земеделската земя трябва да се “отдели” от построените върху нея обекти, преди да се върне на предишните й собственици. На реституция подлежат също така търговски сгради, апартаменти, производствени и търговски обекти и други недвижими имоти, които не са частна собственост. 
						Ако експроприираните имоти не могат да бъдат възстановени в състоянието им отпреди 1945 г., предишните собственици ще получат финансови обезщетения. Съгласно законопроекта за финансово възстановяване на собственост са заделени около 4 млрд. евро. 
						"Сумата няма да засегне сериозно макроикономическата стабилност на Сърбия, тъй като финансирането трябва да се осигури чрез 20-годишни облигации, до 1 януари 2008 г., с 4,5 % лихва," каза бившият министър на финансите Милан Париводич. 
						Облигациите могат да се използват за закупуване на държавни облигации, плащане на данъци или изплащане на заеми, отпуснати от държавни банки. 
						Миле Антич, ръководител на Белградската мрежа за реституция, смята че законопроектът е най-разумният, предложен досега, и че възстановяването на първоначалните имоти ще намали финансовите обезщетения, които в противен случай държавата ще трябва да заплати. 
						"Когато се възстанови собствеността, данъчните постъпления в бюджета ще нараснат, така четирите млрд. евро ще бъдат много по-малко," казва Антич. 
						Адвокат Бранко Павлович, бивш ръководител на държавната Агенция по приватизация, каза, че основният недостатък на законопроекта е, че не осигурява еднакво отношение към всички бивши собственици. 
						"Законопроектът не третира еднакво бившите собственици, които получават първоначалните си имоти, и онези, които ще бъдат принудени да търсят финансово обезщетение," каза Павлович. 
						Въпреки това според Париводич авторите на законопроекта са се опитали да защитят интересите на всички, а не на отделни граждани. 
						"Законопроектът не цели да защити абсолютните интереси на бившите собственици, но законът трябва да защитава макроикономическата политика. Той трябва да защитава и интересите на следващите собственици, и то ефективно,” каза Париводич. 
						Първата задача на новото правителство на Сърбия бе да приеме бюджета за 2007 г. и да прекрати полузаконния период на временно финансиране. Законопроектът вероятно ще влезе в дневния ред на парламента през лятото, за облекчение на първоначалните собственици, които искат Сърбия да поправи историческата несправедливост, както това направиха другите страни от региона. 
						Възстановяването на собствеността като форма на защита на частната собственост е едно от ключовите изисквания по пътя на Сърбия към европейска интеграция.

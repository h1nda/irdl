Щайнер критикува косовските лидери за тяхно разколническо заявление
16/05/2003
 
ПРИЩИНА, Косово, Сърбия-Черна Гора -- Ръководителят на ЮНМИК Михаел Щайнер обяви в четвъртък (15 май), че на президента, членове на парламента и правителствени служители на Косово няма да им бъде разрешено да участват в редица срещи на НАТО и ЕС. Съобщението бе направено, след като депутатите одобриха декларация, в която се казва, че Армията за освобождение на Косово е водила "справедлива война с армията, полицията и военизираните части на Сърбия за освобождението на Косово". Щайнер окачестви декларацията като "разколническа" и каза, че тя подкопава духа на помирение в парламента. Сръбските депутати напуснаха залата на парламента в знак на протест срещу декларацията.
В други новини, полицията на ООН съобщи за арестуването на заподозрян във военни престъпления, който е издирван във връзка със зверствата, извършени в района около Печ през 1999 г. Самоличността на арестувания не бе обявена. (АФП, КосоваЛайв, Би Би Си, Танюг, Б92, ФоНет - 15/05/03)

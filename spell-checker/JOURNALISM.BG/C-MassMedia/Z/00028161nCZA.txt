Двама хърватски журналисти загинаха при бомбен атентат
					24/10/2008
					Иво Пуканич, собственик на водещо политическо седмично издание, и директорът по маркетинг на неговия вестник, Нико Франич, бяха убити при експлозия на кола бомба в Загреб в четвъртък в най-новия от поредицата случаи на насилие в страната.
					(Евронюз, EurActiv, Javno.hr - 24/10/08; АП, Ройтерс, АФП, ДПА, Би Би Си, Б92, Комитет за защита на журналистите, Javno.hr - 23/10/08)
 
					 
						
Кола на “Спешна помощ” пристига на мястото на инцидента, докато полицаите обезопасяват района в четвъртък (24 октомври) след бомбената експлозията в Загреб. [АФП]
						Хърватия ще се изправи срещу тероризма и организираната престъпност, обещаха лидерите на страната в четвъртък (23 октомври) след убийството на известен журналист. Това е последният инцидент от поредицата случаи на насилие, които шокираха страната. 
						Иво Пуканич, на 47 г., собственик на водещото хърватско политическо седмично издание “Национал” , беше убит след експлозия на бомба, поставена под личния му седан, пред офиса на неговия вестник в центъра на Загреб. При станалата около 6,30 ч. сутринта експлозия бе убит и директорът по маркетинг на седмичника, Нико Франич, а двама минувачи са ранени. 
						"Хърватия ще прояви още по-голяма решителност и безкомпромисност в борбата с организираната престъпност и терора," заяви в четвъртък вечерта премиерът Иво Санадер. "Няма да допуснем Хърватия да се превърне в нов Бейрут." 
						Атентатът в четвъртък бе извършен по-малко от три седмици, след като въоръжен мъж застреля Ивана Ходак, 26-годишната дъщеря на известен адвокат, посред бял ден близо до полицейски участък в Загреб. 
						Осъждайки убийството на Пуканич, президентът Стипе Месич свика в петък извънредно заседание на Националния съвет за сигурност и заяви: "Тероризмът се превърна в реалност по улиците на нашата столица." 
						"Сега въпросът е ние или те - законовата държава или престъпниците, терористите и мафията," заяви Месич в изявление, като призова властите да действат бързо и енергично. 
						Доказването на способност за борба с организираната престъпност и корупцията е едно от ключовите изисквания, които държавите трябва да изпълнят, за да се присъединят към ЕС. Хърватия се надява да стане 28-ият член на Европейския съюз през 2011 г. 
						Зараждат се страхове, че ескалирането на насилието може да засегне кандидатурата на страната за членство в ЕС. 
						Давор Буткович, редактор на известния ежедневник “Ютарни Лист” , заяви за “Ройтерс”, че двойното убийство е “голям удар срещу хърватската политическа система". 
						Междувременно, изразявайки загриженост от тази ескалация на насилието, нюйоркска организация за защита на медиите призова Загреб да направи всичко възможно онези, които стоят зад инцидента в четвъртък, да бъдат изправени пред съда. 
						"Хърватските власти трябва да организират пълно разследване и бързо да изправят пред съда отговорните за тези убийства лица," се казва в декларация на Комитета за защита на журналистите. 
						Санадер заяви, че по убийството на Пуканич и други нерешени случаи ще работят най-добрите експерти в страната. 
						"Това вече не е просто борба срещу организираната престъпност," заяви премиерът. "Това е нещо, срещу което всички ние в Хърватия ще се изправим." 
						Пуканич бе известна, но и противоречива личност. Неговият вестник се бореше срещу корупцията и нарушенията на правата на човека, като за това спечели няколко награди. Той обаче бе и критикуван заради близките си връзки с някои политици и с предполагаем бос на организираната престъпност. 
						Пуканич бе охраняван от полицията, след като оцеля след опит за покушение през април. Преди два месеца обаче по негово искане охраната му е била снета, каза в четвъртък хърватският министър на вътрешните работи Томислав Карамарко.

Великобритания прогнозира, че ЕС ще изпрати положителен сигнал за членството на Хърватия
20/04/2004
 
ЗАГРЕБ, Хърватия - Хърватия трябва да очаква позитивен сигнал от ЕС относно кандидатурата си за членство, заяви по време на визита в Загреб в понеделник (19 април) британският министър по европейските въпроси Денис МакШейн. Европейската комисия ще публикува доклад във вторник по готовността на Хърватия да започне преговори за присъединяване. МакШейн изрази по-нататък увереност, че въпросът с укриващия се обвиняем във военни престъпления генерал Анте Готовина ще бъде решен до 19 юни. Това е датата, на която Съветът на министрите на ЕС ще се събере, за да реши дали да започне преговори за присъединяване с Хърватия. Великобритания и Холандия блокираха хърватската кандидатура поради това, че Загреб не арестува Готовина, един от най-търсените заподозрени от Трибунала на ООН. (Виесник, Вечерни лист - 20/04/04; АФП, ХИНА, Хърватска телевизия - 19/04/04)

Турция запазва аспирациите за членство в ЕС, независимо от липсата на пълна подкрепа
					16/12/2007
					 
						АНКАРА, Турция -- Премиерът Реджеп Тайип Ердоган заяви в събота (15 декември), че неговата страна ще продължи усилията си за присъединяване към ЕС, независимо че европейските лидери не показаха пълната си подкрепа за аспирациите на Анкара на срещата си в Брюксел в петък. "Не съм разтревожен за нашия европейски процес", заяви Ердоган. Турското външно министерство заяви в изявление в петък, че липсата на пряко споменаване на целта на Турция за присъединяване от 27-те страни-членки на ЕС не променя факта, че Анкара води преговори за пълно членство. Министерството укори страните-членки на ЕС, че се опитват да подкопаят политическите и законни позиции на Турция по отношение на членството. 
						Междувременно австрийският канцлер Алфред Гусенбауер е заявил в събота в интервю за вестник "Стандард", че съществуват твърде много илюзии по отношение на перспективите на Турция за членство в ЕС. Австрия би подкрепила по-скоро споразумение за привилегировано партньорство с Анкара, отколкото пълноправно членство, е заявил той. (AФП, Стандард, Казинформ, Търкиш Дейли Нюз, агенция Анадолу - 15/12/07)

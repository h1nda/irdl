Младежките игри ще станат регионално спортно събитие в ЮИЕ 
					15/10/2007
					Еврокомисарят по разширяването Оли Рен е новият спонсор на Младежките спортни игри, в които участват над 35 000 ученици от Югоизточна Европа. 
					От Наташа Радич за Southeast European Times от Загреб -- 15/10/07
 
					 
						
(От ляво на дясно) Президентът на Младежките спортни игри Здравко Марич, английският халф Дейвид Бекъм и генералният секретар на Младежките спортни игри Игор Коста в Лисабон през 2004 г. [Гети Имиджис] 
						През 2004 г. група млади ентусиасти решиха да подподмогнат програмата за предпазване от употреба на наркотици чрез организиране на ученици, които да се състезават в различни спортове. Първият им проект в Сплит, Хърватия, бе успешен и от 2004 г. насам Младежките спортни игри се превърнаха в международно събитие за деца от различни страни. Това лято в игрите взеха участие приблизително 35 000 ученици. 
						Всяко лято учениците посещават летни лагери и се състезават в отборни спортове, като футбол, баскетбол, хандбал и волейбол. Освен това те намират нови приятели, разглеждат забележителности и плуват. 
						Проектът, ръководен от Здравко Марич, президент на организационния комитет, бе радушно приет от хърватското правителство, здравните учреждения и училищата, защото подобрява физическата подготовка и укрепва здравето. Децата и техните родители са доволни от факта, че младежите прекарват летата си в здравословна среда под наблюдението на преподаватели. 
						Игрите са международно признати благодарение на подкрепата на спортни знаменитости като Дейвид Бекъм, който е официален посланик на Младежките спортни игри. 
						Когато Марич започва дейността си като доброволец по проекта, идеята е да се насърчи развитието на спорта в далматинския град Сплит. С разширяването на участието състезанията започват да се провеждат в цяла Хърватия. 
						Марич иска игрите да се превърнат в регионално събитие, като Младежките спортни игри се провеждат из цяла Югоизточна Европа. Организаторите търсят международна подкрепа за идеята си. 
						За тази цел Марич и регионалният координатор на игрите Аднан Терзич наскоро предложиха проекта за Младежки спортни игри "Бистра" и идеята за игрите като регионално спортно събитие на Оли Рен, комисар на ЕС по разширяването. 
						Марич каза, че Рен се е съгласил да стане спонсор на Младежките спортни игри "Бистра". Той ще представи идеята за реорганизация на Младежките игри и на Жозе Мануел Барозу, председател на Европейската комисия. 
						"Г-н Рен изтъкна значението и необходимостта от проекта за благото на самия регион, тъй като алтруизмът, религиозната търпимост и дружбата между младите хора - целта на игрите - създават основите и условията за добри отношения между страните в региона," каза Марич.

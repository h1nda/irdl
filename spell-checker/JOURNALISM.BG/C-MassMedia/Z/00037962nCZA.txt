Бизнес форумът САЩ-Балкани открива пътя за американските инвеститори 
					29/03/2011
					Встъпителна среща показва ентусиазирана подкрепа за развиването на деловите връзки между САЩ и Балканите.
					От Златко Ковач за Southeast European Times от Балтимор – 29/03/11
 
					 
						
(От ляво на дясно) Македонският вицепремиер Владимир Пешевски, членът на председателството на БиХ Бакир Изетбегович, посланикът на САЩ Робърт Хънтър, заместник-помощникът на държавния секретар Том Кънтриман и черногорският президент Филип Вуянович на семинар по време на форума. [С любезното съдействие на Чарлз Дилън]
						Първият в историята бизнес форум САЩ-Балкани, който се проведе в Балтимор от сряда (23 март) до 24 март, привлече правителствени и бизнес лидери от Албания, БиХ, България, Черна гора, Македония, Косово и Словения с цел изграждане на връзки с американските делови среди. Основна тема бе регионалното сътрудничество, като участниците избраха да работят заедно, за да популяризират възможностите на Балканите. 
						"Форумът възобнови деловия интерес към региона и предложи на американските компании продуктивна архитектура с надеждни точки за контакти и допълнителна информация," каза организаторът на форума Чарлз Дилън за SETimes. 
						Макар че западноевропейските фирми увеличават дейността си в региона, техните американски колеги често са се въздържали заради отрицателните представи и липсата на надеждна информация - проблеми, за които форумът в Балтимор се опита да намери решения. 
						"Появява се осведоменост за множеството делови възможности, налично финансиране и поддържащи механизми," каза бившият посланик на САЩ в БиХ Виктор Якович за SETimes. 
						"Това, което е необходимо сега, е американците да се запознаят с тях напълно - а фирмите да организират, координират и абсорбират тази помощ." 
						Зоран Дамянович от "Отбранителна промишленост" в Черна гора каза, че неговата фирма се е срещнала с потенциални инвеститори, интересуващи се от съвместно производство на разузнавателни системи и софтуер. Той добави обаче, че интересът на американските инвеститори е многопластов и че те се интересуват също и от планински туризъм. 
						"Надяваме се на по-нататъшни връзки и ги очакваме на гости в Черна гора през май, за да циментираме бизнеса и в трите сегмента," каза Дамянович за SETimes. 
						Косовският вицепремиер Мимоза Кусари-Лила каза, че нейната делегация е оценила възможността да покаже на потенциалните инвеститори какво може да предложи най-новата държава в Европа. "Бидейки в пряк контакт, ние можем да установим техните нужди и да артикулираме по-добре конкурентните предимства, които имаме," каза тя за SETimes. 
						Македонският вицепремиер Владимир Пешевски междувременно подчерта решението на "Овърсийз Прайвит Инвестмънт Корпорейшън" да постави Македония сред страните с финансов инструмент от 250 милиона щатски долара на проект. "Този инструмент ще гарантира сигурност за инвестициите на американските инвеститори," каза той. 
						Според Пешевски за Македония - а и за региона - е жизнено важно да бъде завършена инфраструктурата на транспортния Коридор №10, което пряко ще засегне търговските маршрути от Далечния изток към Западна Европа и по-нататък. 
						Понастоящем търговията се извършва чрез пристанищата в Хамбург и Ротердам, но ако тя преминава през регионални пристанища като Солун и през Коридор №10, търговският маршрут се съкращава с две седмици. 
						"Дори и една малка част от търговията да се отклони през Коридор №10, се отварят възможности за инвестиции в леката промишленост и услугите, което е много голяма придобивка за страните от региона," каза Пешевски за SETimes. 
						"Малкото е красиво, но размерът има значение," каза той, изразявайки цялостния акцент на форума върху общобалканската перспектива. 
						Над 400 души от 60 регионални и 240 американски компании участваха в събитието. Присъстваха и сръбски бизнесмени, макар че Белград официално бойкотира форума заради участието на Косово. 
						Запитан дали ще организира нова среща на върха догодина, Дилън каза, че е склонен да отговори "да". "Няма такова събитие в Съединените щати. Много е важно диалогът да продължи," каза той.

СВП заяви, че всеки опит за паралел между БиХ и Косово ще бъде отхвърлен
					20/02/2008
					 
						САРАЕВО, Босна и Херцеговина (БиХ) -- Говорителят на Службата на върховния представител Марио Бъркич каза във вторник (19 февруари), че всеки безотговорен опит да се прави паралел между ситуациите в БиХ и Косово ще бъде отхвърлен, тъй като БиХ е суверенна държава, чиято териториална цялост е гарантирана от Дейтънското мирно споразумение. Той отхвърли също така възможността за провеждане в Република Сръбска на референдум за отцепването й, както бе предложил министър-председателят Милорад Додик. Бъркич отправи призив към местните политически лидери да се държат по начин, който да не подкопава конституцията на БиХ или Дейтънското споразумение.
						Също във вторник правителството на РС публикува кратко изявление, в което се критикуват партиите на бошнаците за това, че пречат на приемането на пакета от закони за реформа в полицията. Кабинетът на РС призова парламента на БиХ да приеме законопроектите колкото може по-бързо, тъй като те са ключови за подписването на Споразумение за стабилизация и асоцииране с ЕС. (Дневни Аваз - 20/02/08; РТРС, Фена, НТВ Хаят - 19/02/08)

Либерализирането на визите би могло да даде тласък на кандидатурата на Турция за членство в ЕС 
					23/11/2010
					Експерти от Инициативата за европейска стабилност излязоха с предложение за визова пътна карта, имаща за цел да съживи разклатения процес на присъединяване.
					От Баръш Йълмаз за Southeast European Times -- 23/11/10
 
					 
						
Либерализирането на визите би увеличило подкрепата на турците за присъединяването на страната към ЕС. [AФП]
						Присъединителните преговори на Турция с ЕС са застрашени от неминуем провал заради кипърския въпрос и опозицията на Франция срещу пълноправно членство на Турция. Без пробив процесът би могъл да спре в края на 2011 г. 
						Много от турските граждани вече са загубили интерес. През 2004 г. 73 % от турците са смятали, че членството в ЕС е нещо положително, но този процент е спаднал на 38 % през 2010 г. Решението на ЕС да предложи безвизов режим на пътуване на почти всички балкански държави, оставяйки Турция встрани от процеса, разочарова турците и задълбочи убеждението им, че страната им никога няма да се присъедини към ЕС. 
						"Трудно е да повярваш, че си наистина добре дошъл в Съюза, когато дори не се доверяват на гражданите ти да могат да пътуват дотам без сложни, скъпи и понякога унизителни процедури по проверка в консулствата," каза председателят на Европейската инициатива за стабилност (ЕИС) със седалище в Берлин Гералд Кнаус за SETimes. 
						 "В период, когато турските граждани отчаяно очакват да видят признаци на ангажираност и добра воля от Европа, ЕС трябва да предложи на Турция пътна карта за сваляне на визовите ограничения," каза той, добавяйки, че това ще увеличи подкрепата за процеса на присъединяване към ЕС и реформите в Турция. "Това би подействало като виагра на процеса за членство." 
						От всички страни кандидатки Турция остава единствената без официална пътна карта от ЕС за безвизови пътувания. Властите в ЕС казват, че доскоро липсата на споразумение за реадмисия между ЕС и Турция е представлявала основна пречка пред такава пътна карта. 
						Седемте години преговори по документа вече наближават своя край. Съгласно споразумението за реадмисия Турция ще бъде задължена да приема обратно граждани, за които е установено, че пребивават незаконно в държава от ЕС, а така също и граждани на трети страни и лица без гражданство, за които е установено, че са влезли в ЕС през Турция. 
						 За разлика от по-малките балкански държави, Турция има население над 72 млн. и голям брой безработни лица. Страната е също и един от основните транзитни маршрути за международния незаконен трафик на хора. 
						 "Рискът би бил управляем..., либерализирането на визите не означава право на работа," каза Кнаус. 
						Според ЕИС с пътната карта за визите Турция би повишила сътрудничеството си с ЕС по въпросите на сигурността и би подобрила още повече положението с човешките права и антидискриминационните политики, така че съдилищата в ЕС да нямат основание да дават убежище на турски граждани, тъй като не би имало повече нужда от това. 
						Ченгиз Актар, председател на Отдела за връзки с ЕС към Университета "Бахчешехир", казва, че един ход на ЕС към либерализиране на визите е изключително важен, но се съмнява дали той би могъл да стане реалност. 
						 "Либерализирането на визите и решението на ЕС да обърне внимание на загрижеността на Турция относно функционирането на митническия съюз са основни точки, които биха могли да възстановят доверието и да съживят процеса за присъединяване към ЕС", каза той за SETimes. 
						Според Актар един от източниците на недоволство сред турците е неправилното управление на очакванията, ситуация, която се подсилва от някои политици и от медиите. 
						 "Трябва да се внимава да не се създават погрешни очаквания в обществото. Изглежда, че либерализирането на визите - ако и щом бъде договорено - би важало само за бизнесмени, учени и студенти. Това трябва да се каже ясно от самото начало," предупреди Актар.

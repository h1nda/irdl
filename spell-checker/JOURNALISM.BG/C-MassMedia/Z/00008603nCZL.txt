Албания ще изработи стратегия по миграцията
07/10/2003
Европейската комисия и Международната организация по миграция подписаха споразумение за реализация на проект за изработване на стратегия за управление на миграцията в Албания. ЕС осигурява 1 млн. евро за проекта.
От Арди Пулай за Southeast European Times в Тирана - 07/10/03
 
 
С подкрепата на международни партньори Албания разработва национална стратегия по миграцията. Представители на европейската комисия (ЕК) и Международната организация по миграция (МОМ) подписаха споразумение през септември, което предвижда отпускане на помощ за разработване на система за управление на миграцията.
"Основната цел на този проект е да се пресрещне спешната нужда от реформа в сферата на управлението на миграцията в Албания чрез създаване на Национална стратегия по миграция, която ще предвижда реформи както при емиграцията, така и при имиграцията," се казва в съвместно прес-съобщение на двете организации.
Споразумението бе подписано от Юбер Пети, временно изпълняващ длъжността ръководител на делегацията на ЕК в Албания и Маурицио Бусати, ръководител на мисията на МОМ в Тирана.
ЕК отпуска 1 млн. евро за осъществяване на проекта, който има две основни цели: да изгради необходимия правен и институционален механизъм за изработване на национална стратегия, както и да създаде необходимите структури и административен капацитет за реализация на стратегията, особено в рамките на компетентните по темата министерства. В рамките на проекта ЕК и МОМ ще подпомагат на албанските власти и по-специално на Министерството на труда и социалното дело.
Споразумението за стабилизиране и асоцииране между Албания и ЕС, както и законодателството на Съюза в областта на миграцията изискват да бъдат идентифицирани и попълнени съществуващите празноти в местното законодателство, както и в институционалните структури за прилагане на политиките в тази сфера.
Албанското правителство е включило сред своите приоритети изработването на национална стратегия по миграцията до 2005 година. Според изявление на правителството, " тази стратегия ще намали многопосочните разходи, предизвикани от хаотичното движение на населението, което преживя бум в първите години на прехода поради новите възможности за работа, инфраструктурата, здравеопазването и възможностите за образование или професионална квалификация."
Междувременно правителството търси начини за противодействие срещу влиянието на албанската миграция върху различни държави. В ход са изследвания върху изтичането на националния интелектуален потенциал в чужбина и върху това, как по-най добрия начин да се запази този потенциал за политическото, икономическото и социално развитие на Албания.

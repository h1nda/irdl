Разходите за Олимпиадата в Атина далеч надвишават предварителните оценки 
		19/11/2004
		Бюджетът на Гърция за 2005 г. подсказва, че общите разходи за Олимпиадата в Атина през 2004 г. може да надхвърлят 11 милиарда евро, над два пъти повече от първоначално предвидената сума за Олимпийските игри.
		(Athens News Agency - 19/11/04; АП, Ройтерс, Ню Йорк Таймз, Macedonian Press Agency, Athens News Agency - 18/11/04; Ройтерс- 12/11/04)
 
		 
			
Окончателните разходи за Олимпиадата в Атина вероятно ще надхвърлят 11 милиарда евро. [АФП]
			От бюджета на Гърция за 2005 г., който финансовият министър Георгиос Алогоскуфис представи пред парламента в четвъртък (18 ноември), може да се съди, че разходите за Олимпийските игри в Атина вероятно ще надхвърлят 11 милиарда евро -- над два пъти повече от първоначалните предвиждания. 
			"Очаква се разходите за игрите да достигнат 8,95 милиарда евро", каза финансовият министър пред репортери миналата седмица, като призна, че не всички данни са окончателни. 
			Като се добави и бюджетът за 2005 г. в размер на 2,37 милиарда евро, действителните разходи за игрите могат да се окажат повече от 11 милиарда евро. Тази допълнителна сума според АП покрива инфраструктурни проекти и други косвени разходи в публичния сектор, които не са били включени в първоначалния олимпийски бюджет. 
			Алогоскуфис обясни разликата между 9-те милиарда евро, обявени миналата седмица, и новата сума като резултат от "много консервативни оценки", които не са включили "други разходи, като разширяването на метрото, което бе направено спешно" за Олимпиадата. 
			Разходите, посочени в бюджета за 2005 г. за проекта за разширяване на метрото, са 484 млн. евро. Другите разходи включват пренос от 600 млн. евро за строителни разходи, 560 млн. евро за ж.п. линия до предградията и 731 млн. евро разчетни разходи "на фирми и предприятия от по-широкия публичен сектор". 
			Последната сума обаче не включва разчетните 267 млн. евро, които се смята, че са похарчени за трамвайна линия, построена главно за Олимпиадата. 
			След като бе отлагала строителните работи с години, Гърция трябваше да се надпреварва с времето, за да спази кратките срокове. Спираловидно растящите разходи рязко надуха сметките, като тласнаха дефицита на страната до 5,3 % -- доста над 3-процентния таван, определен от ЕС. 
			В четвъртък Алогоскуфис обеща да го намали до 2,8 % през 2005 г. 
			"Целта ни да намалим дефицита е амбициозна, ще положим всички усилия да я постигнем чрез леки корекции", е казал според "Ройтерс" министърът пред репортери при представяне на окончателния вариант на бюджета за 2005 г. 
			За да уверят своите партньори от ЕС, че страната ще се придържа към правилата на блока, в четвъртък гърците обещаха, че бюджетът за 2005 г. ще възстанови фискалната дисциплина, отчасти чрез намаляване на разходите. 
			Според новия бюджет разходите догодина ще нараснат само с 4,8 %, а приходите ще се увеличат със 7,4 %. Другите бюджетни прогнози включват растеж на БВП от 3,9 % през 2005 г., в сравнение с предвидения за тази година ръст от 3,7 %. Очаква се догодина инфлацията да спадне до 2,9 %, в сравнение с 3,1 % през тази година и 3,4 % през 2003 г. 
			Друг труден въпрос за икономиката е безработицата. Очаква се тя да достигне 10,5 % през 2005 г., преди да спадне до 9,8 % през 2006 г.

Специалният пратеник на ЕС посети Косово
					19/01/2006
					Косово трябва да покаже готовността си да осигури безопасно и сигурно бъдеще на малцинствата, каза специалният пратеник на ЕС Щефан Лен по време на двудневно посещение в провинцията. Пътуването му предхождаше заплануваната за 25 януари среща между делегациите на Белград и Прищина.
					От Блерта Фоничи за Southeast European Times от Прищина – 19/01/06
 
					 
						
“Интеграцията на всички малцинства в косовското общество е много важна. Призоваваме косовското правителство да работи по този въпрос," каза специалният пратеник на ЕС за Косово Щефан Лен. [Лаура Хасани]
						Процесът на децентрализация е основен въпрос и трябва да се разглежда открито и честно, каза в сряда (18 януари) Щефан Лен, специален пратеник на ЕС за Косово, като призова временните власти в Косово да демонстрират готовността си да осигурят безопасно и сигурно бъдеще за малцинствата. 
						 "Косово трябва да покаже, че е готово да предложи сигурно бъдеще за всички малцинства, населяващи Косово," каза Лен след среща в Прищина с министъра на местното самоуправление Лютфи Хазири и с генералния секретар на Демократическата партия на Косово (ДПК) Якуп Красничи. 
						Специалният пратеник бе в Косово за обсъждане на ролята на ЕС в процеса за определяне на статута, както и бъдещата роля на Съюза -- включително в области като правосъдието и работата на полицията -- след като въпросът за статута бъде решен. Пътуването му предхождаше заплануваната за 25 януари среща във Виена между представители на Косово и Сърбия и Черна гора, които ще обсъждат въпроси, свързани с децентрализацията. 
						 "Интеграцията на всички малцинства в косовското общество е много важна. Призоваваме косовското правителство да работи по този въпрос. Очакваме срещата във Виена, тъй като е в интерес на всички да имаме добро начало на преговорите," каза Лен. 
						Хазири приветства "положителното начало", както той го определи, на процеса на преговори. "Искам да потвърдя още веднъж готовността си като министър от косовското правителство да бъда във Виена за обсъждането на дневния ред, определен съгласно мандата на [специалния пратеник] Марти Ахтисаари ... но също и за финализирането този важен за всички граждани на Косово процес," каза Хазири. 
						Красничи заяви, че е запознал Лен с принципите на косовската албанска страна за децентрализацията, и очерта позицията на ДПК, най-голямата опозиционна партия в Косово. 
						Лен се срещна и с премиера Байрам Косуми, както и с председателя на парламента Неджат Дачи. Никоя от страните обаче не говори с репортерите след срещите.
						Лен бе назначен миналата година от ЕС за помощник на Ахтисаари. Понастоящем той е директор за Югоизточна Европа в централата на ЕС и старши съветник на върховния представител на ЕС по външната политика Хавиер Солана.

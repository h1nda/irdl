Делич бе предложен за кандидат за сръбски премиер
					10/01/2007
					 
						БЕЛГРАД, Сърбия -- Президентът Борис Тадич каза, че неговата Демократическа партия (ДП) ще номинира бившия финансов министър Божидар Делич за премиер, ако ДП спечели парламентарните избори на 21 януари. В изказване на предизборен митинг във вторник (9 януари) Тадич каза, че целта на партията е да реализира политическите и икономически идеи на покойния премиер Зоран Джинджич, който бе убит през 2003 г. 
						По-късно във вторник лидерът на "Г17 плюс" Младжан Динкич, който подаде оставка от поста финансов министър в края на 2006 г., каза пред Б92, че не би искал да влезе в правителство, което включва Делич. Двамата са работили заедно в кабинета на Джинджич. (Блиц - 10/01/07; Бета, Б92, Танюг - 09/01/07)

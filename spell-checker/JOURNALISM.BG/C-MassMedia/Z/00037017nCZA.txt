Мюфтия призовава за междурелигиозен мир в Косово
					12/01/2011
					В ексклузивно интервю мюфтията Наим Тернава говори за съвместното съществуване и същността на исляма.
					От Линда Карадаку за Southeast European Times от Прищина – 12/01/11
 
					 
						
„Ислямът няма нищо общо с тероризма, фундаментализма, убийствата на невинни хора. Това противоречи на нормите на исляма”, казва мюфтията Наим Тернава. [Линда Карадаку/SETimes]
						Ръководителят на ислямската общност в Косово, мюфтията Наим Тернава, смята, че независимостта на страната е създала по-добри възможности всички религиозни общности да упражняват свободно своята вяра, както и за насърчаване на подобряването на регионалното сътрудничество. 
						 В интервю за SETimes Тернава заяви, че тъй като ислямската общност е най-голямата в Косово, тя носи най-голяма отговорност. 
						 „Затова се чувствам добре, когато в Косово има сигурност и междурелигиозен мир”, заяви той, като добави, че мирът и сигурността са важни за всички вероизповедания. 
						 По време на конфликта със силите на Слободан Милошевич през 1998–1999 г. бяха разрушени джамии, а 37 имами бяха убити. Днес в независимо Косово ислямската общност се чувства уважавана, в безопасност и сигурност. Въпреки това, казва Тернава, някои проблеми остават. 
						 „Юридическият статут на религиозните общности не е изяснен”, каза той. „Не ни е предоставено достатъчно пространство, за да дадем своя принос в борбата с негативните явления.” 
						Той посочва, че обществото иска религията да бъде включена в учебната програма на държавните училища, момичетата да имат право да носят фередже в училище и за ислямската общност да бъде изградена допълнителна инфраструктура. 
						 „Наричаме го традиционен ислям”, отговаря Тернава на въпрос за вида ислям, който се проповядва в Косово. „Имаме правото да го наречем така; той е истински, чист. „Не е необходимо да даваме на исляма друг имидж в зависимост от страната, мястото, където живеят вярващите.” 
						 Той отхвърля твърденията за влияние от страна на радикално настроени лица извън страната. В периода след войната, признава той, в Косово навлязоха и започнаха да извършват дейност различни асоциации, а някои от техните членове се опитваха да променят представите на млади хора. 
						 „Вярно е, че... всеки можеше да влезе и да излезе безконтролно в продължение на дълго време. Дойдоха и неканени хора – от Изтока и Запада, които не искаха най-доброто [за] Косово”, казва той. 
						Това обаче се промени. Днес, настоява той, ислямската общност в Косово „е консолидирана: в нея нямаме чужденци, всички сме косовари. Заради това стана невъзможно някои лица и групи да постигнат успех в Косово.” 
						Въпреки че ислямската общност в Косово „не контролира границите”, мюфтията казва, че е призовал местните и международните институции да бъдат по-бдителни, когато проследяват кой влиза и излиза от страната. Ислямът проповядва мир и просперитет за всички и се противопоставя на насилието, заявява Тернава. 
						„Ислямът няма нищо общо с тероризма, фундаментализма, убийствата на невинни хора. Това противоречи на нормите на исляма", твърди той. Религиозното съвместно съществуване, добавя той, е естествено и е градено с векове. 
						В Косово „имаме семейства от различни религии, които живеят под един покрив”, отбелязва той. Той обаче заявява, че се противопоставя „на опитите на някои мисионери да покръстят мюсюлманите в християни”, като посочва, че хората трябва да могат да избират своята религия.

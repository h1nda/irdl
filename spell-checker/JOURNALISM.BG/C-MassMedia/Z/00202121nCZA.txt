Замърсяването е сигнал за тревога за Албания
					05/12/2011
					Природозащитници алармират, че нивата на замърсяването и обезлесяването в Албания са едни от най-високите в Европа, а бездействието на правителството влошава проблема.
					От Ерл Мурати за Southeast European Times от Тирана – 05/12/11
 
					 
						
Албанци протестират пред парламента срещу законопроекта за внос на отпадъци. [Ройтерс]
						„В праха в Тирана има малко въздух“, шегува се природозащитникът Сазан Гури, ръководител на Екологичния европейски алианс, като описва замърсяването на въздуха в столицата на Албания. 
						Той посочва, че положението в страната не е много по-добро и че Албания е една от най-замърсените държави в Европа. 
						„Средната скорост на нашите превозни средства е 7–12 км/час, докато във Виена или всеки друг европейски град средната скорост е 50-60 км/ч. Въпреки че имаме пет пъти по-малко автомобили от Виена, те замърсяват 50 пъти повече", каза Гури за SETimes. 
						Според Гури по-честото спиране и по-ниската скорост означават по-голямо замърсяване, но това не е всичко. 
						Старите автомобили по пътищата, които имат високи емисии на газове, допринасят за високите нива на замърсяване, както и строителните проекти без установени екологични критерии. Широко разпространената практика на изгаряне на отпадъци също допринася за проблема. 
						„Пушекът, който излиза от ауспусите на автомобилите, пътното строителство, прахът и ултравиолетовите лъчи създават фотохимичен смог, който остава на височина до 100 м“, обяснява той. 
						Този смог има химическо съдържанието и е под формата на облак, като често е видим в някои албански градове. 
						Замърсяването с „общи частици“, наречени LNP, в Тирана е средно 323 микрограма на кубически метър въздух, малко повече от четири пъти над нормата за ЕС. 
						Лидерът на екологичното движение Джемал Мато каза за SETimes, че основният проблем е, че властите не вземат на сериозно данните от мониторинга на замърсяването на атмосферния въздух. 
						„Албанските власти въобще не се вълнуват от тревожните данни. Друг проблем е, че следим само въздуха, след като Европейският съвет определи това като задължение, но не и почвите или водите. Така че не знаем какво е тяхното състояние“, посочи Мато. 
						Някои коментатори твърдят, че това отношение сякаш е наследено от предишните времена, когато бившият комунистически режим се опитваше да изгради тежка промишленост – най-вече със силно замърсяващи руски и китайски технологии – и опазването на околната среда не беше на дневен ред. 
						Много от построените тогава големи фабрики сега лежат изоставени под формата на огромни купчини желязо и отровни материали, за които никой не го е грижа, и увеличават нивата на замърсяване. 
						Мато отбелязва още един проблем – унищожаването на албанските гори, тъй като страната е загубила значителна част от тях. 
						„Според европейския институт, който изследва горите чрез сателитни снимки, тази година процентът на изгорелите гори в Албания е по-висок от този в която и да е друга страна. Въпреки това никой не засажда дървета и когато дойде сезонът, властите съобщават, че са засадили 100 или 200 дървета, докато в съседни страни като Македония се засаждат около пет милиона дървета на сезон“, заяви Мато за SETimes. 
						Въпреки че на околната среда са нанесени тежки вреди, по-тревожна е липсата на конкретен интерес от страна на съответните институции, добавя той. Представителите на правителството не са съгласни, като се аргументират, че през 2011 г. е бил поставен специален фокус върху развитието на горите. 
						„През Международната година на горите, която беше обявена от форума на ООН за горите, ние повторно залесихме и възстановихме площ от 1000 хектара“, заяви за SETimes министърът на околната среда, горите и управлението на водите Фатмир Медиу. 
						Медиу твърди, че Албания се доближава до европейските стандарти и има някои постижения в областта на опазването на околната среда. 
						„Проблемите в областта на околната среда в Албания обаче все още са тежки: наследени или създадени през последните две десетилетия. Смятам, че тези проблеми ще подействат като сигнал за събуждане на всеки гражданин, представител на местната или централната администрация и цялото общество и политиците, защото това е нашият собствен живот и животът на нашите деца", заяви Медиу. 
						От раздразнение, че правителството не прави много, за да се справи със замърсяването, емоциите на гражданите прераснаха в открит гняв след решението за приемане на закон за внос на отпадъци. Демонстранти организираха улични протести пред парламента в началото на ноември. 
						Правителството твърди, че спорният законопроект ще разреши вноса само на ограничена номенклатура от нетоксични отпадъци за целите на рециклирането, но екоактивистите настояват, че освен че е много замърсена, Албания ще се превърне и в депо за рециклиране в задния двор на Европа. 
						Подобен опит беше осуетен през 2004 г. поради силната съпротива на обществото.

Мисията на ОССЕ приветства усъвършенстването на хърватските демократични институции
					18/11/2005
					В нов доклад на ОССЕ за Хърватия, представен в четвъртък, се посочва напредъкът на властите през последните шест месеца в редица области, включващи завръщането на бежанците, върховенството на закона, свободата на медиите, реформата в полицията и състоянието на гражданското общество.
					(ОССЕ, ХИНА, Euro-reporters - 17/11/05)
 
					 
						
"Важно е тази положителна инерция да се види и в други области, като осигуряването на жилища за най-голямата оставаща категория бежанци...," каза Хорхе Фуентес (в средата), ръководител на мисията на ОССЕ в Хърватия. [OССE]
						Ръководителят на мисията на ОССЕ в Хърватия, посланик Хорхе Фуентес, приветства в четвъртък (17 ноември) развитието на институциите в страната към зрялост и "подобрения диалог" между неговата служба и хърватските власти. При представянето на новия шестмесечен доклад на мисията за Хърватия пред Постоянния съвет на ОССЕ във Виена той каза, че има признаци, че държавните ведомства, медиите и гражданското общество набират нужната увереност и способност да се заемат нерешените проблеми в редица области. 
						Документът от 27 страници, отразяващ периода от май до октомври, очертава напредъка, постигнат от Хърватия в областите, обхванати от мандата на ОССЕ, в т. ч. завръщането на бежанците, върховенството на закона, свободата на медиите, реформата в полицията и състоянието на гражданското общество. 
						Най-важното политическо събитие през последните шест месеца бе решението на ЕС от 3 октомври да открие преговорите за присъединяване с Хърватия, каза Фуентес. Неговото виждане е, че това "ще даде допълнителна мотивация и енергия на правителството да продължи да изпълнява мандата на ОССЕ". 
						Макар и да посочи липсата на достъп до подходящи жилища, непризнаването на придобити права и разрушената инфраструктура като пречки за завръщането на бежанците, посланикът на ОССЕ каза, че е постигнат "умерен напредък". 
						"Важно е тази положителна инерция да се види и в други области, като осигуряването на жилища за най-голямата оставаща категория бежанци -- бившите притежатели на права на обитаване или ползване под наем, които са живеели в апартаменти от социалния фонд," каза Фуентес пред представителите на организацията, в която членуват 55 държави. 
						По официални изчисления процесът на преустройство и влизане във владение на разрушените от войната имоти трябва да приключи в рамките на следващите две години. 
						Междувременно ОССЕ ще започне идния месец кампания за информиране на обществеността с цел създаване на атмосфера, която да улесни завръщането и реинтегрирането на хърватските сръбски бежанци. Кампанията, включваща ТВ- и радиоклипове, постери и билбордове, е разработена съвместно с правителството, делегацията на Европейската комисия в Загреб и други партньори на ОССЕ. 
						Относно правата на малцинствата Фуентес каза, че в най-добрия случай е отбелязан разнороден успех, независимо от приемането преди три години на конституционен закон за националните малцинства. Той изрази надежда, че властите ще предприемат необходимите мерки за изпълнение на задълженията си съгласно закона, в т. ч. гарантиране на представителство на малцинствата в административните и съдебни органи и приемане на национален план за борба с дискриминацията. 
						Що се отнася до съдебната реформа -- един от политическите критерии, които Хърватия трябва да изпълни, за да получи право на членство в ЕС -- официалният представител на ОССЕ посочи неотдавна приетата стратегия за съдебна реформа като сигнал за "нарастваща политическа подкрепа за един по-добър законов климат в Хърватия". Основно предстоящо предизвикателство в тази област, каза той, ще бъде "ефективното и безпристрастно осъждане на военните престъпления от хърватската съдебна власт", включително и по делата, прехвърлени от трибунала на ООН в Хага за разглеждане в страната. 
						Друго предизвикателство пред Хърватия е прилагането на избирателната реформа. В тази област се очаква известен напредък до пролетта на 2006 г., когато трябва да бъде създадена Държавна избирателна комисия. 
						"По въпросите, свързани с медиите, полицията и гражданското общество, съществуващото сътрудничество между мисията и хърватските власти и дейната роля на местните НПО и свободната преса дават окуражителни признаци за това, че продължаващият напредък в тези области ще достигне решителен етап през 2006 г.," каза Фуентес. 
						Други новини -- Генералният секретар на НАТО Яп де Хоп Сфехер заяви пред репортери в четвъртък, че регионалната стабилност и сигурност ще се подобрят, ако Хърватия стане член на алианса. Той призова Хърватия да продължава стремително с необходимите стъпки към членството, в т. ч. арестуването и прехвърлянето на обвиняемия във военни престъпления Анте Готовина, който се издирва от трибунала на ООН за военни престъпления.

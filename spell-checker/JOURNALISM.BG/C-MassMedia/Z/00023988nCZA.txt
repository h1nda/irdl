Гръцкият премиер Караманлис е решен да проведе докрай своята програма
					24/09/2007
					Гръцкият премиер Костас Караманлис се надяваше да получи обществена подкрепа за редица сериозни проблеми, които правителството се мъчи да реши. Вместо това той получи значително по-малко парламентарно мнозинство.
					От Габриела Преда за Southeast European Times - 24/09/07 
 
					 
						
Новото правителство положи клетва миналата седмица. [Гети Имиджис]
						Гръцкият премиер Костас Караманлис, чиято управляваща партия "Нова демокрация" запази крехко мнозинство след предсрочните избори на 16 септември, каза, че иска да види незабавни резултати от реорганизирания си кабинет, където фигурират няколко нови лица. Докато Дора Бакоянис и други основни негови членове запазиха постовете си, други бяха сменени с цел даване на нов импулс и възвръщане на обществената подкрепа. 
						"Ще следя отблизо работата, която се върши във всяко министерство," каза Караманлис. Той предупреди също така, че заместник-министрите отсега нататък ще трябва да получават пряко разрешение за публични изявления. "Прекалено много телевизия, прекалено много изявления, прекалено много публични изказвания нанасят сериозни вреди. Необходими са мярка и повече внимание," каза премиерът. 
						Макар че позициите на партията му в парламента бяха поорязани, Караманлис подчерта решимостта си да доведе докрай своята програма. Инициативите, целящи модернизиране на бюрокрацията и намаляване на разходите, се натъкнаха на опозиция от страна на профсъюзите и левицата и Караманлис хранеше надежда, че изборите ще му донесат убедителна подкрепа от обществото. Вместо това "Нова демокрация" получи по-слаб мандат от разочарования електорат. 
						Много анализатори са скептично настроени относно перспективите за промяна. "Предизборните кампании показаха ясно, че партиите нямат воля да се справят с несигурното настояще," писа всекидневникът "Катимерини". "Както "Нова деморация", така и ПАСОК ревниво криха картите си, когато трябваше да обяснят на избирателите какви по-точно са мерките, които биха довели до по-високи заплати и намаляване на разходите за издръжка на живота, като същевременно създадат по-справедлив пазар на труда за младите и особено за жените." 
						Според "Трансперънси Интърнешънъл" борбата с корупцията е една от основните области, в които правителството ще трябва да демонстрира напредък. Премиерът трябва да възстанови доверието в "Нова демокрация", което неотдавна бе подкопано от скандал с пенсионен фонд. Над 50 души, повечето от които служители в държавни пенсионни фондове, банки и брокерски къщи, са заплашени от обвинения в измама, пране на пари и укриване на данъци. 
						След опустошителните августовски пожари мнозина ще очакват да видят дали администрацията на Караманлис ще предприеме действия за затваряне на вратичките в закона, насърчили палежите от бъдещи строителни предприемачи. В миналото пожарите често са били прелюдия към ново строителство. Но с безпрецедентните щети, нанесени тази година, обществото няма нагласа да толерира бизнеса както обикновено. 
						Караманлис, на 51 г., свика предсрочни избори през август, шест месеца преди края на правителствения мандат. Сега партията му има 152 места в 300-местния парламент след загубата на 13 места в сравнение с 2004 г. 
						Според икономическия министър Георгиос Алогоскуфис непосредствен приоритет на правителството е изготвянето на бюджета за 2008 г. На второ място в списъка е приемането на законопроект за използването на инвестиционни субсидии по силата на 4-ата Рамка на ЕС за подкрепа на общността. 
						Първият законопроект, който ще бъде внесен в парламента, ще засяга борбата срещу укриването на данъци, каза пред репортери Алогоскуфис. Правителството е заявило също, че иска да пристъпи към премахване на данък наследство, както и на данъците за закупуване на първо жилище.

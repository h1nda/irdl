Огромна стъпка за една малка страна 
					11/11/2010
					Черногорците празнуват препоръката на Европейската комисия за даване на кандидатски статут на страната. Сега настъпва трудната част. 
					От Неделко Рудович за Southeast European Times от Подгорица –11/11/10
 
					 
						
Кабинетът на премиера Мило Джуканович ще трябва да докаже, че Черна гора може да изпълни всички условия за получаване на статут на кандидат-член на ЕС. [Ройтерс]
						Черна гора е готова да получи статут на кандидат-член на ЕС след получената в понеделник (8 ноември) препоръка от Европейската комисия. Само четири години след обявяването на независимостта си малката държава с население само 650 000 души ще направи важна крачка към присъединяването. 
						Независимо обаче колко е важен кандидатският статут, пътят към евентуалното членство е дълъг. Като начало основният орган, вземащ решенията в ЕС, Съветът на ЕС, трябва да приеме препоръките на Комисията. Очаква се това да стане идния месец. 
						За да започнат присъединителните преговори, Черна гора трябва да изпълни седем условия. Те включват демонстриране на осезаеми резултати в борбата против корупцията и организираната престъпност, засилване на върховенството на закона и прекратяване на влиянието на управляващата партия върху съдебната система и административния апарат. 
						 Преходът от кандидатски статут към фактическите преговори може да отнеме години на една страна. Македония, например, е кандидатка от пет години, но не е започнала преговори, най-вече заради спора за името с членката на ЕС Гърция. 
						Макар че графикът на Черна гора може да бъде и по-кратък, вероятно ще отнеме най-малко една година страната да се получи дата за започване на преговорите. 
						Междувременно правителството на премиера Мило Джуканович, който скоро се очаква да се оттегли като премиер и най-вероятно ще бъде заместен от финансовия министър Игор Лукшич, ще трябва да докаже, че е в ход истинска реформа. 
						Леополд Маурер, ръководител на делегацията на ЕС в Подгорица, каза, че Черна гора ще трябва да "покаже много добри доказателства за случаите на корупция, които са предадени [на правосъдието]". 
						Посланието на еврокомисаря по разширяването Щефан Фюле бе, че Черна гора трябва да постигне резултати срещу корупцията, които "могат да се видят". 
						ЕК призовава Черна гора да засили медийната реформа, да наложи практиката на Европейския съд по правата на човека в Страсбург по отношение на оклеветяването и да засили сътрудничеството с гражданското общество. 
						Освен това Брюксел очаква законът за изборите да отговаря на препоръките, направени от ОССЕ и Венецианската комисия, и очаква засилване на законодателните и контролните функции на парламента. 
						Черна гора трябва също да подобри управлението на човешките ресурси и Държавния финансов контрол. 
						"Върховенството на закона трябва да се засили, по-специално чрез деполитизиране и укрепване на независимостта, автономията, ефективността и отчетността на съдиите и прокурорите," подчерта ЕК в своя документ. 
						Тя заяви също, че Черна гора трябва да прилага правната и политическа рамка за борба с дискриминация в съответствие с европейските и международните стандарти, гарантирайки правния статут на разселените лица, особено на ромите, ашкалите и гюптите. 
						 Министърът за европейската интеграция Гордана Джурович каза, че е удовлетворена. "Това са много сериозни послания, които внимателно трябва да разработим," каза тя, добавяйки, че "всички критерии са трудни." 
						 Момчило Радулович, политически анализатор и лидер на Европейското движение в Черна гора, е прагматик. Никой в ЕС не очаква пълна промяна в следващите шест месеца, каза той за SETimes. 
						 Той се позова на примера с Хърватия, която в началото на преговорите не бе вкарала в затвора нито министри, нито депутати, нито могъщи магнати. 
						 "Това започна да се случва едва по-късно. Но в началото те демонстрираха политическа воля да започнат персонални и институционални промени," обясни Радулович, добавяйки, че сега определено Черна гора е на ход. 
						"От нас зависи колко бързо ще получим зелена светлина за започване на преговорите и с какви темпове ще осъществяваме напредъка си към ЕС," каза той.

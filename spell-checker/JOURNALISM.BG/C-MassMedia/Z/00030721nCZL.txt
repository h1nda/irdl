Гърция арестува 20 души за детска порнография по интернет
					25/06/2009
					 
						АТИНА, Гърция -- Полицията е арестувала 20 души, заподозрени в разпространение на детска порнография по интернет, съобщиха властите в сряда (24 юни). Над 80 компютъра, както и голям брой CD и DVD дискове, са били конфискувани по време на голма общонационална операция, наречена "Паяжина". Сред арестуваните е и един британски гражданин. Според следствието заподозрените са притежавали стотици хиляди цифрови файлове с порнографски материали, включително и такива с деца. Полицията съобщи, че издирва още 19 заподозрени. Според гръцките закони признатите за виновни в разпространение на детска порнография могат да получат доживотна присъда.
						Междувременно в сряда полицията съобщи, че е разбила престъпна група, заподозряна в трафик на хора и наркотици. Мрежата, в която са участвали нигерийски граждани, е била разбита след съвместна операция на полицейските сили на Гърция, Франция, Холандия и Испания. Арестувани са общо 31 души. (БТА, Зугла - 24/06/09)

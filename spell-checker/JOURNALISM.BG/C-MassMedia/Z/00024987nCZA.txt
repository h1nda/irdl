Декември отбелязва връх в харченето на пари в Хърватия
					28/12/2007
					Както в много страни по света, хърватите харчат повече пари през последния месец на годината.
					От Наташа Радич за Southeast European Times в Загреб –28/12/07
 
					 
						
Търговските центрове бяха претъпкани с хора, които се редяха на опашки с часове, за да купят подаръци в последната минута. [Архив]
						В края на всяка година анализите на финансовите аксперти в известни институции като Хърватския институт за пазарни проучвания (GfK), показват, че хърватското общество харчи най-много пари през декември. И тази година не направи изключение. 
						Средното хърватско семейство е изхарчило рекордните 1100 евро този месец, макар че средната месечна заплата в Хърватия е малко под 700 евро. 
						"Хърватите обичат да харчат пари през декември и да се оплакват, че са бедни през януари", твърдят анализаторите в разгара на коледното пазаруване. Дългове от предишната година не оставят на спокойствие потребителите през новата календарна година. Проучвания на тенденциите в пазаруването показват, че хърватите са склонни да плащат с кредитни карти вместо с пари в брой и използват всяка възможност да удължават периода на изплащане или да разделят общата сума на редовни месечни вноски. 
						През декември много хърватски служители получават коледна премия в зависимост от резултатите на тяхната компания през годината. Допълнителните пари обикновено се харчат за подаръци и продукти, които иначе те не могат да си позволят. Някои компании раздават на служителите си специални купони за пазаруване в определени магазини. 
						Според GfK, хърватите обичат да пазаруват и да харчат пари, особено в търговските центрове. Повече от 50% от мъжете в Хърватия смятат, че пазаруването е забавно, а 76% от жените са съгласни с тях. 
						Търговските центрове, претъпкани с хора, които се редят на опашки с часове, за да купят подаръци в последната минута, са любими места за харчене на пари. Тази година някои от търговските центрове предлагаха намаления, стимулирайки конкуренията в цените, особено в Загреб. 
						Въпреки рекордните суми, похарчени през декемврви, повечето хървати не са доволни от финансовото си състояние, показват неотдавнашни проучвания. Повече от 55% не очакват подобрение на своя бюджет. Всъщност повече от 50% смятат, че общите им разходи ще нараснат през следващата година.

Санадер каза на регионален форум, че приемането на Хърватия в ЕС до 2009 г. е реалистична цел
		03/08/2005
		 
			ЗАЛЦБУРГ, Австрия -- В изказване на регионален форум в Залцбург във вторник (2 август) хърватският премиер Иво Санадер определи като реалистична цел приемането на страната му в ЕС до 2009 г. Според Санадер, ако Хърватия започне преговори за членство в ЕС тази есен, тя може да приключи преговорите до края на 2007 г. и "да участва в европейските избори през юни 2009 г. като пълноправен член на ЕС". Той добави, че правителството работи ежедневно, за да изпълни плана си за откриване и залавяне на укриващия се обвиняем във военни престъпления Анте Готовина, чието изпращане в трибунала в Хага е основно условие за започване на отложените присъединителни преговори с ЕС. 
			След Санадер специалният координатор на Пакта за стабилност в Югоизточна Европа, Ерхард Бусек, каза, че Хърватия може да бъде пример за другите страни в региона и че тя трябва да премахне и последната пречка, свързана със сътрудничеството по въпросите на военните престъпления. (Вечерни лист - 03/08/05; ХИНА, РТС - 02/08/05)

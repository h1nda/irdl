Месеци може да са необходими на Хагския трибунал за огласяване на присъдата по делото срещу Милутинович
					25/08/2008
					 
						ХАГА, Холандия -- Съдебният процес срещу бившия сръбски президент Милан Милутинович и петима други ответници в Хагския трибунал за военни престъпления трябва да завърши в понеделник (25 август), но за произнасяне на присъдата може да са необходими седмици или месеци, заяви в неделя говорителката на Трибунала Нерма Йелачич за „Танюг”. Няма краен срок, обясни тя, добавяйки, че предвид размера на делото Трибуналът ще се нуждае от време, за да достигне до решение. Милутинович и петима други висши сръбски държавни служители са обвинени в извършване на военни престъпления в Косово през първото полугодие на 1999 г. Според обвинителния акт те са преследвали албанци на национална, религиозна и расова основа. Те са обвинени още в извършване на убийства, масово депортиране и други нехуманни действия срещу цивилни граждани. (Курир - 25/08/08; Танюг, РТРС - 24/08/08)

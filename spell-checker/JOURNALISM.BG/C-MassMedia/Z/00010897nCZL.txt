Остатъци от мини отнемат човешки живот и забавят прогреса
24/05/2004
Макар че властите се надяват да привършат процеса на отстраняване на мини в Хърватия до 2010 г., финансовите ограничения представляват значителна пречка.
От Миранда Новак за Southeast European Times в Загреб - 24/05/04
 
 
Служител от Центъра на ООН за подготовка на кучета-минотърсачи наблюдава своето овчарско куче, коeто издирва мини около къщи в Косоне, Хърватия. Голям брой мини са все още пръснати из населени места и градски райони. [АФП]
Проведената миналия месец тридневна международна конференция в Сибеник, Хърватия, събра 200 експерти по прочистване на мини от 30 различни държави. Според участниците мините не само отнемат човешки живот, но и представляват сериозна пречка за развитието.
Джуро Бродарац, ръководител на Хърватския център за прочистване на мини, заяви, че над 1350 кв.км. хърватска територия, вкл. между 14 и 21 от областите в страната, вероятно имат на своя територия мини.
"След 1998 г., когато нашият център бе създаден, до април тази година 236 души са получили наранявания от мини в Хърватия, а 88 са загинали," заяви на пресконференция Бродарац.
Голям брой мини са заложени в населени места и градски райони, факт, който влияе зле върху напредъка на общините и на държавата като цяло. Между 1998 г. и началото на тази година са почистени 458 кв.км. от хърватската територия.
Неотдавна учение по прочистване на мини бе проведено на полигона Гай със специално оборудване и обучени кучета, които подпомагат издирването и отстраняването на мините. Учението има за цел да изпробва хърватския модел за прочистване на мини и да демонстрира качествата на обучението.
Генерал Петар Стипетич, представител на хърватския президент Стипе Месич, каза, че проблемът с мините, появил се по време на войната, можеше да бъде оценен едва след края на бойните действия и след сканирането на хърватската територия за мини.
Според плановете на правителството дейностите по отстраняване на мини в Хърватия се предвижда да привършат от 2010 г. Процесът обаче може да се окаже потенциално по-дълъг, преди всичко поради финансовите ограничения.
Алфонс Петерс, представител на Европейската комисия (ЕК), присъства на конференцията в Сиберник. Той заяви пред участниците, че между 2001 и 2003 г. ЕК е похарчила 410 млн. евро за прочистване на мини в международен мащаб.

Сръбски съд оспорва границите на автономията на Войводина
					18/07/2012
					Конституционният съд на Сърбия постанови, че ключови елементи от закона за предоставяне на автономия на Войводина са противоконституционни.
					От Лили Линч за Southeast European Times от Белград – 18/07/12
 
					 
						
Конституционният съд отмени като противоконституционно определянето на Нови Сад за столица на Войводина. [Лили Линч/SETimes]
						Решението на Конституционния съд на Сърбия за намаляване на автономията на Войводина разпали нов дебат за автономната област и постави въпроса дали новото сръбско правителство ще настоява за други отстъпки. 
						Решението на съда от 10 юли беше взето само няколко седмици след избирането на бившия националист Томислав Николич за президент, докато коалиционно правителство, оглавявано от бившия говорител на Социалистическа партия Ивица Дачич, който е номиниран за премиер, се подготвя да поеме властта. 
						Решението означава, че провинцията вече няма да бъде компетентна да определя своята политика в областта на околната среда, селското стопанство и развитието на селските райони. 
						„Това решение е най-големият удар срещу демокрацията в Сърбия след убийството на Зоран Джинджич“, заяви за SETimes бившият депутат от Лигата на социалдемократите на Войводина Бранислав Грубачки. „Дачич заяви, че няма да има други посегателства върху автономията на Войводина, но на него не може да се вярва.“ 
						Други, включително по-националистическите политически партии, приветстваха решението на съда. 
						„[Сърбия] може да бъде доволна, защото конституционният ред и законът в страната бяха защитени от несправедливостта и сепаратизма, което показва, че Сърбия има бъдеще, ако се развива като законова държава“, заяви Воислав Кощуница, председател на Демократическата партия на Сърбия. 
						Освен това съдът оспори и определянето на Нови Сад за столица на Войводина и съществуването на служба на Войводина в Брюксел – която провинцията откри през октомври миналата година – и на други места, за да получи по-добър достъп до регионалните фондове на ЕС и да увеличи чуждестранните инвестиции. 
						Войводина и Косово имаха статут на автономни провинции в рамките на Сърбия, който придобиха съгласно конституцията на бивша Югославия от 1974 г. Автономията на провинцията бе драстично ограничена през 1989 г., когато Слободан Милошевич започна така наречената „антибюрократична революция“ за консолидиране и централизиране на властта. 
						В отговор на приетата през 2006 г. конституция на Сърбия през 2009 г. парламентът на Войводина прие законодателен акт, в който се изтъкват автономният статут на провинцията и зачитането на правата на националните малцинства; според мнозина той не осигурява достатъчна автономия на Войводина. 
						Оспорваният закон за юрисдикцията на Войводина беше приет, за да се узакони съдържанието на законодателния акт на Войводина на национално равнище. Бившият президент Борис Тадич го обяви за действителен с постановление и го приложи през 2010 г. 
						Някои национални малцинства определиха решението на съда като проблематично и политически мотивирано. 
						„Определено зад действията на Конституционния съд стоят политически мотиви. Въпреки това тепърва предстои да видим какво съдържа цялото решение от 90 страници, тъй като то все още не е оповестено публично. Видяхме само една-две страници“, заяви за SETimes Балинт Пастор, оглавяващ парламентарната група на Алианса на унгарците във Войводина. 
						Повече от една трета от почти двумилионното население на Войводина се състои от унгарци, словаци, хървати, черногорци, румънци, роми, буневци, рутени, македонци и други по-малобройни малцинства. 
						Грубачки посочи, че ако ограничаването на автономията на Войводина продължи, той ще бъде принуден да се върне в политиката. 
						„И други ще се присъединят към мен и ще се създаде движение, концентрирано само около този въпрос“, заяви Грубачки. 
					
				
			
					 
					
 
 

Белград ще внесе промени в резолюцията за Косово
					09/09/2010
					Постигайки споразумение в последния момент, Сърбия избягна скъпа политическа битка с някои от най-влиятелните членове на ЕС.
					От Игор Йованович за Southeast European Times от Белград -- 09/09/10
 
					 
						
Белград се съгласи да внесе промени в резолюцията за Косово [Гети Имиджис]
						Докато Общото събрание на ООН се подготвя за разискванията по внесеното от Сърбия предложение за резолюция за Косово, властите в Белград постигнаха споразумение с ЕС за изменение на документа. 
						Редактираният текст беше завършен в сряда (8 септември) след интензивни преговори в Брюксел между сръбския президент Борис Тадич и върховния представител на ЕС по външната политикана Катрин Аштън. 
						Първоначалният текст на резолюцията беше представен на 28 юли, но някои държави, членки на ЕС, обявиха незабавно, че го намират за неприемлив и че ако Сърбия продължи да настоява за него, това би навредило на отношенията й с Европейския съюз. 
						В изменения вариант изречението, в което се заявява, че едностранното отделяне не може да бъде приемливо решение на териториалните проблеми, е премахнато. Освен това Белград е отстъпил от искането си преговорите с Прищина да обхванат цялата гама от спорни въпроси, включително статута. 
						Етническите албански лидери на Косово изключват всякакво по-нататъшно обсъждане на статута. САЩ и призналите Косово държави, членки на ЕС, също заявиха, че въпросът не подлежи на преговори. 
						 Съобщавайки за постигнатото в сряда споразумение, правителството подчерта, че променената резолюция по никакъв начин не признава Косово като независима държава, а просто поставя основите за продължаване на преговорите. "С този текст прекратяваме производството пред Международния съд и призоваваме за диалог между Белград и Прищина", посочва правителството. 
						Междувременно Аштън заяви, че координираният проект е отражение на „нашия общ ангажимент към европейската перспектива на Сърбия”. 
						Решението предизвика различни реакции в Сърбия. Опозиционната Либералдемократическа партия приветства постигнатия компромис с ЕС и заяви, че властите са направили "първата крачка към промяна на грешната политика на Белград по отношение на Косово". 
						От друга страна, бившият премиер Воислав Кощуница от Демократическата партия на Сърбия заяви, че Белград е „капитулирал” под натиска на ЕС. 
						Марко Якшич, служител в сръбския Национален съвет за Северно Косово, отиде дори още по-далеч, като посочи, че Белград на практика е „признал независимостта на Косово”. 
						„От текста са премахнати съществени разпоредби и сега ситуацията ще стане много трудна за косовските сърби. Вместо да се бори за Косово, Белград избра неясната перспектива на европейската интеграция”, каза Якшич за SETimes. 
						Според анализатора Предраг Симич обаче Белград успешно е избегнал сблъсъка с най-влиятелните държави от ЕС и маргинализацията, която би последвала. 
						 „Мисля, че Белград показа европейска зрялост и помогна на външната политика на ЕС, която не е единна по въпроса за статута на Косово. Ето защо смятам, че Белград може да очаква някои компенсации от Брюксел”, каза Симич за SETimes.

Обвиняемите за убийството на бившия премиер на съд
		05/01/2004
		Един от възловите въпроси в Сърбия е "процесът на века" - процесът срещу групата лица, обвинени, че са планирали и извършили убийството на бившия сръбски премиер Зоран Джинджич. В началото процесът създаде проблеми на Специалния съд и прокурорите.
		От Давор Коникушич за Southeast European Times от Белград - 05/01/04
 
		 
			Процесът срещу групата от 44 души, обвинени в убийството на бившия сръбски премиер Зоран Джинджич, започна на 22 декември в Сърбия в Специалния съд за организираната престъпност в Белград. Два дни преди планираното начало на "процеса на века" бе отворена новата съдебна сграда, отговаряща на най-високите стандарти и изисквания за работа. Журналистите обаче забелязаха нещо друго - въпреки че сградата свети от чистота, човешкият фактор продължава да създава проблеми поради недостатъчната охрана и лошите условия за дейността на членовете на "петото съсловие", натъпкани в една единствена стая, която не е по-голяма от 50 кв. метра.
			Председателят на тричленния съдебен съвет на Специалния съд Марко Кляевич откри процеса, като обяви имената на обвиняемите. След като съдията прочете обвинителния акт, съдържащ известни промени (защитата не бе получила променените актове), последваха възраженията и апелациите.
			Защитата заяви, че не са спазени условията за започване на процеса. Те изразиха възражения срещу избрания състав на съдебния съвет. В обществото широко вече се говори за съществуването на втори снайперист; подлага се на съмнение достоверността на показанията на убиеца Звездан Йованович; задава се въпросът дали преди разпита Йованович е бил запознат със неговите права и информиран, че показанията му могат да бъдат използвани срещу него по време на делото. Поставят се въпроси за обема на доказателствения материал, с който разполагат прокурорите.
			Според полицейските източници Йованович е дал показания пред Специалния съд, като веднага е признал, че е извършил убийството и е направил подробно описание на всички приготовления и организацията на атентата. Мотив за убийството било намерението на Джинджич да предаде на Хага членове на елитното подразделение Червените барети, след което е планирал неговото разформироване. Прокурорите считат това изявление за валидно, докато защитата го поставя под въпрос. Остава да се види дали по време на процеса Йованович ще промени показанията си.
			Продължилата няколко часа дискусия бе подновена след прочитането на обвинителния акт. На втория ден от процеса съдията Марко Кляевич обяви, че ще гледа делото за убийството на Джинджич отделно от останалите престъпления, цитирани в обвинението. Той не каза кога ще започне другият процес, което причини не малко безпокойство на защитата.
			Третият ден бе определен за жалбите на Йованович, който продължава да се придържа към първоначалния си план да се защитава чрез мълчание, но направи кратко изявление, че му е бил упражнен огромен натиск от изпълнителните органи. "Аз бях осъден още преди да вляза в съдебната зала. Нямам доверие на съда в тази страна и ще се защитавам с мълчание", заяви Йованович.
			След като Кляевич започна да чете показанията на Йованович, адвокатите на обвиняемия напуснаха залата в знак на протест. Показанията на Йованович бяха цитирани направо от признанието му: "Аз лично го ликвидирах (Джиндич). Това бе политическо убийство, защото Хага е най-големият позор за Сърбия". Следва описание на убийството, бягството, имената на съучастниците и други подробности. Съдията характеризира излизането на защитата от залата като неуважение към съда и държавата.
			Бе също така отбелязано, че специалният съд за организираната престъпност остро се нуждае от говорител, който да представя, защитава и пази интересите на съда пред обществото. Мая Ковачевич, говорителка на специалния отдел на белградския районен съд за военните престъпления, за кратко време пое тази роля. Тя обясни, че Йванович е бил запознат с неговите законни права и е дал показанията си в присъствието на прокурора и на Весна Радмирович -адвокат, определен да помага на обвиняемия на този етап в съответствие със стандартната процедура.
			Изпълнителният директор на Комитета за човешките права Милан Симич каза, че не са верни твърденията на адвокатите, че били поставени в неблагоприятна позиция, тъй като събитията досега ясно показват, че те имат контрол върху процеса. "Някои недоглеждания на прокурорите и съда - пропускът на съда да отговори на някои специфични искания на защитата, т. е. отлагане на тези решения за по-късен етап в процеса - дадоха основание за това. Съдът има такова право, въпреки че това очевидно се използва от защитата, която иска да представи процеса като явно политизиран и нагласен".
			Гледането на делото бе прекъснато за известно време и ще продължи веднага, щом съдебният съвет получи резултатите от медицинския преглед на Душан Кръсманович, чиято пледоария вече е насрочена. Задължение на председателстващия съдия е да действа бързо във всички случаи на задържане на обвиняеми, така че екипът от психиатри и медицинският преглед бяха определени "по най-бързия начин".
			Политиците смятат, че на съд са изправени изпълнителите на убийството, но процесът трябва да разкрие мотивите, а също и тези, които са го организирали. По общо мнение, обществеността очаква същото.

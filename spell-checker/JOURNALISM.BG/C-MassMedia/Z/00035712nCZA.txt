Сърбите са обезпокоени от бавния процес на присъединяване към ЕС
					19/08/2010
					На фона на опасенията, че спасяването на Гърция е накарало ЕС да заеме по-предпазлива позиция по отношение на разширяването, сръбските лидери посочват, че Белград трябва да продължи с реформите. 
					От Игор Йованович за Southeast European Times от Белград – 19/08/10
 
					 
						
Става ли по-дълъг пътят към членство в ЕС? [АФП]
						Докато Гърция бавно се отдалечава от ръба на банкрута, в Сърбия се разгръща дебат доколко финансовата криза в ЕС може да засегне кандидатурата на Белград за членство в Съюза. 
						Заместник-председателят на Европейското движение в Сърбия Таня Мишчевич предупреди, че кризата в Гърция може да има политически и икономически ефект върху по-нататъшното разширяване на ЕС. 
						Мишчевич, която е бивш ръководител на сръбската Служба за интеграция в ЕС, заяви, че Сърбия трябва да приеме факта, че оценката на напредъка на държавите, кандидатки за членство в ЕС, е станала „по-сериозна, по-конкретна и по-директна", особено след присъединяването на България и Румъния към Съюза през 2007 г. 
						Преподавателят във Факултета по политически науки в Белград Предраг Симич каза за белградските медии, че заради финансовата криза Германия по-специално вижда „Гърция във всяка нова кандидатка". 
						Директорът на Службата за интеграция в ЕС на настоящото сръбско правителство Милица Делевич обаче каза за SETimes че „в историята си ЕС е преодолявал кризи”. 
						"Сегашното предизвикателство, което несъмнено е сериозно, означава, че в процеса на разширяване могат да се вложат по-малко време, усилия и солидарност, но не мисля, че това ще доведе до пълно спиране на процеса", каза Делевич. 
						Тя заяви, че гражданите на Сърбия трябва да знаят, че „пътят към членството е по-важен от неговия край” и че държавата трябва да направи промени, за да постигне тази цел. 
						Според Делевич сега Сърбия трябва да се концентрира, за да бъдат успешни провежданите реформи. 
						„Дневният ред на ЕС е програма за вътрешни реформи. Разбира се, работата в областите, където достиженията на правото крият най-много трудности, като например селското стопанство и околната среда, ще бъде „най-натоварена”. Като цяло съм склонна да смятам, че най-трудните въпроси са тези, които [все още] не са решени. Затова най-важното нещо е да имаме плавен процес на реформи", каза тя. 
						Президентът Борис Тадич посочи, че Сърбия е готова да направи всичко необходимо. 
						„ЕС трябва да ни каже дали ни иска, а също и дали е готов да работи практически с нас, за да можем да изпълним всички задължения, които сме поели", каза той. „Европа трябва да ни отговори честно, без оправдания. Всички имаме ограничения, но няма да позволим това да бъде извинение за бездействието." 
						Външният министър Вук Йеремич беше още по-откровен. В интервю за германския всекидневник “Шпигел” той заяви, че ЕС не трябва да забравя Балканите, защото са възможни нови кризи. „Този, който взема превантивни мерки, си спестява решаването на проблема след неговото възникване”, каза той.

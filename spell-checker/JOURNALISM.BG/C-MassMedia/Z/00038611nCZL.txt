Албанската избирателна комисия продължава преброяването на гласовете, докато опозицията засилва протестите си 
					20/05/2011
					
						ТИРАНА, Албания -- Централната избирателна комисия (ЦИК) продължи и в четвъртък (19 май) преброяването на бюлетините, погрешно пуснати в други избирателни урни по време на местните избори на 8 май. Решението за преброяването им промени водачеството в надпреварата за кметското място в Тирана в полза на кандидата на управляващата Демократическа партия Лулзим Баша в ущърб на сегашния кмет Еди Рама, лидер на опозиционната Социалистическа партия (СП). Това предизвика оглавявани от СП протести в столицата и на други места. 
						В четвъртък поддръжници на опозицията се опитаха да проникнат през кордона от стотици полицаи, включително служители на специалните сили, които бяха обградили сградата на ЦИК. В крайна сметка полицията обвини 17 депутати от СП и седем протестиращи в препятстване на държавни служители при изпълнение на служебните им задължения. Според съобщенията поддръжници на СП са блокирали редица важни национални пътища в знак на протест срещу определяното от тях като манипулирано преброяване на гласовете. (Гласът на Америка, Топ Нюз, Нюз 24, Ора Нюз - 19/05/11)

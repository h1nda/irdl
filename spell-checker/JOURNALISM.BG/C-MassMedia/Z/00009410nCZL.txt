Европа следи за реформата на националната телевизия в БиХ
22/12/2003
ЕС ще следи внимателно през следващите няколко седмици реформата на неефективната и финансово обременена система за телевизия в БиХ, за да установи дали данъкоплатците в ЕС трябва да й помогнат, както и да провери способността на Босна и Херцеговина да напредва по пътя към съюза.
От Бет Кампшрор за Southeast European Times от Сараево - 22/12/03
 
 
Безкрайните политически предавания, които отегчават зрителите, са признак, че националната телевизионна система (НТС) в Босна и Херциговина (БиХ) има проблеми. По-малко очевиден и по-важен е фактът, че НТС е на прага на финансов колапс с прекалено многото работещи в нея, лошата бюджетна политика и малкото граждани, плащащи абонаментни такси.
Прокарването на закона за НТС през министерския съвет, което наскоро политиците обещаха да направят, може и да стане, отчасти защото Европейската комисия заяви, че пълноценната телевизионна система е условие, което БиХ трябва да изпълни преди да бъде отправена към нея покана за започване на преговори за асоцииране следващата година.
Въпреки че политиците в миналото отказваха да приемат закони, които отнемат властта от техните ръце върху радио-телевизионното пространство, правителствата сега започват да осъзнават, че трябва да се възползват от европейската помощ, преди раздутата национална телевизионна система просто да се разпадне, заяви Зоран Удовичич, президент на института за медийно планиране в Сараево. "Те ще трябва да приемат закона именно сега, когато могат да бъдат поканени да започнат преговори", каза той.
Реформата на националната телевизионна система означава спасяване на един ограничен общодържавен канал и два канала на отделните общности, които според проведено неотдавна проучване на Би Би Си Кънсалтънси са натрупали месечни дългове от половин милион евро през последната година и половина. В проучването се отправят препоръки към ръководството да съкрати 500 работни места и да продаде приличащата на бункер телевизионна сграда в Сараево.
Разгневеният профсъюз на телевизионните работници отказа да обсъжда съкращенията. Премиерите на двете общности и федерацията не дадоха указания на техните министри на комуникациите да преструктурират системата до 7 ноември, което означава, че ЕС имаше пълното право да отмени помощта от 1,5 млн. евро, която обеща за подпомагане на националната телевизионна система.
Един ден преди изтичането на крайния срок, обаче, ръководството на НТС обеща да съкрати разходите, а премиерите се съгласиха да организират приемането на закон, който да бъде основа за единна система с обща инфраструктура, като бъде въведен ред в абонаментната система. Тези бързи действия, предприети в последния момент, бяха оценени от Европейската комисия като достатъчни, за да не отменя помощта.
Участието на ЕС е последният акт на международната общност в оказването на помощ за оздравяване на националната телевизионна система. Създадена през 1999 г. от тогавашния върховен представител Карлос Уестендорп, националната телевизионна система си остана повече концепция, отколкото реалност, поради причини, вариращи от недостиг на средства до неизпълнение от правителствата на сроковете на решенията на международната общност. Целта сега е да се създаде НТС, работеща по европейски стандарти - общонационална, с високо качество, независими програми, заплащана от абонатите.
Удовичич от института за медийно планирани изрази песимизъм относно изгледите за подобрение на програмите, тъй като много талантливи журналисти и редактори напуснаха страната.
"Вие може да имате отличен закон и даже може да получавате пари от абонатите, но кой ще създава програмите?", пита той. "Кой може да състави най-добрия екип, за да създаде програма, която ще бъде гледана и ще задоволява зрителите, плащащи абонаментните такси?"
По-добър план би представлявало създаването на радио-телевизионна мрежа за цялата страна, каза той, тъй като се съмнява в способността на БиХ да поддържа трите телевизионни системи, с които в момента разполага.
Законът обаче може да донесе дисциплина в сегашното ръководство на НТС. Генералният директор Драго Марич заяви, че поради липсата на закони, особено на общодържавно равнище, не се провежда правилна бюджетна политика и всички получавани средства се похарчват.
Финансовите проблеми се усложняват и поради ниската степен на събираемост на абонаментните такси. Около две трети от населението просто не плащат месечната такса от три евро, която фигурира в сметката за ток. Марич каза, че новият закон може да предвижда таксата да бъде включена в сметките за телефон, тъй като телефонните компании са известни с това, че прекъсват телефонното обслужване на тези, които дължат дори и малки суми - това би означавало 65% събираемост в период от два месеца.
"Съществува голяма опасност хората да помислят, че ако ние получим парите, не трябва нищо друго да променяме", каза той и добави, че следва да бъдат подобрени както създаването на програми, така и квалификацията на работещите в телевизията.
Марич се съгласи, че съкращенията на щата са част от реформите. НТС ще се стреми да намали работещите на свободна практика, да убеди някои от служителите да се пенсионират по-рано и да уволни тези, които са по-малко талантливи и работоспособни.
Но той подчерта, че планът на Би Би Си, въпреки че е добър като начало, не е напълно приемлив, тъй като не предвижда обезщетения за тези служители, които загубят работата си.
"Разбира се, че няма алтернативни работни места, а в много случаи тези хора са единственият работещ член в семействата им, така че вместо един гладен ще имаме пет", каза той.
Наетата от НТС Би Би Си Кънсалтънси, по подобие на другите международни участници тук, се отнася спокойно към вероятността бошняците да приемат или да отхвърлят препоръките.
"Решението да приемат, отхвърлят или приспособят съветите зависи от ръководството на НТС и съответните институции. Така и трябва да бъде и не сме ние тези, които могат да правят коментари относно препоръките, които даваме", се казва в неотдавнашно заявление на компанията.
Остава да се види какво ще направят управителният съвет на НТС и правителствата, но Европейската комисия ще наблюдава как се изпълнява обещанието за съкращаване на разходите и приемането на законодателни мерки, които трябва да влязат в сила от 1 януари.
"Ние ще следим за това отблизо, тъй като е важно не само да се обещае, но и да се предприемат действия", заяви ръководителят на мисията на ЕС в БиХ Майкъл Хъмфрис пред журналисти на 10 ноември и добави, че от това ще зависи предоставянето на нова помощ от 3 млн. евро следващата година.

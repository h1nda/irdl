По време на посещението на Путин в България се очакват протести
					10/01/2008
					Защитници на околната среда и човешките права планират през следващата седмица организирането на демонстрации срещу руското участие в големи български проекти.
					(Стандарт, Новинар - 10/01/08; София Ехо, Дневник, Медиапул, Всеки ден, Нетинфо, BurgasNews - 09/01/08; Болкън Инсайт - 08/01/08; Агенция София Нюз - 07/01/08)
 
					 
						
Най-малко два протеста се очакват по време на посещението на руския президент Владимир Путин в България следващата седмица. [Гети Имиджис]
						Български защитници на околната среда и активисти за човешки права планират организирането на демонстрации по време на двудневното официално посещение на руския президент Владимир Путин в София, започващо на 17 януари. 
						 Няколко организации направиха изявления, призовавайки българите да се присъединят към протестите срещу участието на руски компании в големи проекти, като строителството на атомната електроцентрала “Белене” и петролопровода “Бургас-Александруполис". 
						Комитет за спасяване на Бургаския залив излезе в сряда (9 януари) с декларация до медиите, изразявайки тревога от липсата на прозрачност около участието на България в строителството на 285-километровия тръбопровод, предназначен за превоз на руски петрол до Средиземноморието. България и Гърция имат по 24,5 % участие в проекта, строителството на който се очаква да започне тази година. Русия ще запази контролно участие от 51% в петролопровода. 
						Загрижени за потенциалния отрицателен ефект, който проектът би оказал върху региона, природозащитниците настояват за оценка на въздействието върху околната среда. И България, и Гърция се намират в сеизмично активна зона. Местните власти в Бургас планират провеждането на референдум за проекта за тръбопровода на 17 февруари. 
						Правителство се готви да подпише споразумение за създаването на международна компания за реализация на проекта по време на посещението на Путин, твърди комитетът за Бургаския залив. 
						"Отново ставаме свидетели на необмисленото вземане на решения при липса на прозрачност, а тези решения може да имат тежки, дори катастрофални последици," се казва в изявление на комитета от сряда. 
						То последва още по-силното изявление на Асоциацията на свободното слово “Анна Политковска”, носеща името на руската журналистка и критичка на Путин, която бе убита през 2006 г. 
						"Путин идва да подпише окончателната икономическа зависимост на България от Русия," твърди групата за защита на човешките права в публикувана на своя уебсайт петиция. Според обръщението евентуалното подписване на договорите за “Бургас-Александруполис”, атомната централа “Белене” и други големи проекти ще превърне България в "троянски кон" на Русия в Европа, поне за следващите 50 години. 
						Канцеларията на президента Георги Първанов съобщи, че Путин ще вземе участие в тържествата по повод отбелязването на 130-ата годишнина от Руско-турската война, с която приключи петвековното османско владичество в България. Путин също така ще даде началото на "Годината на Русия" в България. Освен с Първанов, Путин ще се срещне с премиера Сергей Станишев и с председателя на парламента Георги Пирински. 
						Това второ негово посещение в България като руски президент се очаква да премине при строги мерки за сигурност.

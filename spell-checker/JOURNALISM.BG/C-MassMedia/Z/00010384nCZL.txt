Проект подпомага предварителното проучване на лица, търсещи убежище или мигриращи през Албания
06/04/2004
Европейската комисия ще предостави 2 млн. евро за осъществяване на проект за предварително проучване на лица, търсещи убежище или мигриращи през Албания. Създаването на ефективна система за управление на предоставянето на убежище и на миграцията е важно изискване в рамките на процеса за стабилизиране и асоцииране с ЕС.
От Арди Пулай за Southeast European Times в Тирана - 06/04/04
 
 
Европейската комисия (ЕК) и ВКБООН подписаха споразумение миналия месец за подпомагане на албанските власти по въпросите на предоставянето на убежище и миграцията.
Съгласно споразумението ЕК ще отпусне 2 млн. евро на Албания в рамките на програмата КАРДС 2003. Средствата ще се използват за осъществяване на проект за предварително проучване на лица, търсещи убежище или мигриращи през страната, насочен към подпомагане на правителството при прилагане на ефективна система за управление на миграцията и предоставянето на убежище. Създаването на такава система е ключово изискване в процеса за стабилизиране и асоцииране с ЕС.
Ръководителят на делегацията на ЕК в Тирана Луц Салцман и представителят на ВКБООН Марион Хофман подписаха документа. Министърът на обществения ред Игли Тоска присъства на церемонията.
Албанските власти, по-специално, министерствата на обществения ред, труда и социалната политика, ще работят заедно с Международната организация по миграция и ОССЕ за прилагане на системата за предварително проучване. През 2001 г. бе даден старт на пилотен проект.Целта му е да се гарантира, че търсещите убежище, жертвите на трафика на хора и специалните случаи на мигранти ще бъдат третирани в съответствие с международните стандарти и че съществува подходяща справочна система за управление на това движение.
"Бих желал да потвърдя ангажимента на ВКБООН за подкрепа на Албания при прилагането на ефективна и хуманна система за предоставяне на убежище," посочи Хофман. "Проектът за предварително проучване ще подпомогне в значителна степен албанското правителство и ВКБООН за постигане на нашата обща цел да изградим ефикасна система за предоставяне на убежище и миграция, която напълно съответства на международните и европейски стандарти."
Миналата година Албания отбеляза напредък в областта на предоставянето на убежище и миграцията, приемайки Закон за интеграцията и събирането на разделени семейства, както и Национален план по въпросите на убежището. Освен това, Дирекцията за бежанците бе интегрирана в Министерството на обществения ред. Холандия предприе похвалната стъпка да установи партньорство с Албания в рамките на Регионалната инициатива на Пакта за стабилност за миграция, убежище и бежанци.
Между февруари 2001 г., когато пилотната програма стартира, и декември 2003 г. 601 чужденци, главно от ЮИЕ, Азия и Близкия изток, са били предварително проучени.

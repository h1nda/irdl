Румъния все още обсъжда евентуално временно прекратяване на иракската дипломатическа мисия
24/03/2003
Румъния обмисля искането на САЩ за затваряне на иракското посолство и изгонване на останалите дипломати. Петима вече са експулсирани, а Багдад отзова иракския посланик.
(Ромпрес -- 15/03/03 - 24/03/03; Радио Свободна Европа/Радио Свобода, Seeurope.net - 22/03/03; Ройтерс, АФП - 21/03/03; Ройтерс, АП - 15/03/03)
 
 
В събота (22 март) румънските власти заявиха, че все още обмислят дали да прекратят работата на иракската дипломатическа мисия в страната. Обяснението дойде след съобщенията, че Букурещ вече е направил своя избор.
В петък след консултации с представители на американското посолство в Букурещ, говорителят на външно министерство Козмин Добран заяви за репортерите, че Букурещ анализира молбата на Вашингтон за експулсирането на иракските дипломати. Според Добран двама дипломати от по-нисък ранг са останали в посолството.
В началото на месеца Румъния изгони петима иракски дипломати за дейности, несъвместими с техния статут. Миналата седмица иракският посланик в Румъния Саад Маджид напусна страната. От Багдад казаха, че е отзован поради опитите на румънското разузнаване да го вербуват.
Добран отхвърли обвиненията и заяви, че Букурещ е известен, че Маджид е привикан обратно "за консултации". Румънският външен министър Мирча Джоана заяви на 17 март, че Маджид е отзован след като е "злоупотребил" с дипломатическия си статут. Той подчерта, че от Маджид не е било искано да "предаде" страната си. Министърът допълни, че мярката е сериозна, но обичайна практика и не означава прекратяване на дипломатическите отношения между двете страни.
Съседна България, която като Румъния е член на така наречената "коалиция на желаещите", също обмисля искането на САЩ да изгони иракските си дипломати, според външния министър Соломон Паси. В неделя той охарактеризира въпроса като "философски" и допълни, че иракските дипломати трябва сами да решат дали подкрепят режима на Саддам Хюсеин. Преди това зам.-външният министър Любомир Иванов заяви, че решението ще бъде взето след като властите разгледат възможностите, предлагани от международното право и преди всичко Виенската конвенция за дипломатическите отношения и след като получат допълнителна информация от Вашингтон.
Опозиционният Съюз на демократичните сили (СДС) смята, че властите е трябвало да изгонят ръководителя на иракската дипломатическа мисия в София още преди време, за отправени към България заплахи. В началото на март изпълняващият длъжността посланик Яхия Махди заяви по време на посещение в Бургас, че всяка американска база, използвана за атаки срещу Багдад, ще стане обект на ответен удар от страна на Ирак. Той допълни, че атаката срещу Ирак ще започне от базата на Сарафово край Бургас, понастоящем използвана от американски военни части. По-късно Махди поясни, че изявлението му е било изтълкувано погрешно.

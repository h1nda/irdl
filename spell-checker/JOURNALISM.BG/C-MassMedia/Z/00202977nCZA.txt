Дванадесет души са обвинени за нападението срещу посолството на САЩ през 2008 г.
					11/07/2012
					Докато прокуратура повдига обвинения срещу предполагаемите извършители на палежа в посолството на САЩ през 2008 г., някои все още признават, че изпитват смесени емоции.
					От Ивана Йованович за Southeast European Times от Белград – 11/07/12
 
					 
						
Протестиращи подпалиха посолството на САЩ в Белград на 21 февруари 2008 г. [Ройтерс]
						Белградската прокуратура повдигна обвинения срещу 12 души за предполагаемата им роля в безредиците през 2008 г., когато посолството на САЩ беше подпалено, докато разгневени демонстранти протестираха срещу обявяването на независимостта на Косово. 
						Владо Джорджевич, високопоставен служител на прокуратурата, съобщи, че лицата са обвинени в извършване на действия, застрашаващи общата сигурност, и „създаване на обща опасност“. Според „Асошиейтед Прес“ заподозрените, които бяха разпознати на видеозапис от инцидента, може да получат присъда от 12 години лишаване от свобода, ако бъдат осъдени. 
						„Този сериозен акт на вандализъм създаде заплаха за международния авторитет на нашата страна по отношение на една от най-важните държави, с която бихме искали да поддържаме добри международни отношения“, посочи за SETimes Игор Исайлович, адвокат от Белград. 
						Екстремисти щурмуваха посолството на 21 февруари 2008 г., разгневени от подкрепата на САЩ за независимостта на Косово. Нападателите хвърляха камъни и сигнални ракети, чупеха прозорци и подпалиха част от сградата. При безредиците загина един човек. 
						Някои в Сърбия все още смятат, че насилието поне отчасти може да бъде оправдано с бомбардировките на НАТО над Сърбия през 1999 г., с които беше прекратен конфликтът в Косово. 
						„Не оправдавам нападението срещу посолството, но това са просто „съпътстващи щети“, по същия начин, както беше бомбардиран влакът с цивилни граждани по време на ударите на НАТО над Сърбия; „съпътстващи щети“ за американците, които го бомбардираха“, каза за SETimes Зоран Вукашинович, на 52 г., от Белград. 
						Благица Трайкович, пенсиониран административен служител от Враня, каза, че гневът на хората около посолството през онази нощ е разбираем. 
						„Ако живееш с някого в ​​дома си и го възприемаш като свой близък, а след това той доведе другиго в твоя дом и те заедно откраднат личните ти вещи и те изгонят от дома ти, имаш право да бъдеш ядосан и на двамата“, каза Трайкович за SETimes. 
						Други в Сърбия обаче се срамуват от нападението и пожара, както и от факта, че разследването е продължило повече от четири години. 
						„Не мога да повярвам, че не успяха да направят това по-рано, след като всички знаем, че в посолствата имаше и все още има камери, както и че през тази нощ там имаше и телевизионни камери", казва Мария Павлович, на 41 г., от Белград. „Спомням си, че бяхме шокирани, докато гледахме събитията по телевизията." 
						Фактът, че на прокуратурата й бяха нужни четири години, за да повдигне обвинения, показва политическата значимост на делото, каза за SETimes Милан Антониевич, изпълнителен директор на Адвокатския комитет за правата на човека. 
						„Това е първата част от проблема, която показва, че върху прокуратурата се упражнява силен контрол, дори и в такива случаи, когато политиката трябва да бъде много отговорна“, заяви той. „Втората част се изразява в това, че загубихме четири години и увредихме репутацията си, въпреки че Сърбия е страна, която трябва да се справя с всички престъпления, дори и с тези, които засягат хора, които към този момент са били близки до правителството. Това е шанс да разберем кой стои зад инцидента и да установим чия е отговорността, дори и сред хората, които представляват държавата.“ 
					
				
			
					 
					
 
 

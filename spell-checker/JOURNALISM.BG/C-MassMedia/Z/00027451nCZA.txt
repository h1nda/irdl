Румъния се наслаждава на летни рок- и джазфестивали 
					19/08/2008
					От Букурещ до бившата европейска културна столица Сибиу, от плажовете на курорта Вама Веке до подножието на планината Семеник Румъния се наслади на богато и разнообразно меню от музикални фестивали това лято.
					От Алина Бандила за Southeast European Times от Букурещ -- 19/08/08
 
					 
						
Джеймз Хетфийлд (вдясно) с групата си „Металика” свири в Букурещ на 23 юли. [Гети Имиджис]
						Началото на музикалното лято бе положено с концертите на 3 юли в Букурещ на ромската група „Дамян и братя” и сръбската група "Амаро Дел". Скоро след тези прояви от 4 до 11 юли се проведе фестивалът „Б’ЕСТФЕСТ 2008”, голямо събите, събрало изпълнители като Нели Фуртадо, "Аполо 440", Сайпръс Хил, Аланис Морисет, "Ману Чао" и "Маник Стрийт Прийчърс". Стари имена, като "Джудас Прийст, "Рос дъ Бос" и "Праймъл Фиър", също изнесоха концерти. 
						Букурещ обаче се радва най-вече на хардрок това лято, наслаждавайки се на концертите на Лени Кравиц на 26 юли и на „Айрън Мейдън” на 4 август. Те напълниха футболния стадион в Котрочени. Джеймз Хетфийлд и неговата група „Металика” нямаха нужда от представяне на румънците. Те се завърнаха в Букурещ на 23 юли след дебюта си през 1999 г. 
						Три дни след "Металика" Кравиц бе удостоен с топло посрещане, но направи гаф, като сбърка името на страната домакин с това на Унгария, с което развали настроението на публиката за голяма част от вечерта. 
						„Айрън Мейдън” свириха пред пълна зала. Членът-учредител на групата Стив Харис заяви на уебсайта на бандата, че румънските фенове ще имат възможността да чуят китариста „Брус [Дикинсън] в изпълнение на класическите песни”. Дикинсън бе напуснал бандата преди предишната й поява в Букурещ през 1995 г., но се завърна в нея през 1999 г. 
						В Сибиу рокмузиката бе представена на фестивала АРТМАНИЯ на 18 и 19 юли. Групи от Румъния, Швеция и Германия, съответно „Фроузън Дъск”, „Тиамат” и „Лакримоза”, бяха между 12-те, излесли концерти. 
						Друго събитие, Полуостровният фестивал в Търгу Муреш, се проведе между 23 и 25 юли. Сред изпълнителите бяха „Епика”, „Авантейжъ” и „Морчийба”. 
						Освен това между 14 и 16 Август в черноморския курорт Вама Веке, близо до българската граница, се проведе фестивалът „Стуфсток”. В „Стуфсток” се представиха с концерти „Апокалиптика”, „Еър Трафик”, „дЕУС” и „Култур Шок”. 
						Почитателите на джаза също получиха своя дял. Джазфестивалът в Гарана, в подножието на планината Семеник, се проведе между 18 и 20 юли. В него участваха много международни звезди: Чарлз Лойд от Съединените щати, Джабе от Унгария, Ярослав Сметана от Полша, Хари Тавитиан и „Ориент Експрес” от Румъния, Ларс Даниелсон от Швеция, Литовското джазтрио, Мирослав Витоус от Чехия и други.

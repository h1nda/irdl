Да разкажеш общата история чрез снимки
					07/03/2012
					Пътуваща фотоизложба насърчава посетителите да погледнат отвъд националните граници и да разберат повече за общата история на Балканите.
					От Мария Паравантес за Southeast European Times от Атина -- 07/03/12
 
					 
						
Снимка на "Моста на шивачите", построен през 15-и век и намиращ се в Дяково, Албания, е част от изложбата. [Самир Карахода]
						Старата поговорка "Една снимка казва повече от хиляда думи" определено е вярна за фотоизложбата "Балканска приказка" [www.balkantale.com], която беше открита по-рано този месец в "Банята на ветровете" - музей на гръцкото народно творчество в атинския квартал Плака - и ще продължи до 8 април. 
						Пътуващата фотоизложба, организирана от "Гьоте институт - Атина" с финансовата подкрепа на ЕС, се фокусира върху османската епоха и културното й влияние на Балканите чрез обективите на петима фотографи от Западните Балкани. 
						Чрез успоредно преплитащи се събития изложбата цели да насърчи опазването на паметниците, които са заснети. 
						Образователни програми на шест езика въвеждат учениците в живота на хората, живели на Балканите между 14-и и 20-и век. Чрез гледки, звуци и миризми от османската епоха посетителите се връщат назад във времето. 
						"Изложбата и проектът като цяло започнаха след получаването на данни, които показаха, че балканското културно наследство се пренебрегва", каза за SETimes проф. Христина Кулури, историчка и надзорник на проекта.
						Повечето от съществуващите сгради от османския период са разрушени, но останалите джамии, мостове, обществени бани, църкви и акведукти са видени в нова светлина. 
						Проектът за изложбата - резултат от съвместния труд на историци от региона - кара публиката да погледне отвъд националните граници и да разбере повече за общата история на Балканите. 
						"Периодът преди създаването на балканските държави, който се свързва с вековното отоманско присъствие на Балканите, е "тъмна" ера в двата смисъла на думата - тя е непозната и се смята, че няма културна стойност", обясни Кулури. 
						Целта на проекта обаче е да хвърли светлина върху тази "забравена страна от нашата обща история на Балканите чрез паметниците от османската ера, в по-голямата си част обществени сгради, "използвани" от различни етнически и религиозни групи". 
						Кулури добави, че балканските народи са живели заедно в продължение на векове във Византийската и Османската империя или в различни, но граничещи държави, или в Европа, която след 1989 г. започна да разширява разбирането си за "граница" като понятие. 
						"Грешно е да се смята, че съвместното съществуване е само хармония и мир. Напротив, то включва също така конфликти и войни. Европа е най-яркият пример за това. През последния век е имало две световни войни на нейна територия, но хората, поне по-голямата част, вярват, че принадлежат към едно и също културно цяло и се обединяват чрез различията си. От друга страна, ние сме склонни да забравяме, че Балканите са Югоизточна Европа", каза тя. 
						И петимата фотографи са съгласни, че им е била дадена възможност да изследват историческото и културното значение на вековните обекти и паметници, което ги е мотивирало да участват в проекта. 
						"Имах усещането за естествено продължение..., първо да уловя характера на тези места, а след това да ги представя фотографски", каза за SETimes роденият в Скопие Иван Блажев.
						Блажев смята, че "Балканска приказка" е жив пример за съзидателно съвместно съществуване, и подчертава градивното му значение в съвременната реалност. 
						"Има много примери за хармония от реалния живот. От друга страна, боли ме, когато виждам и мисля за многото примери от реалния живот, където такова съвместно съществуване се отрича и изглежда невъзможно за постигане. За мене е естествено да смятам, че съвместното съществуване е възможно, но след това понякога се чудя дали не съм просто идеалистично настроен оптимист", каза той. 
						За живеещата в Тирана и родена в Германия Юта Бенценберг всичко се свежда до дадения шанс да посети места в Албания, на които никога не е била, и възможността да се "почувства" част от историята чрез тези паметници. 
						"Не исках да снимам тези сгради като туристка, а по-скоро да уловя за какво са ги използвали и ролята им във всекидневния живот на хората", каза Бенценберг за SETimes. 
						Тя бърза да посочи, че търси директна връзка с обекта на своето творчество. 
						"Понякога се прибирам вкъщи, без да съм почувствала тази специална връзка..., затова се връщам и чакам нещо да ме докосне..., смятам, че това прави този проект толкова интересен; имаш пет различни гледни точки върху историята", обясни тя. 
						"За мен основното беше да се изследва значението на тези паметници за днешната социална и политическа среда, към която принадлежат", каза за SETimes живеещият в Белград фотограф Иван Петрович. Той добави, че за него съвместното съществуване на балканските народи не трябва изобщо да бъде проблем, тъй като става въпрос само за политика. 
						За родения в Париж Камило Нолас целта на "Балканска приказка" е премахване на стереотипите и поглеждане отвъд "демонизирането" на османската епоха.
						"Не вярвам, че концепцията за граници трябва въобще да съществува. Важното е, че чрез подобни проекти можем да видим какво ни е събрало заедно, да разпознаем добрите неща, които другите култури са оставили след себе си, след като са минали оттук", каза живеещият в Атина Нолас за SETimes. 
						Нолас заяви, че чрез пътуванията си в Гърция е открил благодарение на паметниците, че във всекидневния си живот хората живеят в хармония. "Синагоги, църкви и джамии стоят една до друга." 
						От Атина "Балканска приказка" ще отпътува за Солун, Белград, Прищина, Скопие, Тирана и Брюксел, а след това за Германия.

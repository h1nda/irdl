Американски войници ще пазят границата на Косово
					29/12/2010
					С намаляването на числеността на КФОР миротворците на САЩ ще играят по-голяма роля в неспокойната северна част на Косово.
					От Мухамет Брайшори за Southeast European Times -- 29\12\10
 
					 
						
Американски войници от КФОР ще бъдат разположени в Северно Косово като част от преструктурирането. [Ройтерс]
						Американски войници от КФОР са готови да бъдат изпратени в Северно Косово в началото на следващата година като част от общото преструктуриране на силите, заявиха официални източници за SETimes тази седмица. 
						Но "разполагането на американски войници в северната част не означава, че военнослужещите на другите страни, които сега са там, ще се оттеглят", заяви командващият КФОР Ерхард Бухлер. 
						"Положението със сигурността в Косово се подобри през последните години", заяви за SETimes заместник-началникът на КФОР по обществените въпроси Юрген Бредтман. В резултат на това обясни той, Съветът на НАТО реши да намали още повече числеността на съюзническите войски там и КФОР ще извърши също съответните промени. 
						Числеността на войниците ще бъде намалена от 8 000 на 5 000 в два батальона вместо сегашните четири. 
						"От м. март 2011 г. КФОР ще има две мултинационални бойни групи, една с щаб в Кемп Бондстийл, ръководен от американци и една с щаб в Печ/Пея, ръководен от италианци", каза Бредтман. 
						"Всички части на двете мултинационални бойни групи могат да бъдат разполагани във всяка част на Косово; те са гъвкави и мобилни както по сушата, така и по въздуха. Като цяло КФОР ще се състои от военнослужещи от 31 страни, разположени в 12 полеви лагери в цяло Косово," каза той. 
						Като част от преструктурирането, съществуващият сектор 2 на КФОР, който се намира в района на Гиляне, ще бъде обединен със сектор 4 на КФОР в Митровица. Междувременно миналото лято американските военнослужещи вече поеха контрол върху сектор 3, покриващ района на Прищина. 
						Командващият американските военнослужещи в КФОР Франциско Дж. Нойман заяви, че неговите войници "са готови да реагират на всяка ситуация във всяка част на Косово". 
						Американските войници разполагат с повече хеликоптери от другите контингенти в Косово, което ги прави по-способни да бъдат ангажирани на север, добави той. 
						Брадтман потвърди, че американските войници ще бъдат ангажирани за охраняването на границата между Косово и Сърбия. "Разбира се, КФОР ще продължи да патрулира по административната граница и по другите граници на Косово както досега заедно с косовската гранична полиция и на административната гранична линия в тясна координация със сръбските въоръжени сили", каза той. 
						Промените, подчертаха източниците на КФОР, не означават, че Франция ще изтегли своите военнослужещи. 
						"От м. март 2011 г. френските сили ще останат в КФОР и в Кемп Ново село като част от източната бойна група с щаб в Кемп Бондстийл. Следователно ситуацията няма да се промени. КФОР ще продължи да носи отговорност за безопасната и сигурна среда и за свободата на придвижването в цяло Косово", каза Бредтман. 
						"Франция няма да напусне Косово", каза отиващият си командващ френския контингент Франк Барера. "Понастоящем КФОР се преструктурира и от четирите батальона ще останат само два, които ще бъдат готови да реагират, когато е необходимо, и френските военнослужещи винаги ще бъдат тук." 
						"Американското военно присъствие, а също и присъствието на всяка друга страна, е много важно за сигурността в Северно Косово", каза Барера и определи положението там като "стабилно, но крехко". 
						Местни анализатори твърдят, че се надяват преструктурирането да помогне за поддържането на стабилността в част на Косово, която до голяма степен остава извън контрола на правителството. 
						"Като поемат контрол над Северно Косово, американските военнослужещи дават сигнал, че там ще бъде върнато върховенството на закона", каза Рамадан Кехая, анализатор на сигурността от Прищина. 
						Генералният директор на косовската полиция Решат Малики, каза за SETimes, че неговите служители "приветстват всяка стъпка, предназначена да върне върховенството на закона" в Северно Косово.

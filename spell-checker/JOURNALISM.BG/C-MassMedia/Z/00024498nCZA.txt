Посланикът на САЩ похвали операция на македонската полиция и призова за ускорени реформи 
					09/11/2007
					Посланикът на САЩ в НАТО Виктория Нуланд похвали македонската полиция за проведената по-рано през седмицата операция срещу екстремистка групировка. Тя призова също страната да побърза с реформите, необходими за евроатлантическа интеграция.
					От Димитър Боцевски и Зоран Николовски за Southeast European Times от Скопие -- 09/11/07
 
					 
						
Посланикът на САЩ в НАТО Виктория Нуланд (вляво) се срещна в четвъртък (8 ноември) с премиера Никола Груевски в Скопие. [Томислав Георгиев] 
						По време на посещението си в Скопие в четвъртък (8 ноември) посланикът на САЩ в НАТО Виктория Нуланд изказа поздравления за полицейската операция от сряда срещу етническа албанска екстремистка групировка. 
						"Осведомени сме за операцията. Особено сме впечатлени от факта, че задачите са били изпълнени от многоетническите полицейски сили," каза тя след среща с премиера Никола Груевски и други официални лица. 
						Полицейската операция, наречена “Планинска буря”, започна в сряда в село Бродец и имаше за цел арестуването на престъпна групировка от 30 до 50 души, оглавявана от Рамадан Сити и Лирим Якупи-Нациста. Около 250 души от Отряда за специални задачи и Специалния отряд за бързо реагиране към вътрешното министерство навлязоха в селото, а по-малка 50-членна група от специалните полицейски сили бе разположена на македоно-косовската граница. 
						Два полицейски хеликоптера бяха изпратени, за да предоставят разузнавателни сведения от въздуха, а според всекидневника &lt;i&gt;Време&lt;/i.&gt; три военни хеликоптера Ми-24 са осигурявали въздушна бойна поддръжка. 
						Полицията потвърди смъртта на шест лица - Рамадан Сити, Тидан Фейзулаху, Имер Гавази от Косово, Беким Мемети от Тетово и Ферад Сахими и Фисник Амети от Бродеч. Арестувани са тринадесет души - всички етнически албанци, които са обвинени в предоставяне на подкрепа на престъпници. 
						Твърди се, че по време на операцията Якупи не е бил в селото, но в Шар планина се провежда полицейско издирване, за да бъде арестуван той и малката група, която се движи с него. 
						Акцията се проведе един ден преди пристигането на Нуланд в Скопие с призив за повече реформи. Тя бе на обиколка в региона. 
						"Ако бягате маратон, не можете да си почивате през последните две мили, а спринтирате до финиша. Този период е кратък, но ние сме уверени, че Македония ще успее," каза тя пред правителствените представители. 
						Тя похвали Македония за постигнатия икономически напредък, за привличането на чуждестранни инвестции и за засилването на мерките срещу корупцията и организираната престъпност. Македония е пример за многоетническо демократично общество в региона, каза Нуланд. 
						Същевременно тя отбеляза, че реформите в съдебната система и полицията трябва да продължат. Тя призова политическите лидери да преодолеят оставащите различия и да установят конструктивен диалог. 
						Накрая, тя призова Македония и Гърция да се върнат на масата за преговори, за да намерят решение на продължаващия десетилетия спор за името. 
						Македония, заедно с членовете на "Адриатическата харта" Албания и Хърватия, се надява на покана за членство в НАТО през 2008 г. 
						"Моят президент би желал да ви види в НАТО," каза Нуланд по време на срещата си с президента Бранко Цървенковски. "За съжаление от трите кандидатки вие засега сте на трето място."

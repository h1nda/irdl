Търгът за косовския мобилен телефонен оператор все още виси във въздуха 
					07/09/2004
					След критичния доклад на международните одитори министърът на телекомуникациите на Косово реши да анулира търга за втори мобилен оператор в Косово. Агенцията за регулация на телекомуникациите обаче, която отговаря за провеждане на спорния търг, се зарече да даде лиценз на фирмата, спечелила търга. 
					От Берат Бужала за Southeast European Times в Прищина – 07/09/04
 
					 
						
Министърът на транспорта и телекомуникациите Зеф Морина обяви през август, че е решил да анулира търга . [Файл]
						Противоречията около лиценза за втори мобилен оператор в Косово остават нерешен, като министри от кабинета и представители на Агенцията за регулиране на телекомуникациите (АРТ) спорят кой има правомощия да реши въпроса. 
						След доклад на международните одитори, който отправи остри критики към начина, по който е бил управляван процесът, министърът на транспорта и телекомуникациите на Косово Зеф Морина обяви през август, че е решил да анулира търга. Шефът на Агенцията за регулиране на телекомуникациите (АРТ) Антон Бериша оспори обаче това решение и заяви, че ще продължи процедурата по даване на лиценз на спечелилия кандидат. 
						Мобикос, словенско-косовски консорциум, бе обявен за победител на 28 юни. Резултатът обаче бе незабавно контестиран от премиера на Косово Байрам Реджепи и от представители на САЩ и Великобритания. Ръководителят на американското дипломатическо бюро в Косово Марси Рийз каза, "Потенциалните инвеститори биха искали да знаят дали процесът е протекъл по професионален и прозрачен начин."
						УНМИК определи ирландската компания ХЕЛМ да оцени процедурите, следвани по време на тръжния процес. Работейки под егидата на Централната сметна палата, международните експерти от компанията констатираха сериозни пропуски в начина на провеждане на търга. 
						"Ако тези недостатъци не се преодолеят, търгът следва да се анулира," препоръчаха експерти. 
						Според експертите от ХЕЛМ Бериша и представителите на АРТ не са предали работните бележки на експертите, натоварени с оценката на офертите на конкуриращите се фирми. Бериша е обявил, че "от съображения за сигурност" е форматирал всички компютри и е унищожил цялата информация на хартиен носител, оставена от екпертите, участвали в оценката. Сега УНМИК иска да се възбуди съдопроизводство срещу управителния съвет на АРТ за укриване на информация. 
						Конкурент на Мобикос бе американската Уестърн Уаярлес Интернешенъл в съдружие с косовската фирма ИПKO. Двата консорциума са конкуренти както в Словения, така и в Косово. 
						Мобител, словенският партньор в спечелилия търга консорциум, настоява, че е представил "качествена оферта" и че скандалите засягат ползвателите на мобилни телекомуникации в Косово, тъй като се забавя въвеждането на съвременни услуги. 
						След среща със заместник-ръководителя на УНМИК Чарлз Брейшо и с шефа на правната служба на УНМИК Александър Борг Оливър, Бериша каза, че е решил да отложи подписването на договора с две седмици. 
						"Или победителят в търга ще бъде обявен след две седмици, или АРТ повече няма да съществува. Въпросът не може повече да се отлага," цитират местни медии думите на Бериша. 
						Кабинетът на Косово и УНМИК подкрепиха решението да се анулира търгът. "Телекомуникациите са прехвърлена компетенция и Морина има право да предприеме стъпки относно търга за мобилен оператор, включително неговото анулиране," заяви Мехтилд Хенеке, говорител на УНМИК.

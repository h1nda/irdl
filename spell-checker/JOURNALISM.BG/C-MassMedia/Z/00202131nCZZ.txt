Българските зърнопроизводители протестират срещу намаляването на субсидиите.
					07/12/2011
					Трактори се събират в София като част от протестите на фермери срещу орязването на бюджета. Други бизнес новини: Сирия прекратява своето споразумение за свободна търговия с Турция, а германскят доставчик на компоненти за автомобилния сектор "Роберт Бош" ще инвестира в Сърбия.
					 
						
Стотици български фермери с трактори блокираха пътищата из цяла България на 28 ноември в знак на протест срещу плановете на правителството да намали размера на земеделските субсидии. [Reuters]
						Повече от 170 трактора пристигнаха в София в понеделник (5 декември) като част от продължаващите протести на българските зърнопроизводители срещу намалените субсидии, заложени в проектобюджета за 2012 година. Фермерите организираха митинги в града във вторник и сряда. Миналата седмица протестиращите блокираха българските граници с Румъния и Турция, което предизвика опасения, че съседните държави могат да потърсят компенсации за загубите, предизвикани от това. 
						*** 
						В понеделник (5 декември) МВФ отпусна дълго забавян транш на стойност 2 милиарда евро, който е част от гръцкия спасителен пакет от 110 милиарда евро. Така предоставената до момента сума достигна около 20,3 милиарда евро. 
						*** 
						Сирия ще прекрати споразумение за свободна търговия с Турция, въведено през 2007 г., и ще наложи мито от 30% върху вноса на всички стоки от Турция, както и забранително мито върху горивото и товарите. Решението бе взето на фона на санкциите, наложени от Анкара. В понеделник (5 декември) турският министър на външната търговия Зафер Чаглаян разкритикува хода, като заяви, че той ще е в ущърб на самите сирийци и бизнеса на страната, и призова властите в Дамаск да "използват здравия си разум". 
						*** 
						Германският доставчик на компоненти за автомобилната индустрия "Роберт Бош" обяви в четвъртък (1 декември) официалното си намерение да инвестира 70 милиона евро в Сърбия. Според условията на сделката, която беше подписана между представители на компанията и сръбското министерство на икономиката, "Бош" ще изгради нова производствена база за части за чистачки за стъкла в град Печинци близо до Белград, която първоначално ще осигури 60 работни места.
						*** 
						Рейтинговата агенция "Стандард енд Пурс" понижи дългосрочния рейтинг на Босна и Херцеговина (БиХ) с един пункт от B+ на B. Това се случи на 30 ноември, като за причина бяха посочени нестихващите притеснения за политическата ситуация в страната. "Оставаме несигурни дали настоящата правна рамка ще позволи временните финансови споразумения да бъдат продължени и през 2012 г., в случай, че бюджет 2011 не бъде приет до края на годината", оповести агенцията. 
						*** 
						
						Министерството на икономиката на Черна гора
						 и националната Електрическа компания в петък (2 декември) започнаха кампания, целяща да ограничи потреблението на електричество заради недостига, породен от продължаващата суша. Поради неблагоприятните метеорологични условия местните водноелектрически централи напоследък работят с минималния си капацитет, което принуждава властите да се насочат към внос. 
						*** 
						Най-голямата хърватска рафинерия ИНА в петък (2 декември) обяви, че до 2015 г. планира да инвестира 2,7 милиарда евро в капиталови проекти. От компанията съобщиха, че две-трети от инвестициите ще бъдат направени в Хърватия. 
						
						(Различни източници -- 30/11/11-07/12/11)

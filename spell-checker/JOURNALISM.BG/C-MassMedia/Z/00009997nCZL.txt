Шефът на МОК призовава гърците да се концентрират върху най-важните проекти
01/03/2004
Президентът на Международния олимпийски комитет Жак Рож призова организаторите на Олимпиадата в Атина да се концентрират върху приключването на най-важните проекти, изразявайки увереност в успеха на Игрите, ако гърците работят на много висока скорост.
(Ройтърс, АФП, ФТ, Блумбърг - 29/02/04; AП, Би Би Си,, Гласът на Америка - 28/02/04)
 
 
Президентът на МОК Жак Рож призова организаторите на Олимпиадата в Атина да приключат строителството на основните обекти. [АФП]
Президентът на Международния олимпийски комитет (МОК) Жак Рож призова организаторите на Олимпиада -2004 в Атина да се концентрират върху най-важните проекти и да работят с пределно висок темп, тъй като няма място за повече забавяния. Пет и половина месеца преди церемонията по откриването на Олимпиадата на 13 август, шефът на МОК смята, че има време игрите да се превърнат в успех.
"Постигнато е много, но и остават доста неща за довършване," каза Рож в събота (28 февруари) след двудневно съвещание на Изпълнителния съвет на МОК в Атина. "Все още има време да се подготви провеждането на едни отлични игри, при положение че нашите гръцки приятели продължават да работят на високи обороти. Запазвам увереността си в това."
Понастоящем се съобщава, че 15 от 39-те спортни обекта са завършени, а други 13 имат 90-процентна готовност. Проектите, които предстои да бъдат довършени, включват голям 120-метров покрив от стомана и стъкло над основния Олимпийски стадион, проектиран от отличения с награди испански архитект Сантяго Калатрава. Калатрава увери Рож и гръцкото правителство, че покривът ще бъде завършен навреме.
"Заинтересован съм от изпълнението на основните обекти за игрите, " каза Рож. "Ако имаме стадион без покрив, но стадион който функционира добре, това ме удовлетворява напълно," допълни той, призовавайки организаторите да се концентрират върху "жизнено важните" проекти, като оставят по-маловажните на втори план.
Проектите, които предизвикват най-голяма загриженост, включват 30-километровата градска ж.п. линия, свързваща новото летище на Атина със спортните обекти, както и трамвайна линия, чието завършване закъснява вече с няколко седмици. И двама обекта се разглеждат като критично важни предвид големите проблеми с трафика в гръцката столица, където се очаква да пристигнат повече от 1 млн. посетители през август.
"Ще са нужни големи усилия за привършване на тези неща," каза Яна Ангелопулос-Даскалаки, ръководител на Организационния комитет на Олимпиадата в Атина. "Ние обаче не сме стигнали дотук, за да позволим на подобни предизвикателства да ни спрат сега."
Що се отнася за сигурността, Рож заяви, че се прави всичко възможно за предотвратяване на инциденти по време на Игрите. Гърция е заделила повече от 650 млн. евро за въвеждане на мерки за сигурност, три пъти повече от бюджета по време на Олимпиада 2000 в Сидни.
"Дали съм притеснен? Аз съм винаги притеснен в хода на всички Олимпиади, докато последният спортист не напусне олимпийското село в деня след церемонията по закриването. Дали съм притеснен конкретно по въпросите с игрите в Атина или повече за игрите в Атина, отколкото по време на други игри? Не," каза Рож.

Расте критиката срещу подхода на Черна-Гора към скандала за трафик на жени
09/06/2003
Черногорските власти посочват липсата на доказателства и противоречивостта на даваните показания като причини за преустановяването на следствието за трафик на жени. Някои обаче твърдят, че следствието е било преустановено тъкмо когато то е започнало да разкрива важна информация за престъпни мрежи и техните връзки с политически фигури.
(АФП, Радио Б92 - 08/06/03; АП, АФП, Амнести Интърнешънъл - 06/06/03; Транзишънс онлайн - 02/06/03)
 
 
Черна Гора бе подложена на критика от Запада за подхода си към следствието за трафик на жени, което бе преустановено наскоро, без да бъдат предявени официални обвинения. На фона на призивите на международни представители в Белград за продължаване на разследването някои очакват случаят да се превърне в източник на проблеми за Подгорица по време на срещата на върха между ЕС и балканските държави в Солун на 21 юни.
В неделя (8 юни) ръководителят на мисията на ОССЕ в Белград Маурицио Масари окачестви преустановяването на следствието като "тревожно". Той добави, че този ход е възбудил недоверие към способността на черногорската съдебна система да се справя със сложни следствия, особено такива, които касаят трафик на хора.
Коментарите на Масари последваха изявление в петък на американското посолството в Белград, в което властите се призоваваха да продължат разследването.
"Правителството на САЩ е силно разочаровано от факта, че след дълго съдебно разследване общинският прокурор е прекратил неотдавнашното дело за трафик на жени, без да предяви официални обвинения," гласи изявлението на посолството. В него се критикува и фактът, че представители на черногорското правителство са направили публични изявления "през последните месеци, в които открито са нападали жертвата в този случай."
Следствието започна в средата на ноември в резултат от твърдения на молдовянка, която бе избягала от публичен дом близо до Подгорица. Тя каза, че е била принудена да проституира от мрежа трафиканти на хора, свързани с важни политически фигури, включително заместник-главния прокурор и според някои съобщения с брата на президента.
28-годишната молдовянка, майка на две деца, твърди, че черногорски политици, съдии, полицаи и държавни служители са измъчвали и изнасилвали както нея, така и други жени от Източна Европа, които са били прехвърлени нелегално и използвани като секс-робини, посочва Амнести Интърнешънъл в неотдавнашен доклад.
На 30 май първоинстанционният съд на Сърбия-Черна Гора отхвърли всички обвинения срещу заместник-главният прокурор Зоран Пиперович и трима други важни заподозрени поради липса на доказателства. Прокурорът е окачествил показанията на свидетелите като противоречиви и непълни.
Американското посолство обаче заявява, че делото е било прекратено когато, изглежда, е била разкрита " съществена допълнителна информация за секс индустрията".
"Силно се надяваме и очакваме, че тази информация ще бъде активно и щателно проучена от компетентните власти през следващите дни," заявява посолството.
В отговор на въпрос от миналия четвъртък за организираната престъпност в Черна Гора, президентът Филип Вуянович каза, че не би могъл да критикува правителството. " Като президент на Черна Гора аз нямам правомощия да влияя по какъвто и да е начин върху решенията и работата на съдебната система, а съм длъжен да подкрепям всички нейни действия."

Няма изгледи за разделяне на Косово
					24/10/2011
					Според анализаторите разделянето е твърде голяма заплаха за регионалната стабилност, за да се разглежда като възможен вариант.
					От Линда Карадаку за Southeast European Times от Прищина – 24/10/11
 
					 
						
Положението на сърбите, живеещи на север от Ибър, остава неопределено. [Ройтерс]
						Със започването на още една седмица от кризата в Северно Косово малко вероятно е да се намери решение, което да удовлетворява всички страни. Една възможност, която се отхвърля – поне официално – е разделянето. 
						„Правителството на Косово дори не обмисля евентуално разделяне, защото Косово е едно неделимо цяло”, заяви Беким Чолаку, старши съветник на косовския премиер Хашим Тачи. „Това беше така вчера, така е днес и така ще бъде завинаги.” 
						Сръбското правителство също зае публично позиция срещу разделянето, въпреки че има индикации, че някои лидери смятат това за възможност. Министърът на вътрешните работи Ивица Дачич започна полемика през май, когато посочи, че Белград трябва да осъзнае реалността на независимостта на Косово и вместо това да настоява за отделянето на северната част. 
						„При тези международни отношения не е реалистично да се очаква Косово и Метохия да останат част от Сърбия”, заяви той пред местното радио Б92, като добави, че единственото възможно компромисно решение е разделянето на територията.” 
						Неговото изявление впоследствие беше променено от председателя на сръбския парламент Славица Джукич-Деянович, която заяви за всекидневника „Данас”, че министърът „никога не е защитавал разделянето на Косово, а по-скоро прокарването на разделителна линия”. 
						Борислав Стефанович, ръководител на преговарящия екип на Белград за преговорите с Косово, заяви, че въпреки че неговата страна не може да приеме независимостта, тя е готова да „намери устойчиво решение, което би защитило както държавните интереси на Сърбия, така и сърбите в Северно Косово.” 
						Според Драган Попович, директор на белградския Център за политика, разделянето просто е свързано с твърде много рискове за стабилността в региона, за да се разглежда сериозно. 
						„Това на практика означава, че международната общност е готова да започне гранични спорове в Западните Балкани, които могат да доведат до насилие, политическа нестабилност и дори войни”, каза той. „Никой в ​​международната общност не е готов да поеме толкова голям риск.” 
						За разлика от него главният редактор на косовския всекидневник „Коха Диторе” твърди, че де факто разделението вече съществува и Белград се стреми да го узакони. 
						„В международен план има лица, дори и някои европейци от призналите Косово държави, които смятат, че някаква форма на отделяне на Севера от Косово, меко отделяне, като например автономия, или по-твърдо отделяне, като например отцепване, биха решили проблема“, заяви Агрон Байрами за SETimes. 
						Въпреки че Прищина е в правото си да се противопоставя на такава политика, допълни той, нейните усилия се осуетяват от липсата на реална стратегия за разширяване на управлението над северната част на страната. 
						Марко Прелеч, директор на Международната кризисна група (МКГ) за Балканите, казва, че предложението за разделяне може да е било осъществимо в един момент, но тази възможност е отминала. 
						"Демократическата партия на Сърбия (ДС) искаше разделяне, но чака твърде дълго, преди да го предложи. Ключови лидери на ДС бяха толкова убедени, че сделката, която си представяха – Сърбия да признае Косово срещу разделянето на страната – е очевидно добра и няма да има нужда от убеждаване”, заяви Прелеч за SETimes. 
						„Големите губещи в цялата ситуация са сърбите в Северно Косово, които отчаяно искат да останат под сръбско управление. Техните желания трябва да бъдат взети предвид. Реално никой не им обяснява нищо, нито разговаря с тях, което е срамно, защото в крайна сметка цялата сага на Севера трябва да бъде заради хората, които живеят там,“ заяви той.

Американски дипломат каза, че за да се присъединят към НАТО, балканските страни трябва да предадат обвиняемите на МНСБЮ 
					12/10/2005
					Вашингтон ще блокира опитите на страните, участвали в балканските конфликти от 90-те години, да се присъединят към структурите на НАТО, докато те не предадат обвинените във военни престъпления лица, издирвани от трибунала на ООН в Хага, каза заместник държавният секретар на САЩ Никълъс Бърнс във вторник, преди началото на тридневната си обиколка на Балканите.
					(AП, ФЕНА - 11/10/05; Синхуа - 08/10/05; Държавен департамент на САЩ - 07/10/05)
 
					 
						
"Някой трябва да се застъпи за хората, за семействата на жертвите отпреди десет години и ние не можем да забравим какво стана в Сребреница. Няма да го забравим," каза Бърнс. [АФП]
						Високопоставен американски дипломат предупреди, че страната му ще блокира усилията на страните, участвали в балканските конфликти от началото на 90-те години, да изградят по-тесни връзки с НАТО, докато те не предадат обвинените във военни престъпления лица на трибунала на ООН в Хага. 
						"НАТО трябва да заеме тази позиция по отношение на военнопрестъпниците," каза заместник държавният секретар на САЩ по политическите въпроси Никълъс Бърнс във вторник (11 октомрви). "Ние не можем да забравим и не можем да оставим тези военнопрестъпници да се измъкнат безнаказано." 
						Почти десет години след края на конфликтите в Хърватия и Босна и Херцеговина (БиХ) седем заподозрени във военни престъпления лица, издирвани от Международния наказателен съд за бивша Югославия (МНСБЮ), са все още на свобода. Сред тях са тримата най-издирвани обвиняеми -- бившият политически лидер на босненските сърби Радован Караджич, военният му командир Ратко Младич и хърватският генерал от резерва Анте Готовина. 
						Хърватия се надява да се присъедини към НАТО, а Сърбия и Черна гора и БиХ все още очакват да бъдат приети в програмата на алианса "Партньорство за мир" (ПзМ). 
						"Посланието е съвсем ясно, Хърватия няма да стане член на НАТО докато [Готовина] не бъде арестуван и изпратен в Хага, а Сърбия няма да стане член на ПзМ, докато същото не бъде направено с Младич," е казал Бърнс, цитиран от АП. "Ще преценяваме властите най-вече в Белград, както и властите в [столицата на Република Сръбска в състава на БиХ] Баня Лука, по техните действия, защото досега думите им не са стрували много." 
						Бърнс направи тези забележки преди посещението си в сряда в Сараево, което е първото от тридневната му балканска обиколка. Той ще посети също Прищина и Белград, преди да завърши пътуването си в петък. 
						По време на брифинг за пресата във Вашингтон миналата седмица Бърнс каза, че администрацията на САЩ е "силно разочарована" от факта, че сръбските власти не са успели да арестуват Младич преди 10-ата годишнина от клането в Сребреница на 11 юли тази година. По време на разговорите през юни с официални представители в Белград американският дипломат каза, че е останал с впечатлението, че арестът "предстои съвсем скоро". 
						"Ще имаме много твърда позиция по този въпрос," каза Бърнс пред репортери във Вашингтон. "Някой трябва да се застъпи за хората, за семействата на жертвите отпреди десет години и ние не можем да забравим какво стана в Сребреница. Няма да го забравим и те няма да влязат в НАТО, докато тези действия не бъдат предприети." 
						Макар че Съединените щати възобновиха чуждестранната си помощ за Сърбия през юни, след като няколко обвиняеми бяха предадени на МНСБЮ през първите шест месеца на годината, Бърнс предупреди, че помощта отново може да бъде спряна. 
						"Това е липса на политическа воля от страна на белградските власти," каза Бърнс в петък. "Не можем да приемем обясненията, че тези хора не могат да бъдат открити." 
						Очаква се по време на посещението си в Сараево в сряда той да засегне и въпроса за реформата в полицията на БиХ, основно и последно условие за започване на преговори с ЕС по Споразумение за стабилизация и асоцииране. Преговорите за определяне на окончателния статут на Косово, които се очаква да започнат през идните седмици, ще бъдат основна тема на разговорите между Бърнс и официалните представители на Прищина и Белград.

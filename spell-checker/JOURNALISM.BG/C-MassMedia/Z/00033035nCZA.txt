Нарастващо напрежение след предполагаем опит за убийство в Турция
					14/01/2010
					Ще има ли сблъсък между правителството и военните в Турция? Това е основната тема на дискусии в страната, след като двама офицери бяха арестувани пред дома на вицепремиера.
					От Есра Ердуран за Southeast European Times от Анкара -- 14/01/10
 
					 
						
"Сегашната ситуация не означава непременно, че е имало опит за убийство; спекулациите може да са пресилени," каза вицепремиерът Бюлент Арънч. [Гети Имиджис]
						Предположенията, че двама членове на командването на специалните части на турската армия са планирали да убият вицепремиера Бюлент Арънч, разпалиха разгорещен дебат за евентуална конфронтация между управляващата партия в Турция и армията. 
						Докато точните намерения на заподозрените остават неизяснени, а армията изглежда губи част от авторитета си в полза на правителството , репортажите в медиите се занимават с политическите последици. 
						Малко след задържането на двамата офицери - идентифицирани само като майор Ибрахим Г. и полковник Еркан Йълмаз Б. - политическите кръгове се опасяваха от конфронтация не само между военните и правителството, но и между армията и съдебната власт. 
						Полицията съобщи, че разполага с информация, че двамата офицери, забелязани да обикалят с автомобил около дома на Арънч, са възнамерявали да го убият и са притежавали карти и точен адрес на жилището на политика. 
						"Настоящата ситуация не означава непременно, че е имало опит за убийство; спекулациите може да са пресилени," каза Арънч, член учредител на управляващата Партия на справедливостта и развитието (ПСР). 
						"Ще ми се да вярвам от цялото си сърце, че в най-почтената, уважавана и дисциплинирана институция в Турция няма хора, които биха замислили подобно нещо срещу един вицепремиер." 
						Репортажи в местните медии спекулират, че освен Арънч, премиерът Реджеп Тайип Ердоган и президентът Абдула Гюл са също наблюдавани от военните. 
						След като излезе новината за Арънч, началникът на генералния щаб, генерал Илкер Башбуг, заяви, че определени кръгове в страната водят "психологическа война" срещу военните. 
						Миналия месец Башбуг заповяда да бъде отворен таен архив от разследването на съдия. Ходът бе изтълкуван като признание за по-голям граждански контрол върху въоръжените сили, които са поемали три пъти в историята на страната контрола върху управлението й. 
						Армията се смята за основния защитник на светското управление, роля, която тя играе от смъртта през 1938 г. на основателя на съвременна Турция и бивш армейски офицер Мустафа Кемал Ататюрк. Докато страната лобира за членство в ЕС, военните са призовавани да намалят влиянието си в политиката. 
						Откакто ПСР дойде на власт, правителството и военните са имали различия по много въпроси, включително по задължителното носене на забрадки от жените. 
						Управляващата партия се самоопределя като консервативна и демократична, но светските кръгове в Турция са скептични. ПСР бе учредена върху остатъците от Партията на добродетелта и Партията на благоденствието - и двете закрити от Конституционния съд за насърчаване на религиозна дейност. 
						Конфликтът между тези две върховни институции достигна връхна точка в продължаващото дело срещу ултранационалистическа светска група, публично известна като Ергенекон", чиито членове са подсъдими по обвинения в опит за сваляне на правителството. 
						По време на разследването срещу "Ергенекон" бяха арестувани около 200 души, включително военни офицери, адвокати и учени. 
						Колумнистът от турският всекидневник "Радикал" Мурат Йеткин каза, че конфликтът е "кристално ясен", въпреки правителствените опити да го омаловажат. Йеткин смята, че самият факт, че представителите на властта отричат какъвто и да било конфликт, е истинското измерение на проблема.

Гърция и Германия в словесна война по повод на мерките за строги икономии
					21/02/2012
					Старите врагове - които сега са съюзници в ЕС - се карат кой е виновен за икономическата криза в Гърция.
					От Анди Диаблис за Southeast European Times от Атина -- 21/02/12
 
					 
						
Демонстранти против мерките за строги икономии се готвят да изгорят германски и нацистки знамена на 7 февруари пред парламента в Атина. [Ройтерс]
						Когато лидерът на крайнодясната партия ЛАОС, Георгиос Карацаферис, се изказа в парламента миналата седмица за това, дали Гърция би приела исканите от международните кредитори допълнителни мерки за строги икономии, той извика образ, който ужаси онези, които помнят Втората световна война, и гневи много гърци днес. 
						"Кредиторите искат 40 години подчинение. Гърция не може да оцелее извън ЕС, но може да оцелее без германския ботуш," каза той. 
						И докато партньорите на Гърция в 17-членната еврозона се договаряха във вторник (21 февруари) за втория спасителен заем от 128 милиарда евро, който може да спаси Гърция от фалит, пакетът едва ли ще се възприеме положително от много гърци, които възприемат Германия, най-големия платец в еврозоната за гръцките спасителни заеми, като техен враг заради настояването за поредицата от намаления на заплатите, данъчни увеличения, орязани пенсии и съкращения на 150 000 държавни работници през идните три години. 
						Германските критики към Гърция растат. Преди две години германското списание "Фокус" използва образа на Венера Милоска, направила неприличен жест, за да илюстрира статия, в която гърците се описват като мошеници. 
						Когато гръцкия финансов министър Вангелос Венизелос бе подложен на кръстосан разпит от представителите на еврозоната по отслабналите гръцки реформи в замяна на спасителните заеми, именно германският му колега Волфганг Шойбле бе този, който повдигна деликатния въпрос дали на гърците може да се има доверие. 
						Поведението на Шойбле бе прекалено за гръцкия президент Каролос Папуляс. "Кой е г-н Шойбле, че да обижда Гърция?", попита той. 
						Малко преди това Германия предложи ЕС да обмисли поставянето на "бюджетен цар" в Гърция, който да контролира финансите на страната. Гърците преведоха това като кодово название за германец, което още повече нажежи отношенията. 
						На фона на уличните бунтове и натиска от "Тройката" за повече строги икономии гърците все по-често сочат с пръст Германия. 
						Димитрис Хадзиниколау, професор по икономика в Университета в Янина, Северна Гърция, каза че е сред възмутените. 
						"Не искам да загубим нашия суверенитет..., няма да помогне, ако имаме министър от друга страна. Народът на тази страна ще се разбунтува," каза той за SETimes. 
						Гръцките демонстранти изгориха германско знаме пред парламента по време на демонстрация в началото на месеца, което кореспондираше с призивите на адвокати, лекари и Гръцката техническата палата за бойкот на германските продукти. 
						Адвокатите и инженерите принадлежат към затворените професионални групи, за които "Тройката" заяви, че трябва да бъдат либерализирани, за да се позволи конкуренция в бранша. 
						"Само това остана - германците да сложат германското знаме на Акропола," каза председателят на асоциацията на инженерите Христос Спицис. 
						Споразумението с еврозоната от вторник не е безплатно. Гърция трябва приеме нов закон, който да дава приоритет на изплащането на дълга пред финансирането на държавните услуги и служители, и трябва да отвори специална сметка, която се управлява отделно от основния й бюджет и в която трябва да има достатъчно пари за обслужване на дълга. Тя ще пoиска също от банките и инвестиционните фондове да опростят дългове за милиарди. 
						Предложението за връщане на външния дълг, преди Гърция да може да плати на собствените си граждани, вероятно ще бъде трудно за мнозина. 
						Улрике Дрислер, заместник-директор на "Гьоте Институт" в Атина, който има над 1 200 клиенти, изучаващи немски език, и предлага на гърците връзка с германската култура, каза, че е време хиперболата постепенно да се намали. 
						"Това до голяма степен е политика," каза тя за SETimes относно споровете. "Нещата започват малко да се смесват. Ние работим в обществото с обикновените гърци и те нямат нищо против нас. На тях им допада да присъстват на нашите прояви и да изучават езика и не съм се сблъсквала с никаква омраза към нас," добави тя. 
						Успокояването на гнева може да бъде трудно. Неотдавнашно проучване установи, че повечето германци смятат, че Гърция трябва да напусне еврозоната, и обвиняват гърците за начина им на живот, който според тях е довел до кризата. 
						Главният изпълнителен директор на "Бош" Франц Ференбах призова Гърция да бъде изгонена от ЕС, защото е "непоносимо" бреме. "Тази държава, с нейните пенсионери фантоми и богаташи, които не плащат данъци, държава без функционираща администрация, няма място в ЕС," каза той за списание "Мениджър". 
						Георгиос Цогопулос, старши научен сътрудник в гръцкия мозъчен тръст ЕЛИАМЕП, каза за SETimes, че Германия не е трябвало да повдига идеята за комисар по бюджетната дисциплина. "Реакцията е насочена срещу Меркел, а не срещу Германия като цяло. Гърците бяха обидени от тази немска идея," каза той. 
						Има призиви за успокояване на враждебността. 
						"Не трябва да изпускаме контрола върху добрия тон," каза заместник-председателят на Християндемократическата партия на германския канцлер Ангела Меркел, Херман Грьое, за "Ройтерс".

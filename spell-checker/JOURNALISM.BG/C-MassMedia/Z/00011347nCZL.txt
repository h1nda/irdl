Делова хроника
02/07/2004
Преглед на деловите и икономическите новини от Балканите след 25 юни.
(Различни източници - 25/06/04 - 02/07/04)
 
 
Преглед на деловите и икономическите новини от Балканите след 25 юни:
Румъния условно затвори глава "Енергетика" от присъединителните си преговори с ЕС, обяви на 30 юни главният преговарящ Василе Пушкаш. По тази глава страната трябва да дерегулира енергийния си пазар до юли 2007 г. и да установи определено ниво на нефтените си запаси по време на петгодишен преходен период след присъединяването си към ЕС.
***
Швеция ще предостави 30 млн. евро финансова помощ за проекти за развитие на Босна и Херцеговина (БиХ) по силата на споразумение, подписано на 30 юни. Част от средствата са определени за подпомагане на административната реформа в БиХ.
***
На конференция в София на 30 юни Централноевропейското споразумение за свободна търговия (ЦЕФТА) прие молбата на Македония за членство, която бе подадена през април. Македонският министър на икономиката Стевчо Якимовски каза, че първите двустранни срещи на експерти с членовете на ЦЕФТА ще започнат през септември.
***
Албанското правителство увеличи пенсиите с 8 % от 1 юли. Минималната заплата също бе увеличена за някои групи служители. Според местни източници минималната заплата се е повишавала в номинално изражение през последните седем години.
***
Цените на електричеството в Румъния поскъпват средно със 7,8 % от 1 юли. Увеличението е одобрено по молба на осемте местни филиала на "Електрика", националната компания за пренос на електроенергия "Транселектрика" и местни енергопроизводители.
***
Политическият съвет на управляващото в България Национално движение "Симеон II" одобри макроикономическата рамка на бюджета за 2005 г. Тя определя 5,3 % растеж на БВП, годишна инфлация от 4 % и бюджетен дефицит от 113 млн. евро. Сред приоритетните разходи са социалната защита и отбраната.
***
Втората Адриатическа среща на върха за бизнес и инвестиции започна в Милочер, Черна гора, на 29 юни. В речта си при откриване на срещата премиерът Мило Джуканович очерта реформите, осъществени в Черна гора, и обсъди чуждите инвестиции в републиката.

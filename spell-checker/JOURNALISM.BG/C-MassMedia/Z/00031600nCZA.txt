ЕК може да компенсира България за затварянето на ядрените реактори
					11/09/2009
					Ако предложението бъде одобрено от всички държави членки, финансирането ще бъде предоставено през следващите четири години.
					(EurActiv - 11/09/09; АП, Ройтерс, ДПА, София Ехо, Новините, Дневник, Медиапул, Europe.bg, Българско правителство - 10/09/09)
 
					 
						
Решението освобождава 140 млн. евро плащания и помощи за земеделските производители. [Гети Имиджис]
						Скоро Европейската комисия (ЕК) ще внесе предложение за отпускането на 300 млн. евро допълнителни компенсации за България във връзка със затварянето на старите блокове на атомната електроцентрала “Козлодуй”, съобщи в четвъртък (10 септември) председателят на Комисията Жозе Мануел Барозу. 
						Ако предложението бъде одобрено от всичките 27 държави, членки на ЕС, и от Европейския парламент (ЕП), София ще получи финансирането през следващите четири години, заяви той пред репортери в Брюксел след разговори с българския министър-председател Бойко Борисов. Това обаче може да се окаже трудно, предупреди Барозу, визирайки бюджетните ограничения, пред които е изправен ЕС заради световната икономическа криза. 
						По време на преговорите за присъединяване към ЕС България се съгласи да закрие четири от шестте ядрени реактора в "Козлодуй" от съображения за безопасност. Първите два реактора бяха спрени през 2002 г., а вторите два - малко преди страната да се присъедини към ЕС през януари 2007 г. До момента България е получи 550 млн. евро компенсации за затварянето на блокове 3 и 4. 
						Позовавайки се на подобни финансови споразумения с Литва и Словакия, които също трябваше да затворят ядрени реактори, преди да се присъединят към Съюза през 2004 г., Барозу заяви, че ЕС трябва "да осигури същото ниво на помощ" като вече предоставената на други нейни членки в подобни ситуации. 
						"Вярвам, че това е важен сигнал за европейската солидарност и нашата решимост да третираме по еднакъв начин всички държави членки", заяви той. 
						Борисов се срещна с Барозу през втория ден от първото си официално посещение в Брюксел след встъпването в длъжност на 27 юли. Неговата дясноцентристка партия “Граждани за европейско развитие на България” (ГЕРБ) победи управляващите социалисти на изборите по-рано същия месец. 
						В изказване след срещата Борисов заяви, че България е поискала становището на ЕС относно съвместните енергийни проекти с Русия. Миналата година предишното правителство подписа редица споразумения с Русия - за изграждането на втора българска атомна електроцентрала в Белене, както и за участието на страната в проектите за петролопровода Бургас-Александруполис (Дедеагач) и газопровода "Южен поток". 
						Според “Ройтерс” Барозу е заявил, че ЕС ще обсъди възможността да предложи на България да получи заеми за проекта "Белене", чието изграждане може да струва до 6 млрд. евро. 
						"Ние искаме България да бъде неразделна част от енергийния пазар в Европа", е заявил председателят на ЕК. 
						Според изявление, публикувано на интернет страницата на българското правителство, една от възможностите за изграждането на централата е да се поиска Европейската общност за атомна енергия (ЕВРАТОМ) да съфинансира проекта. 
						Барозу също така потвърди в четвъртък, че ЕК ще освободи милиони евро помощи за селскостопанските производители в България. Миналата година Брюксел блокира достъпа на България до финансова помощ от ЕС в размер на почти половин милиард евро, включително средствата, които са отделени за страната по селскостопанската програма на блока САПАРД, заради опасения за масова корупция и съмнения за измами при използването на парите на европейските данъкоплатци. 
						Досега България е получила финансиране по програма САПАРД за изпълнението на повече от 2 400 проекта на стойност над 406 млн. евро. Страната очаква да получи около 80 млн. евро за други 321 проекта, които вече са одобрени. 
						Отбелязвайки, че до 2013 г. България разполага със структурни фондове в размер на 6,85 млрд. евро, Барозу акцентира върху необходимостта страната да реши своя проблем с "капацитета за усвояване" на средствата.

Хърватия ще приеме предложението на Рен за решаване на граничния спор със Словения
					06/05/2009
					 
						ЗАГРЕБ, Хърватия -- Правителството ще приеме последното предложение на еврокомисаря по разширяването Оли Рен за решаване на граничния конфликт със Словения, решиха лидерите по време на среща на високо равнище във вторник (5 май). Рен предлага петчленна комисия от арбитри да реши проблема. Хърватия и Словения заедно ще изберат трима членове, като всяка от тях ще предложи по още един. Ако не успеят да се споразумеят за първите трима, Международният съд ще ги определи.
						Словенският външен министър Самуел Збогар отхвърли съобщения на местните медии във вторник, че Словения ще отхвърли плана на Рен. Той особено остро разкритикува предположението, че предложението е равносилно на ултиматум към Словения, която блокира кандидатурата на Хърватия за членство в ЕС заради граничния спор. (AФП, ХРТ, ХИНА, СТА, Maкфакс, Пословни Дневник - 05/05/09)

Интерпол се включва в разследването на смъртта на Литвиненко
					13/12/2006
					Очаква се участието на Интерпол да ускори обмена на информация между британската, руската и германската полиция, разследващи убийството на бившия агент на руското разузнаване Александър Литвиненко, който почина от радиационно отравяне в Лондон миналия месец.
					(БиБиСи, Таймс, Крисчън Сайънс Монитър - 13/12/06; AП, Ройтерс, ФТ, ДПА, СиЕнЕн, Гласът на Америка - 12/12/06)
 
					 
						
Следователи проверяват за наличие на следи от полоний 210 у руския бизнесмен Дмитрий Ковтун в Хаселау, Германия. Ковтун е бил в контакт с убития бивш шпионин Александър Литвиненко. [Гети Имиджис]
						Интерпол се включи в разследването на смъртта на бившия агент на руското разузнаване Александър Литвиненко, който почина от радиационно отравяне в Лондон миналия месец, предадоха информационни агенции във вторник (12 декември). 
						"Поради участието на няколко държави в случая сътрудничеството чрез каналите на Интерпол вече е започнало," каза Тимур Лахонин, директор на най-голямата международна полицейска организация в Русия. 
						Съгласно съобщенията Интерпол, в който участват 168 държави и чието седалище е във Франция, е бил призован да спомогне за координиране на разследването на убийството на Литвиненко, като се очаква да осигури по-бърз обмен на информация между полицията във Великобритания, Русия и Германия, където вече са започнали отделни разследвания. 
						Литвиненко почина в болницата "Унивърсити Колидж" в Лондон на 23 ноември. На следващия ден британски служители посочиха като причина за смъртта силно токсичния изотоп полоний 210. 
						Литвиненко, който емигрира в Лондон през 2000 г., се почувствал зле на 1 ноември, часове след среща на чаша чай с бившия агент на КГБ и настоящ бизнесмен Андрей Луговой и друг руски бизнесмен, Дмитрий Ковтун, в "Пайн Бар" на хотел "Милениъм" в британската столица. Според съобщенията бившият руски шпионин се е срещнал същия ден и с друг бивш агент на КГБ, Вячеслав Соколенко, вероятно в същия хотел. 
						Часове, преди Литвиненко да се почувства зле, Евгений Лимарьов -- човек, смятан за приближен на избягалия руски магнат и противник на Кремъл Борис Березовски, който живее във Великобритания -- според репортажите предупредил бившия руски агент, че е в ключен в списък за покушения, съставен от екип от други бивши агенти, работещи в цяла Европа. 
						В изявление, продиктувано през последните дни на живота му и прочетено след смъртта му, Литвиненко обвинява руския президент Владимир Путин като поръчител на убийството му. Луговой, Ковтун и Соколенко отричат участието си. 
						Британските власти започнаха разследване и до края на ноември следи от полоний 210 бяха открити на десетки места, включително в хотел "Милениъм", британското посолство в Москва и два самолета на "Бритиш Еъруейс", с които Луговой е пътувал между Лондон и Москва на 25 и 31 октомври. Следите от радиоактивния елемент са били установени и в суши-бара "Ицу" в Лондон, където Литвиненко се е срещнал с италианския експерт по сигурността Марио Скарамела на 1 ноември, както и на стадиона "Емирътс", където Соколенко гледал мач на "Арсенал". 
						Деветима детективи от "Скотланд Ярд" са в Русия, за да разпитат лица, които са се срещали с Литвиненко, а според съобщенията руски прокурори също се готвят да посетят Лондон за провеждане на разпити. 
						В момента Луговой и Котвун се намират в отцепена от полицията клиника в Москва, където им се правят проверки за радиация. Според съобщенията и двамата са били разпитвани там от руски следователи в присъствието на детективи от "Скотланд Ярд". 
						"Аз дадох показания изключително като свидетел," цитира руската информационна агенция ИТАР-ТАСС думите на Луговой след разпита му в понеделник. "Не са повдигнати обвинения срещу мен." 
						Ковтун, на когото според руската главна прокуратура е била поставена диагноза "радиационно отравяне", се намира в стабилно състояние и "се чувства нормално", каза още Луговой. Резултатите от собствените му медицински изследвания се очакват тази седмица, но той не възнамерява да ги разкрива. 
						Междувременно германските власти откриха следи от полоний 210 на няколко места, посетени от Ковтун -- апартамента на бившата му съпруга, колата, която е използвал, и дома на тъщата му. Руският бизнесмен е прекарал четири дни в Хамбург и е пристигнал в Лондон няколко часа преди срещата си на 1 ноември с Литвиненко. Според АП прокуратурата в Хамбург провежда разследване, за да установи дали Котвун е притежавал незаконно радиоактивния материал, който тя смята, че е бил прекаран незаконно от Русия през Германия във Великобритания. 
						Според съобщенията Лимарьов е изчезнал от дома си във френските Алпи и не е бил виждан от петък насам.

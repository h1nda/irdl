Двама турски полицейски служители бяха убити при престрелка със заподозрени членове на ПКК
					28/11/2008
					 
						АНКАРА, Турция -- Двама полицаи бяха убити, а четирима други ранени в четвъртък (27 ноември), след като заподозрени терористи от Кюрдската работническа партия (ПКК) откриха огън срещу полицейски пост в Югоизточна Турция. Властите съобщиха, че тримата въоръжени мъже са открили огън край град Искендерун. Заблудени куршуми попаднали в къща наблизо, като ранили трима души, включително едно бебе. Заподозрените успели да избягат. 
						Други новини -- Прокуратурата в Диарбекир внесе обвинения срещу 11 души, заподозрени в заговор за бомбени нападения и в принадлежност към ислямистката група "Мюсюлманска отмъстителна бригада", която е свързана с „Ал Кайда”, предаде АФП. Заподозрените са били арестувани през август в провинциите Бингол и Мус, след като полицията засякла съобщения по интернет и телефонни разговори помежду им. Според прокурорите те са се обучавали в лагери на „Ал Кайда” в Афганистан, преди да се завърнат в Турция, за да организират терористични атаки. Очаква се процесът срещу тях да започне следващия месец. (Заман, Хюриет, Милиет, Сабах - 28/11/08; AФП, Си Ен Ен, ФП, Си Ен Ен Търк - 27/11/08)

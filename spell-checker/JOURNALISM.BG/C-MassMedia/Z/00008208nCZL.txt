Египет поиска от БиХ да екстрадира заподозрян в тероризъм
02/09/2003
 
САРАЕВО, Босна и Херцеговина (БиХ) -- Египет е изпратил официална нота до БиХ, в която се отправя искане за екстрадирането на Юсуф Амкад, гласи съобщение от понеделник (1 септември) на БХТВ1. Властите са арестували Амкад на ГКПП "Орасе" в края на миналата седмица. Той е заподозрян в поддържане на връзки с терористичната група Ал-Джама ал-Исламия, която е от години забранена в Египет.
Други новини: Върховният представител Пади Ашдаун е изпратил законодателна рамка до централното правителство и до премиерите на двете автономни области, отнасяща се до регулацията на радио и телевизионните мрежи в страната. Според него системата на ефирните електронни медии е изправена пред финансова криза поради слабо ръководство. Новата рамка е също така насочена към гарантиране на независима редакционна политика. (БХТВ 1, АП, Би Би Си, Онаса - 01/09/03)

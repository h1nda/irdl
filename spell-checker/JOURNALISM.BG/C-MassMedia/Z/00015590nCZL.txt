Ашдаун критикува намаляването на затворническата присъда на бивш министър на отбраната
		15/08/2005
		 
			САРАЕВО, Босна и Херцеговина (БиХ) -- Върховният представител Пади Ашдаун изрази в края на седмицата загриженост във връзка със спорното решение на президента на Федерация БиХ (ФБиХ) Нико Лозанич да намали затворническата присъда на бившия министър на отбраната на ФБиХ Мирослав Пърче, който бе осъден на лишаване от свобода за злоупотреба със служебно положение и незаконно присвояване. Според изявление на службата на Ашдаун от събота (13 август) решението за съкращаване на присъдата от пет на една година поставя под въпрос върховенството на закона. Пърче бе осъден миналия септември във връзка с т. нар. дело "Херцеговачка банка" и финансирането на незаконна кандидатура за хърватското самоуправление.
			Други новини -- Министерството на транспорта и съобщенията на БиХ обяви, че маршрутът на паневропейския транспортен коридор Vc на босненска територия е бил одобрен на среща в петък между министър Бранко Докич и експерти, работещи по проекта. Участъкът в БиХ ще бъде дълъг 340 км, в т. ч. 75 км тунели и 33 км мостове. (Фена, Независне новине - 14/08/05; Ослободение, Дневни аваз, Независне новине - 13/08/05; НТВ, РТРС - 12/08/05)

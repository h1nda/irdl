Форбс иска "честни правила" за инвеститорите		15/07/2003		По време на посещението си в Тирана миналата седмица Стив Форбс, издател на списанието Форбс и бивш кандидат за президент от Републиканската партия, заяви, че чуждестранните инвеститори в Албания се нуждаят от икономическа стабилност, ниски данъци, прозрачност и върховенство на закона.		От Арди Пулай за Southeast European Times в Тирана - 15/07/03
 		 			Стив Форбс, едно добре познато име в американската политика и икономика, вярва, че албанската икономика има потенциал за светло бъдеще.			Бившият кандидат за президент от Републиканската партия през 1996 и 2,000 година, издател и главен редактор на списанието Форбс, както и автор на книги за световното икономическо развитие посещава Албания по покана на Америкън Кънсълтънси Груп.
			"Икономическата стабилност, ниските данъци и прозрачността са условия за бързо развитие и за привличане на чуждестранни инвестиции. Перспективите пред албанската икономика, въпреки приливите и отливите през 90-те години на миналия век, са обещаващи," заяви Форбс пред репортери в Тирана. "Ако следвате примера на Ирландия, която предложи ниски данъци и гаранции за върховенството на закона и ако продължите процеса на приватизация, мисля, че Албания ще има една добре развита икономика," допълни той.			Форбс подчерта значението на благоприятната среда за привличане на чуждестранни инвестиции. "На тази база могат да се изградят много неща," посочи той. " Повтарям, прозрачност, добър данъчен режим, върховенство на закона и Албания може да напредне."			Проамериканската позиция на Албания и подкрепата й за войната в Ирак подобриха имиджа на страната в САЩ, каза Форбс.			"Има много американски бизнесмени, които знаят, че Албания бе една от европейските държави, и то с преобладаващо мюсюлманско население, която реши да подкрепи САЩ във войната," заяви той. " И това направи добро впечатление."

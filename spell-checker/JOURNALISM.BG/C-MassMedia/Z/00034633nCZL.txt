Сърбия предаде дневниците на Младич на Трибунала на ООН 
					20/05/2010
					 
						ХАГА, Холандия -- Сръбските власти предадоха на Трибунала на ООН за военни престъпления 18 дневника, принадлежали на бившия босненски сръбски командир Ратко Младич, съобщи в сряда (19 май) съдът. Бележки от 3500-т страници на Младич, писани в периода 1991-1996 г., бяха открити при претърсване на апартамента на жена му в Белград в края на февруари. Говорителката на Трибунала Олга Кавран каза, че те се превеждат, за да им бъде направен анализ. Прокуратурата иска да ги използва като доказателствен материал в процесите срещу обвинените във военни престъпления Йовица Станишич, Франко Симатович и бившия босненски сръбски лидер Радован Караджич. (Бета, Танюг, Б92 - 19/05/10)

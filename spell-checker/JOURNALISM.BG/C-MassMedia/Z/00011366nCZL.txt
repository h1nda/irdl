Колко далеч е Сърбия-Черна гора от членството в ЕС?
		05/07/2004
		С избора на реформиста Борис Тадич за президент Сърбия направи малка, но решителна крачка към ЕС. Много обаче остава да бъде свършено преди Сърбия-Черна гора да се присъедини към европейското семейство.
		От Игор Йованович за Southeast European Times от Белград - 05/07/04
 
		 
			С победата на реформисткия кандидат Борис Тадич на президентските избори миналата седмица Сърбия направи важна крачка към интеграцията с ЕС и НАТО. Резултатите от изборите бяха приветствани от ЕС и САЩ, които заявиха, че очакват с нетърпение сътрудничеството с Тадич, премиера Воислав Кощуница и членовете на сръбския кабинет за провеждане на реформите, започнати през октомври 2000 г.
			Европейската комисия (ЕК) отбеляза, че победата на Тадич е знак за това, че Сърбия е решила да се раздели с миналото. Говорителката на ЕС Ема Удуин каза, че съюзът ще прави всичко, което може, за да помогне на народа на Сърбия да продължи към членство в ЕС. Избирането на демократичен президент обаче е само една крачка по пътя на Сърбия-Черна гора. Държавния съюз все още е изправен пред много предизвикателства.
			Този факт бе очевиден по време на посещението на еврокомисаря по външните отношения в Белград през май. Патен се изказа в положителен тон, като изрази желанието си да види Сърбия-Черна гора в ЕС, но същевременно подчерта, че по-нататъшният напредък зависи от действията на Белград и Подгорица.
			"ЕС не може да осигури политическата воля за решаване на проблемите в Сърбия-Черна гора, ако тази воля не съществува", каза Патен, който по време на посещението си проведе разговори с Кощуница и черногорския му колега Мило Дюканович, а така също с президента на държавния съюз Светозар Марович.
			"Ние желаем да ви видим по-близо до ЕС, но това е във вашите ръце и ръцете на вашите политически лидери", заяви Патен.
			ЕС постави редица условия, които трябва да бъдат изпълнени преди да започне проучването на готовността на Сърбия-Черна гора за интеграция с ЕС. Приоритет номер едно е пълното сътрудничество с Международния наказателен трибунал за бивша Югославия (МНТБЮ). Хармонизирането на икономическите системи и митническите правила на Сърбия и Черна гора също се счита за много важно условие, както и прилагането на съответните разпоредби.
			Въпросът за сътрудничеството с МНТБЮ се заключава в искането на съда на ООН Белград да залови и екстрадира бившия босненско-сръбски командир Ратко Младич. Сръбските власти твърдят, че той вече не е в Сърбия и че за последен път е бил видян през 2001 г. Главният прокурор на МНТБЮ Карла дел Понте обаче твърди обратното. Друг спорен въпрос е провалът на правителството на Сърбия да екстрадира четирима полицейски и военни генерали, обвинени в престъпления в Косово. Те обявиха, че няма да се предадат доброволно. Според правителствени източници обаче те ще бъдат екстрадирани скоро, след като приключване на изборите.
			Втората главна пречка пред интеграцията с ЕС е липсата на единен сръбско-черногорски пазар. Сърбия и Черна гора нямат обща валута - Черна гора използва еврото вместо динара през последните две години. Ще минат години преди двете републики да хармонизират митата за 56 селскостопански продукти, както изисква ЕС. Според анализаторите държавният съюз и двете републики трябва да приемат около 80 000 правила, за да приведат своите законодателства в съответствие с тези на ЕС.
			Освен това държаният съюз е изправен пред неизвестността на бъдещия му статут. Учредителното споразумение даде на гражданите на двете републики правото да решат след три години дали желаят да продължат като част от съюза или да станат независими. Черногорският премиер Мило Дюканович, който е за независимост, даде ясно да се разбере, че ще бъде проведен референдум. Доскоро все още не бяха създадени всички органи на държавния съюз. Въпреки че най-накрая бе назначен федерален съд, страната още няма флаг и държавни символи.
			Представители на сръбското и черногорското правителства обещаха на Патен, че ще работят усилено за хармонизиране на отношенията. Кощуница заяви, че през 50-те дни на неговото управление са приети 17 ключови закони.
			Според анализаторите в Сърбия-Черна гора държавният съюз може да се приближи до членството в ЕС само чрез усилена и бърза работа и тази възможност не бива да бъде пропусната. За да може държавният съюз да влезе в ЕС през 2007 г. заедно със съседните страни България, Румъния и Хърватия, той ще трябва да завърши проучването за годност до края на годината. Споразумение за стабилизация и асоцииране трябва да влезе в сила до началото на 2005 г. и да бъде въведена обща валута в този период. Това са огромни задачи, особено като се има предвид, че държавният съюз няма министерство, занимаващо се европейската интеграция.
			Последствията от оставането извън рамките на ЕС бяха демонстрирани след разширяването на съюза на 1 май. Поради липсата на бизнес правила Сърбия-Черна гора не може да изнася стоки в десетте нови членове. Ако това положение продължи, ще бъде нанесен сериозен удар по и без това крехката икономика на Сърбия-Черна гора.

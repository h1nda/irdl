Бунтовници от ПКК са отвлекли седем души в Източна Турция
					13/11/2007
					 
						АНКАРА, Турция -- Кюрдски бунтовници са отвлекли седем души, включително двама пазачи, в източната провинция Ван, близо до границата с Иран, съобщиха осведомителните агеции в понеделник (12 ноември). Членове на терористичната Кюрдска работническа партия (ПКК) са блокирали мост, водещ до село Огулверен в близост до границата с Иран, и са отвлекли двама пазачи и други пет млади мъже късно вечерта в неделя, съобщават източниците. "Си Ен Ен Търк" съобщи, че в отговор турските сили за сигурност са започнали голяма операция във Ван.
						Междувременно иракският президент Джалал Талабани каза в понеделник, че неговата страна активно търси пътища за сътрудничество с Турция в борбата с тероризма и няма да позволи повече кюрдски сепаратисти да изграждат свои бази на иракска територия. "Ние полагаме всички усилия за премахване на терористичната заплаха, която пречи и на Турция, и на Ирак", каза Талабани на съвместна пресконференция с генералния секретар на Арабската лига Амър Муса в Кайро. (Ройтерс, АФП, Си Ен Ен Търк, Фърат, ДХА, АП - 12/11/07)

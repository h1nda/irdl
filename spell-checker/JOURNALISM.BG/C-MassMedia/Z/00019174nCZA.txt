Екотуризмът в Хърватия е във възход
					07/07/2006
					Повечето посетители в Хърватия идват заради плажовете и островите. Но една новопоявила се тенденция в туризма привлича все повече и повече от тях към вътрешността на страната, като същесвременно спомага за повишаване на екологичното съзнание.
					От Кристина Чук за Southeast European Times от Загреб -- 07/7/06
 
					 
						
Сноубордист се носи по склоновете на Брезовица, Хърватия. [Гети Имиджис]
						Екологичният туризъм е бързоразвиващ се клон от туризма, който импонира на желаещите да вървят по неутъпкани пътеки, да видят със собствени очи природните богатства, да отпочиват сред природата, да се наслаждават на традиционната кухня и най-вече да опазват околната среда. 
						Такива туристи са привлечени от местности, предлагащи неподправени природни красоти и разнообразие на животинския и растителния свят. Те се наслаждават на дейности, като колоездене, планинско катерене, конна езда, плуване, риболов и туризъм. Като алтернатива някои идват да садят дървета или да почистват района.
						Поради уникалното си географско положение Хърватия може само да спечели от тази нова тенденция. Тя е страна с голямо регионално разнообразие, с планини, равнини, морски брегове, реки и езера. Летният туризъм обикновено е съсредоточен по крайбрежието и в центровете край морето и на островите. Сега обаче екологичният и селският туризъм водят все повече и повече посетители към вътрешността на страната.
						В цялата страна се отварят бунгала, мотели и дори малки замъци, докато традиционните стари къщи се ремонтират. Гостите могат да си почиват и се наслаждават на природните гледки, докато похапват местни ястия, приготвени според специфичните обичаи на всяка отделна област.
						Екотуризмът се разраства бързо и ще бъде печаливш през идните години, твърди собственикът на селска къща край Загреб. Предстоящото членство на Хърватия в ЕС означава допълнителна финансова подкрепа за такива дейности, както и вероятност за повече посетители.
						Стилът на туризма обаче не е свързан само с приятните преживявания. Той има за цел да развие и по-високо съзнание и отговорност към природната среда. В Съединените щати например съществува организация, наречена "Грийн Хостелс", която учи как да се пътува с чувство на отговорност и съобразно определени екологични правила.
						Сред тях е използването на организиран транспорт вместо автомобили под наем, почистване на отпадъците и пестене на водата при къпане. Докато екотуризмът остава ново явление за Хърватия, след време то може да спомогне за изграждане на подобно съзнание и в тази страна.

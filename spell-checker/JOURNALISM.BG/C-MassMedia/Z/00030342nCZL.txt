Агенцията за международно развитие на САЩ: "Изборите са главното предизвикателство пред Албания"
					21/05/2009
					 
						ТИРАНА, Албания -- Общите избори следващия месец са основното предизвикателство пред Албания, тъй като те са главно условие за придвижване напред на кандидатурата на страната за ЕС, каза в сряда (20 май) Робърта Махоуни, директор на мисията в Албания на Агенцията за международно развитие на САЩ (USAID).
						Междувременно в сряда посланикът на ОССЕ в Тирана Робърт Бош също подчерта важността на изборите, заявявайки, че очаква те да бъдат честни и прозрачни. ОССЕ изпраща 400 наблюдатели за следене на процеса, освен 100-те, изпратени от ЕС. 
						Други новини от сряда -- Лидерът на главната опозиционна Социалистическа партия (СП) Еди Рама представи списък от 140 кандидати на СП, които ще участват в борбата за депутатски места. Обяснявайки липсата си от този списък, Рама каза, че не иска "празно депутатско място в парламента", тъй като евентуалното му избиране може да влезе в конфликт с настоящия му пост на кмет на Тирана или с неговия "бъдещ пост като министър-председател". (Гласът на Америка, Balkan Web, Ора Нюз, Топ Ченъл, Шекули, Клан, Вижън+ - 20/05/09)

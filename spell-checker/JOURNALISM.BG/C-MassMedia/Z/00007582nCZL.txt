Сърбия-Черна Гора се надява, че решението във връзка с член 98 няма да има последици
10/07/2003
Сръбският премиер Зоран Живкович заяви, че контактите с американската администрация продължават след временното решение на Сърбия-Черна Гора да не подписва двустранното споразумение със САЩ за Международния наказателен съд (МНС).
От Душан Косанович за Southeast European Times от Белград - 10/07/03
 
 
След период на търсене на алтернативно решение правителството на Сърбия-Черна Гора реши да се присъедини към страните, които не подписаха двустранното споразумение със САЩ, забраняващо екстрадицията на граждани на двете страни в Международния наказателен съд (МНС).
Никой не е оказвал натиск на Сърбия-Черна Гора да подписва такова споразумение, каза премиерът Зоран Живкович. "Ние сме в една много специфична ситуация в сравнение с другите страни", добави той. "При всяко положение би било трудно да обясним на сръбския народ защо с подписването на споразумението ние защитаваме американските граждани, а в същото време арестуваме нашите граждани и ги екстрадираме в Хага".
Живкович също така съобщи, че се поддържат контакти с американската администрация и изрази надежда, че решението на страната няма да има политически и икономически последици. На 2 юли Вашингтон суспендира военната помощ на 35 страни, които не подписаха споразумението за имунитета. Това решение обаче вероятно ще има незначителен ефект върху Сърбия-Черна Гора, която получава малка по обем военна помощ. Според анализаторите страната първо трябва да стане член на програмата Партньорство за мир преди да може да използва такава помощ ефективно.
Американската военна помощ за Сърбия-Черна Гора за настоящата бюджетна година възлиза на 278000 дол. Средствата, определени за оборудване на учебна лаборатория по английски език, вече са одобрени и няма да бъдат спрени.
Въпреки че САЩ по принцип подкрепят концепцията за МНС, те се безпокоят от такива според тях недостатъци, като недостатъчния контрол от страна на Съвета за сигурност на ООН, липсата на дефиниция на престъплението "агресия" и възлагането права на съда, противоречащи на Устава на ООН. Според представители на САЩ двустранните споразумения, които Вашингтон е подписал, не целят освобождаването на американските граждани от отговорността за извършени военни престъпления, тъй като вече съществуват други механизми, като например Женевската конвенция и конвенциите по геноцида и престъпленията срещу човечеството.
Положението допълнително се усложнява от очевидните различия в позициите на Сърбия и Черна Гора, двете републики, които съставляват държавното обединение, заменило бившата Югославска федерация по-рано тази година. Външният министър на Черна Гора Драгиша Бурзан заяви, че неговата република би могла самостоятелно да подпише споразумението със САЩ, ако двете страни не уеднаквят позициите си.
В сряда (9 юли) обаче премиерът Мило Дюканович изглеждаше, че е променил позицията си. Като каза, че изявленията на местните представители са били пресилени, Дюканович призова за по внимателен подход и добави, че ще бъде в интерес на всички, ако ЕС и САЩ постигнат съгласие по въпроса за МНС.

Ферхойген заяви, че няма определени крайни срокове за присъединяването на Хърватия към ЕС
14/11/2003
 
ЗАГРЕБ, Хърватия -- При посещение в Загреб в четвъртък (13 ноември) еврокомисарят по разширяването Гюнтер Ферхойген заяви, че няма установени крайни срокове за влизането на Хърватия в ЕС. След разговори с премиера Ивица Рачан Ферхойген каза, че членството на Хърватия не е зависимо от други страни, и добави, че то не бива да се обвързва с определените срокове за България и Румъния или за други страни, които са не така напреднали в процеса. Той се позова на примера с Гърция, която бе приета за член самостоятелно през 1981 г. Ферхойген добави още, че парламентарните избори на 23 ноември ще бъдат решаващи за кандидатурата на Хърватия за влизане в съюза, както и че ЕС е готов да работи с всяко демократично избрано правителство, способно да изпълни международните задължения на страната, в т.ч. пълно съдействие на Трибунала на ООН за военни престъпления. (Медиаскан - 14/11/03; ХИНА, Би Би Си, AФП - 13/11/03)

Бившият лидер на АОК Агим Чеку бе арестуван, а по-късно освободен
30/10/2003
Неотдавнашният арест на Агим Чеку в Любляна и последвалото му освобождаване от словенските власти след намесата на ЮНМИК доведе до остра реакция от страна на президента на Косово Ибрахим Ругова. След това Белград призова ООН да започне незабавно разследване срещу Чеку.
От Берат Бужала за Southeast European Times от Прищина - 30/10/03
 
 
Международните летища се превърнаха в рисковани места за бившите лидери на организацията, известна под името Армия за освобождаване на Косово (АОК). Това стана още по-ясно след като миналата седмица генерал Агим Чеку бе арестуван от словенската полиция на летище Любляна.
Чеку, бивш главнокомандващ на АОК и понастоящем командващ на цивилния Корпус за защита на Косово, бе арестуван при опита си да се завърне в Прищина, докато преминавал през Словения от Хърватия, където бил при семейството си.
Ръководителят на ЮНМИК Хари Холкери на 23 октомври е поискал от словенската полиция да освободи Чеку, като обяснил, че неговата мисия единствена има юрисдикция по такива случаи и че заповедта за арест, издадена от сръбските власти, е невалидна.
"Освободихме Агим Чеку, защото сме убедени, че съдът, издал обвинителния акт, няма компетенции в Косово", казаха словенските власти след намесата на Холкери.
През юни унгарската полиция задържа бившия лидер на АОК Хашим Тачи за няколко часа въз основа на стара сръбска заповед за арест още от времето на Слободан Милошевич, както твърди политическата му партия, Демократическа партия на Косово (ДП). Тачи, който в момента оглавява ДП, беше освободен, след като тогавашният ръководител на ЮНМИК Майкъл Стайнър се намеси и разговаря с външното министерство на Унгария.
Международният обвинителен акт срещу Чеку е дошъл от Интерпол и е бил подписан от Районния съд на Прищина в Ниш, Сърбия. След войната сръбският състав на съдилищата в Косово беше реорганизиран в рамките на Сърбия и продължава да претендира за легитимност в Косово, в момента администрирано от ООН.
Сръбският съдия Даница Маринкович е работил по досиетата на бивши членове на АОК и е предявил обвинения срещу двама от основните лидери за убийства на сърби по време на войната и след нея. Маринкович обвинява Тачи и Чеку за убийството на около 700 души.
Официални лица в Белград изразиха разочарованието си от постъпката на Словения. Междувременно сръбският министър на правосъдието Владан Батич не се е отказал. Той поиска от ЮНМИК да екстрадира Чеку, Тачи и Рамуш Харадинай в Сърбия, за да бъдат изправени пред съда.

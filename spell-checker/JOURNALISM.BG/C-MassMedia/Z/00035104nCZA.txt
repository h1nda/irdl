Ветрове на промяната на Балканите?
					28/06/2010
					През последните месеци лидерите на балканските държави предприеха редица стъпки за укрепване на взаимното сътрудничество. Според анализатори отношенията между Сърбия и Косово може да продължат да бъдат пречка в този процес.
					От Игор Йованович за Southeast European Times от Белград -- 28/06/10
 
					 
						
Анализатор смята, че хърватският президент Иво Йосипович (вляво, с премиера на Република Сръбска Милорад Додик) е верен на политиката на помирение и регионално сътрудничество. [Гети Имиджис]
						Според анализатори кризата в ЕС е довела до редица положителни събития, насочени към изграждането на сътрудничество между балканските държави. Балканските лидери се стремят да покажат, че районът не е зона на нестабилност. Концентрирайки своите усилия върху подобряването на взаимното сътрудничество, те се надяват да ускорят присъединяването на целия регион към ЕС. 
						След поредица от регионални срещи кулминационната точка беше срещата на високо равнище на министрите от ЕС и Западните Балкани в Сараево по-рано този месец. Въпреки че не беше изготвен конкретен план за асоциирането на Балканите към ЕС, регионалните лидери получиха обещание, че ще се присъединят към Европа, след като изпълнят всички необходими условия. 
						Срещата на върха беше предшествана от среща на лидерите на Босна и Херцеговина (БиХ), Сърбия, Хърватия и Черна гора, която отново се състоя в Сараево, и среща на високо равнище в Истанбул между президентите на Турция и Сърбия и председателя на председателството на БиХ. 
						Хърватският президент Иво Йосипович направи важно посещение в Република Сръбска, сръбската автономна област в Босна и Херцеговина, а поредицата от положителни събития завърши с подписването на споразумение за военно сътрудничество между Сърбия и Хърватия на 8 юни. 
						Преподавателят в Белградския факултет по политология Предраг Симич каза за SETimes, че желанието регионът да бъде представен като стабилен не е било единствената цел на срещите. 
						 "През периоди на световна криза отношенията на Балканите винаги се подобряват, а сътрудничеството между страните от региона се засилва. Струва ми се, че в момента има условия за много по-интензивни балкански отношения, тъй като великите сили са заети предимно със собствените си проблеми. На сцената ще излязат и нови участници, преди всичко Турция”, твърди Симич, който е бивш посланик във Франция. 
						 Таня Топич, политически анализатор от Баня Лука, подкрепя това становище. „Регионалното сътрудничество е много важен сегмент от целия процес на европейска интеграция”, ето защо Хърватия и Сърбия по-специално искат да „поставят началото и да засилят процесите на регионално сътрудничество”. 
						"На политическата сцена се появиха и някои нови фигури, които са готови да водят по-различна политика в сравнение с миналото. Имам предвид Йосипович. Смятам, че той ще остане верен на политиката си за помирение и регионално сътрудничество”, каза Топич за SETimes. 
						 Симич и Топич са на едно мнение, че отказът на Белград да признае Косово като независима държава все пак може да се окаже проблем, тъй като 22 от 27-те държави, членки на ЕС, са признали Косово. 
						 "Тези дни в Белград има много хора, които настояват за отговори на въпроси, свързани с Косово. Ето защо Сърбия е изправена пред тежка дилема. Становището на страната е, че ако се наложи да бъде направен избор „Косово или ЕС”, Косово ще бъде приоритет. Смятам, че тази позиция в момента е поставена на голямо изпитание”, добавя Симич. 
						Топич е съгласна, че решаването на косовския въпрос ще бъде най-трудната задача на Балканите. Тя обаче допълва, че наред с официалната политика е вероятно Белград да преговаря с Брюксел за своето европейско бъдеще, използвайки частни канали. 
						„Смятам, че Сърбия върви по успореден път с ЕС. Белград, поне в публичното пространство, остава верен на политиката си, че не признава Косово. Едновременно с това обаче далеч от очите на обществото протичат много други процеси. Това е другото измерение на сръбската политика”, казва тя.

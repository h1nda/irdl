Турция, Сърбия-Черна гора и България печелят олимпийски медали 
					
				
					16/08/2004
				
				 
					
							АТИНА, Гърция -- Турската звезда в тежката атлетика Халил Мутлу спечели трета поредна олимпийска титла в неделя (15 август). Той се състезаваше в лека категория до 56 кг. Друг турски спортист, Седат Артук, зае трето място в същата категория. Ясна Секарич от Сърбия-Черна Гора спечели първия медал за своята страна на Атинската олимпиада, класирайки се на второ място в дисциплината стрелба с пистолет от 10 м. Бившата олимпийска шампионка от България Мария Гроздева спечели бронза в тази дисциплина. Нейният сънародник Георги Георгиев междувременно завърши трети в състезанията по джудо в категория до 66 кг. 
						
					
							Други новини: гръцкият мъжки баскетболен отбор победи Австралия със 76 -54, докато Аржентина се наложи с малка разлика над считания за фаворит отбор на Сърбия-Черна гора с 83-82. На волейболния турнир за мъже Гърция спечели срещу Тунис с 3-0, а Сърбия-Черна Гора загуби от Полша с 0-3. 
						
					
							Междувременно в понеделник гръцките спринтьори Костас Кендерис и Катерина Танау получиха двудневна отсрочка на започнатото от МОК дисциплинарно производство срещу тях в Атина. Адвокатът им Михалис Димитракопулос заяви пред репортери, че двамата спортисти, които не се подложиха на допинг тест миналата година и са все още в болница след катастрофа с мотоциклет, искат да представят защитните си доводи лично. (КНА, МПА, АНА – 16/08/04; Ройтърс, АФП, АП, Би Би Си, БНТ – 16/08/04)

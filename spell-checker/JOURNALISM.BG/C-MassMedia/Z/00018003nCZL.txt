Дел Понте ще посети Балканите следващата седмица
					23/03/2006
					 
						ХАГА, Холандия -- Главният прокурор на Трибунала на ООН Карла дел Понте ще посети Балканите и Брюксел през следващата седмица, според съобщение, публикувано в сряда (22 март). В него се посочва, че тя ще пътува за Баня Лука и Белград на 29 март, за да обсъди ситуацията около обвиняемите Радован Караджич и Ратко Младич. След това тя ще посети Брюксел на 31 март, за да представи пред ЕС доклад за нивото на сътрудничество на Босна и Херцеговина (БиХ) и Сърбия и Черна гора. 
						Междувременно сръбският президент Борис Тадич каза по националната телевизия, че властите са помолили международната общност да даде на Белград "гъвкав срок" за арестуването и екстрадирането на Младич. ЕС предупреди Белград, че ако Младич не бъде предаден преди следващия кръг от преговорите по Споразумението за стабилизация и асоцииране, насрочен за 5 април, преговорите ще бъдат прекъснати.
						В сряда в Хага присъдата на единствения осъден на доживотен затвор от международния трибунал за военни престъпления бе намалена на 40 години след обжалването й. Миломир Стакич, на 44 г., бивш кмет на Приедор в Северна БиХ, бе признат за виновен заради прочутите пленнически лагери, създадени там през 1992 г. Апелативният съд посочи, че първоначалната присъда не съответства на тежестта на деянието. (Независне Новине - 23/03/06; Фена, Танюг, БиБиСи, Уеб сайт на МНСБЮ, ПБС БиХ - 22/03/06)

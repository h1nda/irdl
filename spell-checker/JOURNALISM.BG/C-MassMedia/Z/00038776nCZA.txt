Бежанците роми, които се завръщат в Косово, нямат много възможности
					17/06/2011
					Някои репатрирани косовски ромски бежанци не виждат друга алтернатива, освен да се върнат в богатите страни на ЕС.
					От Мухамет Брайшори за Southeast European Times от Прищина – 17/06/11
 
					 
						
Ромските деца в с. Плементина, на 10 км северозападно от Прищина, живеят в мизерни условия. [Ройтерс]
						Това е живот в крайна бедност и безработица, който става още по-тежък заради необходимостта ромите да се реинтегрират в косовското общество, казват роми бежанци, които през последните месеци са били репатрирани в Косово от Европа. 
						Тяхното репатриране е част от споразуменията за реадмисия, които бяха подписани между Косово и Германия, Швейцария, Бенелюкс и други страни с цел да се изготви стратегия за либерализиране на визовия режим. 
						Още когато властите в държавите, приели бежанците, започнаха да депортират роми, косовски правозащитни организации и активисти алармираха, че тези действия трябва да бъдат спрени. 
						„Няма преки политически пречки или заплахи за връщането в Косово, защото насилието вече не може да се използва като причина за търсене на убежище”, се казва в изявление на Съвета за човешки права и свободи (СЧПС). „Икономическата и социалната ситуация в Косово обаче категорично е в разрез с възможността да бъдат приети толкова много бежанци.” 
						СЧПС обяснява, че липсата на инфраструктура силно затруднява интеграцията и ще окаже отрицателно въздействие върху благополучието на бежанците. „Безработицата и крайната бедност не създават среда за устойчиво завръщане на бежанците и тяхната интеграция в обществото”, посочва СЧПС. 
						Случаят с Ибиш Байрами, на 43 г., който сега живее със семейството си в ромския квартал в Подуево, на 30 км североизточно от Прищина, е показателен. Той твърди, че германските власти безцеремонно са депортирали без предупреждение него и съпругата му, както и трите им деца. 
						„Никой не ми каза, че ще ме върнат. Дойдоха рано сутринта с полицаи и ми казаха: „Имате 30 минути да вземете необходимите ви вещи, защото отивате в Косово.” Никога не съм си представял, че може да стане по този начин, въпреки че знаехме, че един ден ще ни депортират”, каза Байрами за SETimes. 
						Подобно на почти всички завърнали се той е безработен, което прави оцеляването още по-трудно, предвид огромната безработица в Косово – 45 % по официални данни, най-високата в Европа. Байрами разказва, че е едва успява да свърже двата края, като събира и продава метални отпадъци. 
						Той също така обяснява, че след 13 години в Германия среща много трудности при завръщането си, особено при адаптирането към живота в Косово. Неговите деца преживяват промяната най-трудно, посочва той, защото не разбират езика на преподаване в училище. 
						„Повече от два месеца децата ми не ходиха на училище, защото не говорят албански много добре, а езикът на преподаване в ромското училище в нашия квартал е албански. Трудно им беше да учат и да се явяват на изпити. Най-малкият, Есат, на 14 г., спря да ходи на училище, защото не можеше да превключи от германското училище към това в Косово. Това беше коренна промяна”, казва Байрами. 
						Миналата година Съветът на Европа прие резолюция, с която призова държавите членки да спрат връщането на търсещи убежище косовски роми, освен ако не бъдат гарантирани тяхната безопасност, както и икономическите и социални условия за водене на нормален живот. 
						Това обаче не спря депортиранията и все повече роми се оплакват от трудности при интегрирането в косовското общество. Сред тях е и Африм Красничи, на 27 г., който също е бил депортиран от Германия. 
						„За мен тук няма бъдеще. Нямам работа, нямам образование, а те ме върнаха, без да ми окажат никаква помощ”, каза Красничи за SETimes. 
						Заради чувството на безпомощност и липсата на помощ от косовските институции завърналите се роми гледат на завръщането си в ЕС като на единствената реална възможност за тях. 
						„През декември се опитах да се върна в Германия, но ме арестуваха в Унгария за незаконно преминаване на границата. Платих 3 000 евро, за да стигна до там, и веднага щом спечеля повече пари, ще опитам отново”, заяви Красничи.

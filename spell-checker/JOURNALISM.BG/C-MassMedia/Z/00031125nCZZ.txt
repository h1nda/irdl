Бизнес: ЕК предоставя помощ за селското стопанство в Косово
					31/07/2009
					ЕК постави началото на проект, с който да помогне на Косово да извърши предприсъединителни реформи. Още в деловите новини: Черна гора прие нов бюджет; заем от Япония ще помогне за обновяването на топлоелектроцентрала в БиХ.
					 
						
Финансирането се предоставя като част от плана за развитие на селското стопанство в Косово за периода 2009-2013 г. [Гети Имиджис]
						Европейската комисия обяви началото на втората фаза от двугодишен проект за подпомагане на селското стопанство в Косово, съобщи в сряда (29 юли) министърът на земеделието Идриз Вехапи. Според него страната ще получи около 1,5 млн. евро като част от плана за развитие за периода 2009-2013 г., който има за цел да помогне на Косово да изпълни предприсъединителните критерии на ЕС и в крайна сметка да се присъедини към Съюза. 
						 *** 
						Управителят на Националната банка на Албания Ардиан Фулани заяви в сряда (29 юли), че икономиката на страната е в опасност поради липсата на ликвидност на пазара. Правителството се опитва да покрие разходите си, а частната икономика често е финансирана от чужбина, посочи Фулани. 
						*** 
						
						Румънската консултантска фирма “Проспект Уни” изготви по искане на правителството доклад за икономическата ефективност на проучванията за петрол в Македония. Според експертите на групата със седалище в Букурещ проучвателните сондажи са единственият начин, по който може да се определи дали в Македония има залежи от нефт, тъй като наличните документи от 1970 г. не са достатъчни. 
						*** 
						Парламентът на Черна горе прие в понеделник (27 юли) изменение на бюджета, което предвижда намаляване на приходите и по-висок дефицит с оглед на световната икономическа и финансова криза. Повечето депутати подкрепиха новия бюджет, който е със 100 млн. евро по-малък от предишния бюджет от 1,52 млрд. евро. 
						*** 
						Според публикуван във вторник (28 юли) доклад за икономическата прогноза за Турция на “Делойт” за юни спадът в турската икономика ще бъде по-голям от очаквания. Прогнозира се, че икономиката ще се свие с 5,5 до 6 % през 2009 г., което надминава пазарните очаквания. “Делойт” очаква ръст от 2-3 % за следващата година, допълвайки, че за възстановяване на загубите ще бъдат необходими няколко години. 
						*** 
						Почти една пета от фирмите в Хърватия планират да освободят работници заради неблагоприятната бизнессреда в страната, според публикувано в сряда (29 юли) проучване на агенцията за пазарни изследвания “Хендал”. Проучването, в което са били обхванати 401 фирми, разкрива, че други 11 % от фирмите не са взели решение за евентуални бъдещи съкращения. Останалите 70 % планират да запазят сегашните нива на персонала. 
						 *** 
						Японското правителство се е съгласило да предостави заем от 90 млн. евро за възстановяването на ТЕЦ “Углевик” в Босна и Херцеговина, съобщи във вторник (28 юли) японският посланик в Сараево Футао Мотаи. Строителството ще започне веднага след официалното подписване на кредитното споразумение. БиХ е започнала подготовката на международен търг за избор на изпълнител на проекта. 
						
						(Различни източници - 24/07/09-31/07/09)

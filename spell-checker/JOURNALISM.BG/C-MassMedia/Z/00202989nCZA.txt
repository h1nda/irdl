Пост в ООН предизвика обвинения в разхищения в Сърбия
					16/07/2012
					Мисията на Сърбия в ООН заплашва да изчерпи свития държавен бюджет.
					От Бояна Милованович за Southeast European Times от Белград – 16/07/12
 
					 
						
Според министъра на външните работи на Сърбия Вук Йеремич новият му пост като председател на Общото събрание на ООН ще отвори за Сърбия политически и икономически врати в цял свят. [Ройтерс]
						Докато министърът на външните работи на Сърбия Вук Йеремич представлява Сърбия като председател на Общото събрание на ООН тази есен, той ще живее в луксозен апартамент в Ню Йорк срещу 12 000 евро на месец. 
						Според публикувани доклади за едногодишния му мандат начело на ООН Йеремич е поискал месечна заплата от около 23 000 евро плюс добавки за жилище. Същевременно средната месечна заплата в Сърбия е около 285 евро. За да финансира неговата заплатата и издръжката му в Ню Йорк, както и разходите за помощен персонал, правителството първоначално отпусна 2,4 млн. евро. Още средства ще бъдат отпуснати за покриване на неговите разходи и заплати от януари до септември следващата година. 
						Драган Джилас, кмет на Белград и колега на Йеремич в Демократическата партия (ДП), посочи, че размерът на отпуснатите средства е „възмутителен“. 
						„Сигурен съм, че Йеремич може да изпълни задачата, за която беше избран, с по-ниска заплата от тази, която си е определил, както и че може да живее в далеч по-скромен апартамент от избрания от него“, заяви Джилас. 
						Йеремич определи изявленията на Джилас като „демагогски изблик“ и "първият изстрел в битката за бъдещето и душата на Демократическата партия.“ 
						„Председателството на Сърбия в ООН несъмнено ще струва пари… Всички врати в света, политически и икономически, ще бъдат отворени за Сърбия. Това е чест, която има определена цена“, каза Йеремич. 
						Деян Вук Станкович, политически анализатор и сътрудник в Института по социология, също посочва, че размерът на средствата не е подходящ за председателството на Йеремич, особено в момент, когато Сърбия е изправена пред големи икономически и бюджетни трудности. 
						„Всичко това се случва в период на общ бюджетен недостиг, когато получателите на бюджетни средства трябва да затегнат коланите, особено заетите в публичния сектор и пенсионерите. В момент, когато и без това ниските заплати и пенсии трябва да бъдат допълнително намалени, някой получава милиони долари, за да председателства Общото събрание на ООН“, каза Станкович за SETimes. 
						Той добави, че председателския пост ще помогне повече за личното професионално израстване на Йеремич, а не на Сърбия, и че длъжността няма да доведе до дипломатически обрат за Сърбия. 
						„Ако говорим за съотношението между вложените средства и възможните ползи, всъщност пропорционалността е обратна. Тези пари със сигурност няма да подобрят позицията на Сърбия в областта на външната политика. Това ще бъде възможност Йеремич да се радва на лукс и самоиздигане“, каза Станкович. 
						Владимир Гоати, социолог и председател на „Трансперънси Сърбия“, каза, че решението на Йеремич, е „неразумно и на ръба на здравия разум“, предвид икономическите проблеми пред страната. 
						„Абсурдно е държава, която е на крачка от фалита, да пилее средства на международно равнище“, каза Гоати за SETimes. 
						Според него цялото ръководство на ДП, а не само Джилас, който е заместник-председател на партията, трябва да осъди бюджета на Йеремич. 
						„Този акт на разточителство ще бъде лесна победа за новото правителство, което ще бъде сформирано от Сръбската прогресивна партия, социалистите и "Обединените региони на Сърбия". Мисля, че новото правителство с подкрепата на гражданите веднага ще отмени решението за разходите“, каза Гоати. 
						Милана Стаменкович, студентка, заяви за SETimes, че средствата биха могли да се похарчат за по-важни неща. „Има изключително бедни семейства, които не могат да се изхранват; на тях трябва да се помогне и те трябва да получат тези средства“, каза тя. 
					
				
			
					 
					
 
 

Вашингтон отпуска помощ за Сърбия и Черна гора в очакване на скорошното задържане на Младич
					10/06/2005
					Укриващият се от правосъдието военнопрестъпник Ратко Младич може скоро да озове зад решетките в Хага, заяви в четвъртък американски официален представител, докато съобщаваше за решението на администрацията на Буш да освободи блокираните 10 млн. долара помощ за Сърбия и Черна гора след демонстрираното от нея по-добро сътрудничество в областта на военните престъпления.
					(Интърнешънъл хералд трибюн, Гардиън, Индипендънт, Гласът на Америка, Блиц - 10/06/05; Ройтерс, AП, AФП, Би Би Си, Си Ен Ен, Уошингтън файл, Радио Б92, Уеб-сайт на сръбското правителство - 09/06/05)
 
					 
						
Намиращият се на посещение в Сърбия заместник държавен секретар на САЩ Никълъс Бърнс (в средата отляво) се срещна с високопоставени сръбски представители, в т. ч. с президента Борис Тадич (първият отдясно) и с премиера Воислав Кощуница (вторият отдясно). Бърнс заяви, че САЩ размразяват помощта за Сърбия и изказа убеденост, че дните на свобода за обвиняемия във военни престъпления Ратко Младич са преброени. [Гети имиджис]
						Изказвайки увереност, че бившият босненско-сръбски главнокомандващ Ратко Младич ще бъде заловен в скоро време, високопоставен американски държавен служител обяви в четвъртък (9 юни) възобновяване на американската помощ за Сърбия и Черна гора. 
						"Американска финансова помощ на стойност над 10 млн. долара ще бъде размразена и ще започне процедура по отпускането й," цитира АФП думите на заместник държавния секретар на САЩ по политическите въпроси Никълъс Бърнс, казани по време на посещението му в Белград. 
						Помощта бе блокирана през януари поради липсата на сътрудничество от страна на Сърбия с Международния наказателен съд за бивша Югославия (МНСБЮ). Оттогава насам 12 заподозрени във военни престъпления, издирвани от трибунала на ООН, бяха предадени в Хага. 
						Макар да даде висока оценка на Белград за убеждаването на укриващите се да се предадат, Бърнс изрази надеждата на Вашингтон, че властите ще предприемат "последните стъпки" за предаването и на Младич на трибунала на ООН. 
						"От дискусиите в Белград останах със силното впечатление, че правителството работи много сериозно за откриването на генерал Младич и че ще има искрен опит за залавянето му или принуждаването му да се предаде доброволно, за да бъде изпратен в Хага," цитира "Ройтерс" казаното от Бърнс пред репортери в Белград. "Ние сме убедени, че дните му на относителна свобода са преброени," добави той. Бърнс се срещна със сръбския президент Борис Тадич и с премиера Воислав Кощуница, както и с други официални лица. 
						Срещу Младич и срещу босненско-сръбския лидер Радован Караджич първоначално бяха повдигнати обвинения през 1995 г. И двамата ще отговарят по обвинения в геноцид за предполагаемата им роля в клането в Сребреница през 1995 г., където бяха избити близо 8000 мюсюлмани, мъже и момчета - най-жестокото зверство, извършвано в Европа след края на Втората световна война. 
						Позовавайки се на наскоро разпространен видеозапис, показващ екзекуциите на шестима босненски мюсюлмански пленници от Сребреница, Бърнс каза пред репортери, че "не може да си представи по подходяща инициатива от това да види генерал Младич в Хага" за 10-ата годишнина от клането на 11 юли. "Ако Ратко Младич бъде изпратен в Хага и съден за военни престъпления ... няма да има граници за бъдещите отношения между нашите две страни," каза Бърнс в последния ден от тридневната си обиколка на Балканите. 
						Междувременно във Вашингтон говорителят на Държавния департамент Шон Маккормак заяви, че Съединените щати очакват от всички лидери в региона да арестуват и прехвърлят в Хага оставащите на свобода обвиняеми бегълци, в т. ч. Караджич и хърватина Анте Готовина. 
						След срещата си с Бърнс сръбското правителство излезе с изявление, в което отново подчертава готовността си "да изпълни изцяло всички свои международни задължения". 
						Властите отхвърлиха неотдавнашните репортажи в местни медии, в които се твърдеше, че правителството води преговори за предаването на Младич. Независимо от това сръбският министър на правосъдието Зоран Стойкович заяви, че споделя "оптимизма" на Бърнс за скорошно намиране на решение. 
						"Правителството прави всичко възможно за откриването на генерал Младич и за решаването на този проблем и изпълнението на нашето задължение към Хага, добави Стойкович.

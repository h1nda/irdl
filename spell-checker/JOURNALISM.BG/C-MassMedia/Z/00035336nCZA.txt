Нови следи по делото „Джинджич“?
					19/07/2010
					Сръбските прокурори се надяват да разкрият сенчести машинации, довели до убийството на премиера Зоран Джинджич.
					От Биляна Пекушич за Southeast European Times от Белград – 19/07/10
 
					 
						
Сръбският премиер Зоран Джинджич беше убит през март 2003 г. [Никола Барбутов/SETimes]
						Прокурорите смятат, че показанията на двама от членовете на бандата, отговорна за убийството на сръбския премиер Зоран Джинджич, може да хвърлят светлина върху причините за убийството. 
						Укриващият се член на престъпната организация „Земунски клан“ Милош Симович беше арестуван на 10 юни на границата между Хърватия и Сърбия при опит да избяга от Хърватия след предполагаема стрелба срещу друг гангстер, Сретко Калинич, в предградие на Загреб. И двамата се укриваха от правосъдието, след като бяха осъдени от сръбски съд за ролята им в убийството на Джинджич. 
						Сега има надежда, че те ще предоставят информация за заплетената мрежа от връзки в политическите, военните, разузнавателните и престъпните среди, за които се смята, че стоят зад убийството на Джинджич и други политически убийства – включително убийството на журналиста Славко Чурувия през 1999 г. 
						 „Работим по разкриването на неизвестни досега обстоятелства около убийството на премиера Джинджич и бунта на отряда за специални операции преди това“, каза за SETimes сръбският прокурор за организираната престъпност Милко Радисавлевич. 
						В момента Симович е задържан в Сърбия, а Калинич очаква евентуално да бъде екстрадиран. Радисавлевич съобщи, че са започнали разпити и прокуратурата внимателно следи развитието. 
						Според полицейски източници, цитирани в медиите, Симович е обвинил лидера на Радикалната партия Воислав Шешел, който в момента е задържан в Хага по обвинения във военни престъпления, и генерал Аца Томич, бивш началник на военната служба за сигурност. 
						Полицията обвини двамата през 2003 г. по подозрения в участие в убийството на Джинджич, но обвиненията срещу Шешел скоро бяха свалени. Томич беше изваден от списъка на обвинените лица през 2004 г., след като Воислав Кощуница стана премиер. 
						Специалната прокуратура обаче сега преразглежда решението да не бъдат предявени обвинения срещу тях. 
						В коментар за вестник „Блиц“ министърът на правосъдието Снежана Малович заяви, че очаква да бъдат разкрити политическите машинации зад убийството на Джинджич.
						„Убедена съм, че органите на съдебната власт, по-специално прокуратурата, ще установят истината и всички, участвали в убийството на сръбския премиер Зоран Джинджич и Славко Чурувия, давайки нареждания или оказвайки помощ, независимо кои са те, ще получат съответните наказания”, заяви тя. 
						Двамата адвокати, представляващи семейството на Джинджич, Сърджа Попович и Райко Данилович, заявиха за SETimes, че в щабквартирата на военното контраразузнаване се съхранява официален документ, свързан със срещите между Томич и членовете на "Земунския клан" Душан Спасоевич и Милорад Улемек-Легионера. 
						Според адвокатите бившият специален прокурор Йован Приич е разполагал с документа, когато е съставял обвиненията за убийството на премиера. Документът е бил приет от съда, но след това Приич го е изтеглил от делото при мистериозни обстоятелства и е подал оставка, без да даде обяснение. 
						Томич спечели обезщетение в размер на 60 000 евро за прекараните сто дни в ареста през 2003 г. Той отрича да има роля в убийството, като твърди, че е набеден от ЦРУ.

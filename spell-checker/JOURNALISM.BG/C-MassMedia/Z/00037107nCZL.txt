ЮЛЕКС извърши внезапни обиски в частни компании във връзка с делото "Лимай" 
					19/01/2011
					 
						ПРИЩИНА, Косово -- Във вторник (18 декември) полицаи на ЮЛЕКС извършиха внезапни обиски на офисите на четири компании във връзка с делото за корупция, в което бе замесено министерството на транспорта и телекомуникациите. Обиски бяха извършени в Прищина, Печ и Призрен. Съдия на ЮЛЕКС по предварителното разследване от Окръжния съд в Прищина е дал разрешение за обиските. 
						При друго разследване на подозрителни търгове в община Гниляне изпълнителният отдел на полицията на ЮЛЕКС е извършил обиски на офисите на други две компании. Представители на министерството заявиха, че нямат информация за тези акции и от ЮЛЕКС не са свързвали с тях по този повод. Косовската полиция не е участвала в тези обиски. 
						Говорител на ЮЛЕКС заяви, че обиските са продължение на разследванията по делото срещу бившия министър на транспорта и телекомуникациите Фатмир Лимай. Миналата година ЮЛЕКС претърси офиси в министерството и частни домове на негови служители по подозрения за нарушения във връзка с търгове за изграждане на пътища. Към момента само Лимай и служителят, отговарящ за провеждането на търговете, са разследвани за пране на пари, организирана престъпност, злоупотреба със служебно положение и подкупи. (Зъри, Експрес, Коха Диторе - 19/01/11; Кохавижън, РТК, Телеграфи - 18/01/11)

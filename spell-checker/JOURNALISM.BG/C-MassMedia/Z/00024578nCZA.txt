Рюкер: "Общностите в Косово се нуждаят от яснота за статута"
					16/11/2007
					Едно прието от всички решение би било най-добрият възможен резултат от продължаващите преговори за бъдещето на Косово, но международната общност трябва да обмисли как да реагира при евентуално патово положение, каза в четвъртък ръководителят на ЮНМИК Йоахим Рюкер. 
					(Блумбърг - 16/11/07; AП, АФП, ДПА, Гласът на Америка, Euobserver, ЮНМИК, Информационен център на ООН, ОССЕ - 15/11/07)
 
					 
						
"Продължавам да вярвам в положителния резултат от процеса, ръководен от тройката," каза ръководителят на ЮНМИК Йоахим Рюкер. [Гети Имиджис]
						Ръководителят на ЮНМИК Йоахим Рюкер призова в четвъртък (15 ноември) международната общност да обмисли какви действия ще предприеме, ако провеждащите се преговори за бъдещето на Косово не доведат до споразумение, като подчерта, че провинцията не може да остане в политически вакуум. 
						"Продължавам да вярвам в положителния резултат," каза германският дипломат в обръщението си към Постоянния съвет на ОССЕ във Виена. "Едно прието от всички решение би било оптималният и най-лесен за приложение резултат. Все пак, ако споразумение не бъде постигнато, трябва да има яснота за бъдещето на Косово, което е ключ към стабилността в региона." 
						Продължаващите преговори трябва да завършат на 10 декември, когато тройката на ЕС, САЩ и Русия, посредник в това последно усилие за решаване на въпроса, трябва да предаде доклад за резултатите от преговорите на генералния секретар на ООН Бан Ки Мун. Докато обаче и Белград и Прищина твърдо остават на позициите си по въпроса за бъдещето на Косово, перспективите за споразумение изглеждат слаби. 
						Докато официално Косово е все още част от Сърбия, провинцията на практика е протекторат на ООН от края на конфликта през 1998-1999 г. там. Мнозинството от 90 % етнически албанци настоява за независимост. Белград твърди, че максимумът, който е готов да предложи, е широка автономия. 
						Преди срещата следващата седмица между представителите на Сърбия и косовските албанци пратеникът на ЕС в тройката посочи в сряда, че посредниците смятат да предложат решение, базирано на формулата за "неутрален статут". 
						Висши представители на сръбската и косовската албанска страна обаче незабавно отхвърлиха идеята, с което още повече помрачиха перспективите за споразумение. 
						Лидерите на Косово обещаха да декларират независимост на 10 декември или малко след това, ако водещите се преговори завършат без резултат. Постигането на решение ще бъде трудно, каза Рюкер в четвъртък, но "шансовете тройката да намери приемливо за всички уреждане на статута не са нулеви". 
						Той изрази безпокойство относно общите избори в Косово в събота във връзка с продължаващите призиви за бойкотирането им от властите в Белград. 
						"Тревожи ме това, че върху избирателите от косовската сръбска общност се оказва прекален натиск да не участват в изборите," каза Рюкер. "Действията на някои косовски сръбски лидери и изявленията на властите в Белград, чрез които се упражнява този натиск, са документирани и ние остро ги осъждаме." 
						Той каза, че на 6 октомври е изпратил писмо до сръбския премиер Воислав Кощуница, в което го призовава да сътрудничи, като гарантира, че всички общности, живеещи в Косово, ще могат свободно да упражнят правото си на глас. "Още не съм получил отговор," каза той. 
						Избирателите трябва да изберат депутатите в косовския 120-местен парламент, в който 100 места са запазени за партии, представляващи етническите албанци, а десет са запазени за етническите сърби.

Сделката за азербайджанския газопровод откроява ролята на Турция в европейската енергетика
					06/07/2012
					Сделката за газопровода придвижи с една стъпка по-близо до реалността мечтата за пренос на природен газ от Азербайджан до Европа през Турция. 
					От Алакбар Рауфоглу за Southeast European Times -- 06/07/12
 
					 
						
Турският министър-председател Реджеп Тайип Ердоган (вдясно) на пресконференция с президента на Азербайджан Илхам Алиев в Истанбул на 26 юни. [Ройтерс]
						Давайки нов живот на идеята за пренасяне на каспийски природен газ до европейските пазари, Турция и Азербайджан ще продължат с плановете за изграждане на Трансанадолски газопровод (ТАНАП), ход, който е приветстван в Европа като голяма стъпка към намаляване на зависимостта от руския природен газ. 
						Турският министър-председател Реджеп Тайип Ердоган и президентът на Азербайджан Илхам Алиев определиха като "исторически" подписания на 27 юни междуправителствен договор за 7 млрд. щ.д. (5,6 млрд. евро). Дългият 2 000 км газопровод ще има първоначален годишен капацитет от 16 млрд. куб. м и може да бъде разширен, за да транспортира газ и от други източници. 
						Очаква се ТАНАП да бъде завършен през 2018 г., като някъде по същото време ще започне износът на газ от находището "Шах Дениз II" в Каспийско море. 
						Във връзка с проекта консорциумът на газопроизводителите "Шах Дениз" обяви на 29 юни, че "Набуко-Запад" - съкратена версия на десетгодишния проект за газопровод "Набуко" - ще бъде един от двамата крайни претенденти за транспортирането до Европа азербайджански газ от Турция през България, Румъния, Унгария и Австрия. Очаква се консорциумът да вземе окончателно решение следващата година между "Набуко-Запад" и Трансадриатическия газопровод от Турция до Италия през Гърция и Албания. 
						Властите в Анкара очакват ролята на Турция като основна транзитна държава да увеличи тежестта й в преговорите с ЕС и Русия, като в същото време страната увеличи собствената си енергийна сигурност и ще подобри връзките си с Азербайджан. 
						"Това е не само оптимален начин да отговорим на европейските нужди от диверсификация на газовите доставки, а е и много важно за нашата страна, тъй като засилва ролята на Турция като транзитна държава", заяви за SETimes Махмут Мюджахит Фъндъклъ, председател на енергийната комисия в турския парламент. 
						Фъндъклъ заяви, че проектът е съживил "Набуко", вместо да го унищожи. 
						Ян Шир, експерт по каспийска енергия в университета "Чарлз" в Прага, каза, че проектът "поддържа жива стратегическата обосновка", която стои зад южния енергиен коридор, заобикалящ Русия. 
						"За Азербайджан това отваря нови възможности за износ и осигурява желаното диверсифициране във външните отношения и стабилни приходи", каза той. "Ясно е, че с отварянето на Каспийския регион към Запада кавказката връзка на Турция ще стане по-силна и Русия ще загуби много от влиянието си върху постсъветския регион", каза той за SETimes. 
						Русия остава доставчик на газ номер 1 за Турция. Страната е вторият най-голям пазар за руският газов монополист "Газпром". Сега обаче, след като Турция е стъпила здраво на пазара на газ, Русия може да вижда алтернативите на своя газопровод "Южен поток" от Русия до България като заплаха за влиянието й в Европа. 
						За Хилал Патаджъ, директор на "Бъдещи енергийни лидери" към турската комисия в Световния енергиен съвет, договорът между Баку и Анкара може "да се превърне в проблем в отношенията между Русия и Турция през следващите години." 
						Тя заяви обаче, че и Турция, и Азербайджан ще спечелят повече, отколкото ще загубят, защото сделката "ще увеличи географското значение на Турция по време на процеса на преговори с ЕС, докато Азербайджан ще има партньорство със страните от ЕС." 
						"[Проектът] ще доведе до устойчиво партньорство и приемливи цени през Турция до страните от ЕС", каза тя за SETimes. 
						Турция купува природен газ от Азербайджан за 320 щ.д. за 1 000 куб. м, което е доста под цената от около 460 щ.д. за 1 000 куб. м, която тя плаща за ирански и руски газ. 
						Еврим Екен, турски енергиен анализатор в Държавния университет по международни отношения в Санкт Петербург, смята, че Турция може да използва "коза с цената" срещу Русия. Давайки на Баку възможност за директен достъп до европейския пазар, Турция може също така да притиска Азербайджан за допълнителни намаления на цените. 
						"Вероятно сливане... с "Набуко-Запад" е по-лош сценарий за Русия", каза тя, добавяйки, че Москва "може да използва всички възможни лостове, за да попречи на проекта." 
					
				
			
					 
					
 
 

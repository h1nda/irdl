САЩ подкрепят турско-арменската инициатива за нормализиране на отношенията
					29/09/2009
					 
						НЮ ЙОРК, Съединени щати -- Държавният секретар Хилари Клинтън приветства в понеделник (28 септември) мерките, предприети от Турция и Армения за нормализиране на дипломатическите им отношения. Това стана на отделни срещи с турския външен министър Ахмет Давутоглу и с арменския му колега Едуард Налбандян в Ню Йорк, в кулоарите на 64-тата сесия на Общото събрание на ООН. Представители на Анкара съобщиха в неделя, че двете страни ще подпишат на 10 октомври споразумение за установяване на дипломатически отношения.
						"Искам отново да подчертая нашата решителна подкрепа за процеса на нормализация, който протича между Армения и Турция", каза Клинтън пред журналисти след срещата си с арменския външен министър Налбандян. По време на нейната първа среща с външния министър на Турция Давутоглу Клинтън каза, че оценява сериозната ангажираност на турското правителство с процеса. Въпреки че Турция беше една от първите държави, признали независимостта на Армения през 1991 г., двете страни досега не са установили дипломатически отношения. Тяхната обща граница е затворена от 1993 г. (АФП, Ройтерс, АП - 28/09/09)

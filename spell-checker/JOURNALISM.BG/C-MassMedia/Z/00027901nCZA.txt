Последният министър на отбраната на Югославия получи руско гражданство
					30/09/2008
					Бившият югославски министър на отбраната Велко Кадиевич получи руско гражданство и едва ли ще бъде екстрадиран в Хърватия, където го очакват три отделни обвинителни акта за предполагаемото му участие във военни престъпления през ранната фаза на конфликта от 1991-1995 г.
					(AФП, Б92, РИА Новости, Явно - 29/09/08)
 
					 
						
Последният министър на отбраната на бивша Югославия Велко Кадиевич оглавяваше Югославската народна армия по време на военните операции срещу хърватските градове Вуковар и Дубровник през 1991 г. [AФП]
						Велко Кадиевич, последният министър на отбраната на бивша Югославия, когото хърватските власти преследват съдебно за предполагаемото му участие във военни престъпления, е получил руско гражданство, предаде в понеделник (29 септември) московска информационна агенция. 
						"Мога да потвърдя, че генерал Кадиевич получи руско гражданство”, е заявил анонимен източник пред „РИА Новости”. 
						Документ, публикуван на уебсайта на Кремъл, посочва генерала от резерва, роден през 1925 г. в Хърватия, сред 14 лица, които са получили руско гражданство с президентски указ от 13 август. 
						Съгласно руските закони Кадиевич, който получи бежански статут през 2005 г., е трябвало да пребивава в страната три години, за да получи право на гражданство. 
						Хърватските власти обвиняват външният министър, който оглавяваше Югославската народна армия (ЮНА) в началото на войната в Хърватия през 1991-1995 г., в предполагаемо участие в зверствата, извършени от въоръжените сили под негово командване в началната фаза на конфликта. 
						Срещу Кадиевич в Хърватия са издадени три отделни обвинителни акта. Първият, издаден от съдебните власти в гр. Беловар, Централна Хърватия, през 1992 г., го обвинява във военни престъпления в района. Прокуратурите на източните хърватски градове Вуковар и Осиек го подведоха под съдебна отговорност съответно през 2003 и 2006 г. 
						Вуковар се свързва с един от най-кървавите епизоди в борбата на Хърватия за независимост от Югославия. Повече от 1 000 цивилни граждани загинаха, а хиляди други напуснаха от домовете си по време на тримесечната обсада и бомбардировките на града от сръбските части. 
						Сред другите обвиняеми от хърватските прокурори за военни престъпления във Вуковар са офицерите от ЮНА Веселин Сливанчанин и Мирослав Радич, лидерът на сръбските бунтовници Миле Мръкшич и Воислав Шешел, лидерът на ултранационалистическата Сръбска радикална партия. Международният наказателен трибунал за бивша Югославия вече обвини четиримата във военни престъпления. 
						Горан Хаджич, един от двамата оставащи на свобода обвиняеми във военни престъпления от Трибунала на ООН, бе също сред десетимата, включени в обвинителния акт на хърватските власти през 2003 г. 
						Последният обвинителен акт срещу Кадиевич бе издаден през май 2006 г., когато съдът в Осиек го обвини заедно с началника на югославските военновъздушни сили, етническия хърватин Звонимир Юревич, за смъртта на поне 30 души, убити при безогледните бомбардировки в Източна Хърватия. 
						Той издаде заповед за арест на двамата офицери, които живеят извън Хърватия. 
						Хърватското правителство издаде международна заповед за арест на Кадиевич през март 2007 г. Няколко дни по-късно Интерпол също го включи в списъка на издирваните престъпници. 
						След като стана ясно, че Кадиевич живее в Русия, хърватското правителство поиска неговото екстрадиране. Руските власти заявиха, че проучват искането. 
						Перспективите Кадиевич някога да бъде съден в Хърватия сега, след като той е вече руски гражданин, изглеждат незначителни. Руската конституция забранява екстрадицията на свои граждани.

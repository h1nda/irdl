Босненски сърбин се призна за виновен в престъпления срещу човечеството
27/06/2003
Като част от споразумение с прокурорите на ООН по военните престъпления Предраг Банович, босненски сърбин, който бе обвинен за обиди, побой, измъчване и убийство на затворници в лагера Кератерм през 1992 г., се призна за виновен.
(АФП, AП, Ройтерс, Б92, Информационен център на ООН, МТПЮ - 26/06/03)
 
 
Предраг Банович, босненски сърбин, обвинен за обиди, побой, измъчване и убийство на затворници в лагера Кератерм през 1992 г., се призна за виновен по един пункт в престъпления срещу човечеството в четвъртък (26 юни) като част от споразумение с прокурорите на ООН по военните престъпления. В замяна на това прокурорите свалиха четири други обвинения срещу бившия пазач в затвора. Първоначално Банович пледира за невинност по всички обвинения.
"Уважаеми съдии, аз се признавам за виновен", каза той на заседание на съда в четвъртък, поемайки отговорност за преследване на затворниците в лагера по политически, расови и религиозни причини. Председателят на съдебния състав Ричард Мей каза, че съдът е доволен, че признанието е било "доброволно и осъзнато", и е започнал процедурата за издаване на наказателна присъда. Обявяването на присъдата е насрочено засега за 3 септември.
Банович, 33-годишен, бе арестуван заедно със своя брат близнак Ненад в Сърбия на 8 ноември 2001 г. Двамата бяха прехвърлени следващия ден в центъра за задържане към трибунала на ООН за военните престъпления в Хага.
Братята бяха обвинени в престъпления срещу човечеството и нарушение на законите или обичаите на войната по силата на общ обвинителен акт, който бе изработен за първи път през юли 1995 г. и след това неколкократно променян. Същият акт бе предявен и на други пет души за тяхната роля в зверствата, извършени в лагера Кератерм в Приедор, североизточна Босна и Херцеговина (БиХ), между 24 май и 30 август 1992 г.
Според обвинението Ненад и Предраг Банович, които преди войната през 1992-1995 г. в БиХ са работели като сервитьори, редовно са изпълнявали функции на пазачи в лагера Кратерм, където стотици мюсюлмани и хървати са били подложени на жестокости, извършени от охраната и командирите. Ненад Банович бе освободен миналата година, след като прокурорите свалиха обвиненията срещу него поради недостатъчно доказателства.
В обвинителния акт се казва, че ежедневните разпити в лагера са били "редовно съпровождани с побой и мъчения. Жестоките побои, изтезания, убийства, изнасилвания и други форми на физически и психологически насилия са били редовна практика в лагера Кератерм. Пазачите и всички, които са идвали в лагера, са използвали всякакъв вид оръжия и инструменти да бият и физически малтретират затворниците. Най-много са били подлагани на бой, изтезания и убийства политическите и граждански лидери на босненските мюсюлмани и хървати, интелектуалците, богатите и представителите на несръбското население, които се считали за екстремисти или пък са се съпротивлявали на босненските сърби".
Кератерм бе един от трите лагера в района на Приедор, който бе обект на кампанията за етническо прочистване, ръководена от Радован Караджич и Ратко Младич.
В четвъртък Банович стана четвъртият заподозрян по общия обвинителен акт, който призна отговорността си за военните престъпления в лагера Кератерм. Два месеца след като Душко Сикирица, Дамир Досен и Драган Колунджия се признаха за виновни по едно от обвиненията, трибуналът ги осъди съответно на 15, 5 и 3 години затвор.

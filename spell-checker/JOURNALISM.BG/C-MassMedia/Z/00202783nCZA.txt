МОТ: "Ситуацията с безработицата в световен мащаб е тревожна"
					07/05/2012
					Според Международната организация на труда към ООН перспективите за подобряване на равнището на заетост в краткосрочен план са неясни, но някои мерки би трябвало да помогнат с течение на времето.
					От Светла Димитрова за Southeast European Times от София – 07/05/12
 
					 
						
Нараства броят на безработните, които все по-често разчитат на обезщетения от бюрата за безработни. [Ройтерс]
						Ситуацията на световния пазар на труда е тревожна, като се очаква тази година броят на безработните да достигне 202 млн. души, или 6,1 % от световната работна сила, засилвайки риска от социално недоволство в цял свят, се казва в публикувания миналата седмица доклад за 2012 г. на Международната организация на труда (МОТ) „Светът на труда“. 
						Експертите на МОТ заявиха, че е малко вероятно кризата в областта на заетостта да приключи през следващите четири години и това важи в особено голяма степен за развитите европейски икономики. 
						В ЕС Испания води с най-висок коефициент на безработица – 23,6 %, следвана от Гърция с 21 %, Ирландия с 15 %, Португалия с 14,7 % и България с 12,4 %. 
						В региона безработицата се е увеличила и в Хърватия, Кипър, Молдова и Румъния. 
						Дори в държави като Македония и Турция, където има нарастване на създадените нови работни места, равнището на заетостта остава под средното в световен мащаб, което е 60 %. 
						Според МОТ нарастването на безработицата в ЕС се дължи на прехода към рестриктивна фискална политика и трудните реформи на пазара на труда. 
						„Мерките за строги икономии не доведоха до по-голям икономически растеж“, посочва водещият автор на доклада Реймънд Торес, цитиран от „Ройтерс“. 
						„Недобре обмислените реформи на пазара на труда… в ситуации на криза обикновено водят до унищожаването на повече работни места и създаването на много малко такива, поне в краткосрочен план“, добавя Торес. 
						В доклада се изтъкват доводи, че за да се осигури устойчиво възстановяване на работните места, властите трябва да вземат мерки по отношение на нарастващата безработица сред младите хора, от която страдат повечето развити държави и две трети от развиващите се страни. 
						Николай Велков, 28-годишен жител на София и дипломиран финансист, е типичен пример за млад квалифициран специалист. Велков е загубил работата си преди повече от година и оттогава е изпратил над 600 пъти автобиографията си на потенциални работодатели, но без никакъв резултат. 
						„Имам чувството, че някои обяви за работа не са истински. Най-често ми казват, че вече са намерили човек. Други предлагат обезсърчително ниска заплата.“ 
						Дългосрочната безработица е друг проблем, който трябва да бъде решен, се казва в доклада, като над 36 % от търсещите работа в развитите страни са безработни от повече от 12 месеца. 
						България, Кипър, Гърция и Румъния са някои от многото държави, където нарастват нестандартните работни места. 
						Българската библиотекарка Анна Николова, жителка на София, на около 50 години, каза за SETimes, че е загубила надежда да си намери отново постоянна работа. 
						„През последните пет години успявам да намеря само временна работа или такава на непълно работно време. През 2009 г. работих като продавачка в магазин с тримесечен изпитателен срок. В края на периода собственикът ми каза, че не може да си позволи да ме задържи или да ми плати заплата за последния месец“, казва Николова. 
						Инвестициите са нестабилни, тъй като малките предприятия изпитват затруднения да получат кредит в развитите държави и това засилва несигурността на работните места, се посочва в доклада. 
						Продължаването на строгите мерки за икономии от 2011 г. ще доведе до създаването на само 0,8 милиона работни места. Прилагането на по-благоприятен за заетостта подход обаче би довело до много по-добри резултати. 
						„Нарастването на разходите за публични инвестиции и социални помощи – 1 % всяка година – финансирано чрез увеличаване на приходите от непряко данъчно облагане, изглежда е най-ефективният микс от политически мерки за създаването на работни места“, се казва в доклада. 
						Според МОТ тази мярка би довела до създаването на 2,1 млн. работни места за една година. 
						Мярката не би решила проблема, посочва Даниел Грос, директор на Центъра за европейски политически изследвания. „За Южна Европа обаче тя има смисъл и би помогнала до известна степен“, заяви той за SETimes. 
						МОТ към ООН също така предупреждава, че през миналата година е нараснал рискът от социално напрежение, тъй като хората са по-загрижени от липсата на добри работни места. 
						„В 57 от 106 държави индексът на социалното напрежение, който е разработен за целите на доклада, се е увеличил през 2011 г. в сравнение с 2010 г. Най-висок риск от социално напрежение се регистрира в Европа, Близкия изток, Северна и Субсахарска Африка.“ 
					
				
			
					 
					
 
 

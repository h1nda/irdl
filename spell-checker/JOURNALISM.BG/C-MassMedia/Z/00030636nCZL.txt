ООН и НАТО: "В Косово е спокойно"
					18/06/2009
					 
						НЮ ЙОРК, Съединени щати -- В сряда (17 юни) генералният секретар на ООН Бан Ки Мун каза, че ситуацията в Косово от гледна точка на сигурността е относително спокойна, въпреки че определени части от доминирания от сърбите Север все още функционират отделно и отказват да признаят косовските институции. В своя тримесечен доклад, представен пред Съвета за сигурност на ООН, Бан заявява, че Косово неколкократно е поискало прекратяване на мисията ЮНМИК, след като ЮЛЕКС е започнала дейността си. Въпреки това той настоява ЮНМИК да остане, за да помогне за урегулирането на ситуацията в северната част на страната. Той също така порица Косово за блокирането на посещенията на сръбски представители в района.
						Сръбският външен министър Вук Йеремич насочи вниманието към ниското ниво на завръщащите се косовски сърби и каза, че основната причина е, че те не могат да си възстановят незаконно конфискуваната собственост. Йеремич заяви, че около 200 000 косовски сърби имат право да се върнат в Косово, но само 500 са се завърнали в домовете си през изминалата година. Косовският външен министър Скендер Хюсени каза, че това е така, защото Белград насърчава косовските сърби да остават в Сърбия.
						Други новини -- Командващият на Съвместното командване на НАТО в Неапол, адмирал Марк Фицджералд, посети Прищина в сряда и каза, че етническото насилие вече не представлява такъв проблем, какъвто е бил преди. "Положението със сигурността продължава да се подобрява и има само отделни инциденти, които изискват военен отговор", заяви Фицджералд. "Предизвикателствата за сигурността, пред които е изправено сега Косово, са от криминално и икономическо естество", добави той. НАТО планира да намали числеността на войските на КФОР от 13 800 на 10 000 души до януари. (Бета, Танюг, Б92, ФоНет, АП, АФП - 17/06/09)

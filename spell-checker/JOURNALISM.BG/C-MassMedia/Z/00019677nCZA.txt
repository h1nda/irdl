Започна последната фаза от приватизацията на телекома в РС
					22/08/2006
					След тригодишна подготовка държавният дял в "Телеком Сръпске" вече се продава. Обявата за търга, публикувана по-рано този месец, обаче предизвика възражения. 
					От Влатко Вукотич за Southeast European Times от Баня Лука –22/08/06
 
					 
						
Премиерът на БиХ Аднан Терзич иска централното правителство да се занимава с продажбата и на трите телекома в страната. [Гети Имиджис]
						Последната фаза от приватизацията на телекомуникационната фирма на Република Сръбска "Телеком Сръпске" започна официално по-рано този месец с обявата за международен търг за 65 % от дела на държавата. Всички заинтересовани компании трябва да представят офертите си до 4 октомври. 
						Процесът обаче бе опорочен от спор между автономната област и централните власти за това кой има право да продава фирмата. Премиерът на Босна и Херцеговина (БиХ) Аднан Терзич се обърна с писмо към върховния представител Кристиан Шварц-Шилинг, с което поиска чуждестранна намеса. 
						Терзич настоява централното правителство да ръководи не само продажбата на "Телеком Сръпске" на РС, но и тази на двата телекома на Федерация БиХ, "БХ Телеком" и "ХТ Мостар". 
						"Премиерът е против идеята трите телекома на Босна да се продават от правителствата на автономните области и смята, че централното правителство трябва да продаде операторите," каза правителствен служител пред лондонската информационна агенция "ЕйЕфЕкс Файненшъл". 
						"Убеден съм, че независимо колко необходима е приватизацията на телекомуникационните оператори, при тези условия тя няма да донесе очакваните ползи на всички граждани на Босна," писа Терзич на 15 август. "Телеком Сръпске" -- с около 350000 абоната на фиксирани телефонни постове и около 580000 абоната на мобилни телефони -- обхваща една трета от пазара в БиХ. Вече няколко години годишната печалба на оператора е около 40 млн. евро. 
						Според обявения търг потенциалните купувачи трябва да отговарят на определени критерии. Компанията кандидат трябва да има поне 800000 абоната на фиксирани телефонни постове, 1,5 млн. абоната на мобилни телефони и годишен доход над 500 млн. евро. Телекомът не може да се премества от Баня Лука дори и след приватизацията, а сегашните задължения към работниците трябва да се погасят. Победителят в търга трябва да инвестира поне 50 млн. евро в "Телеком Сръпске" през първата година след закупуването на фирмата и да гарантира правото на правителството да използва телекомуникационната инфраструктура на компанията. 
						През последната година много чуждестранни компании проявиха интерес към закупуването на "Телеком Сръпске", включително оператори от Австрия, Германия, Франция и Сърбия. Макар в приватизационната програма да не се посочва минимална цена, премиерът на РС Милорад Додик вече няколко пъти каза, че оферти под 400 млн. евро няма да се разглеждат.

Букурещ избра първия си независим кмет
					18/06/2008
					След като Букурещ избра първия си независим кмет, различните политически партии обсъждат сформирането на коалиции за предстоящите общи избори.
					От Паул Чокою за Southeast European Times от Букурещ -- 18/06/08
 
					 
						
Независимият кандидат Сорин Опреску е новият кмет на Букурещ. [Габриел Петреску]
						Независимият кандидат Сорин Опреску спечели кметския балотаж в неделя (15 юни), като победи либералдемократа Василе Блага с 57 % на 43 %, заяви Общинското избирателно бюро (ОИБ). 
						"Бях избран на този пост като независим; нямам интерес да губя независимостта си въпреки предложенията,” каза в понеделник вечерта Опреску. Той добави: „Ефективна работа в общинския съвет, независимост в съвета и резултати на място. Това ще ръководи моя мандат." 
						Между приоритетите му са превръщането на Букурещ в „град на информационните технологии” чрез поощряване на публично-частните партньорства, развиване на пътищата и инфраструктурата, организиране на референдум за дългогодишния въпрос с безстопанствените кучета, създаване на генерален план за привличане на средства от ЕС и превръщане на Букурещ в град „за живеене, а не просто за обитаване”. 
						Опреску е хирург и професор, който се кандидатира неуспешно за кметското място през 1998 и 2000 г. През последните осем години той бе сенатор, представляващ Букурещ. Основна фигура в Социалдемократическата партия (СДП), Опреску се оттегли от лявата партия през април след 13 години членство на фона на вътрешни разногласия по излъчването на кандидата за кмет. Въпреки това СДП подкрепи Опреску след първия тур на изборите.
						Веднага след като победата му бе потвърдена, Опреску се срещна с премиера Калин Попеску Търичану. Той обясни, че двамата са обсъждали неофициално проектите, които той възнамерява да реализира в Букурещ. 
						Неговата работа в общинския съвет няма да е лесна, твърдят анализатори, особено след като Либералдемократическата партия (ЛДП) и Партията „Ново поколение" сключиха във вторник споразумение да сформират мнозинство в столичния общински съвет, където двете партии ще държат 28 от всичко 55 места. Опреску се радва на подкрепата на едва 16 съветници от СДП и осем либерали. Националистическата Партия „Велика Румъния” (ПВР), представена от трима съветници, обяви, че ще се въздържи от съюзяване с който и да е от двата лагера. 
						Анализатори характеризираха резултатите от местните избори в национален план като тревожни за ЛДП. Смятана за основната политическа партия в Румъния, тя спечели подкрепата на едва 30 % от националния вот, горе-долу колкото и лявата СДП. ЛДП на президента Траян Бъсеску се надяваше да сформира новото правителство след общите избори наесен, но слабото й представяне може да я принуди да търси партньори за коалиция. 
						По места либералите и СДП са започнали преговори за блокиране на ЛДП в местните и окръжни съвети. В национален план СДП и Консервативната партия вече са започнали преговори за бъдещ съюз, който да участва в надпреварата за общите избори. 
						ЛДП спечели кметската надпревара за 15 окръжни града, а СДП и либералите взеха съответно 12 и седем. Kато цяло СДП победи в 1 059 градове и общини, следвана от ЛДП (в 878 градове и общини) и либералите (в 680).

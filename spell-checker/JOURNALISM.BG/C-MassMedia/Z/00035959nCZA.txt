Русия представи предложение за финансиране на петролопровод
					09/09/2010
					Проектът за планирания тръбопровод Бургас–Александруполис беше замразен заради съпротивата на местно равнище, както и заради проблеми, свързани с околната среда и финансирането.
					(Balkans.com - 09/09/10; Dnevnik.bg, Медиапул, Агенция София Нюз, Money.bg, Actualno.com, Cross-bg.net, Транснефт - 08/09/10; ЮПИ - 25/08/10; РИА Новости - 24/08/10)
 
					 
						
Русия предлага „осъвременен” модел за тръбопровода Бургас-Александруполис. [Гети Имиджис]
						Представители на българските и руските акционери в замразения проект Бургас-Александруполис обсъдиха нов план за финансиране, според който изграждането на петролопровода ще се финансира от московската компания „Транснефт“. 
						Предложението беше представено в сряда (8 септември) на среща в руската столица. 
						В края на 2007 г. трите държави се договориха за изграждането на петролопровод между Бургас, на българското черноморско крайбрежие, и Дедеагач (Александруполис), на гръцкото Беломорие, като в началото на 2008 г. беше подписан договор за проекта. 
						 Планираният 280-километров тръбопровод, който има за цел да заобиколи претоварения Босфорски пролив, първоначално ще пренася 35 млн. тона петрол годишно. Капацитетът му вероятно ще бъде повишен до 50 млн. тона. 
						Петролопроводът трябва да бъде изграден и управляван от „Транс-Болкън Пайплайн“ (ТБП), международна компания, създадена в Амстердам през февруари 2008 г., в която Русия има дял от 51 %, а останалите 49 % са разпределени поравно между България и Гърция. 
						Руският участник в дружеството по проекта, „Тръбопроводен консорциум „Бургас-Александруполис”, беше учредено съвместно от „Транснефт” (33,34 %), „Роснефт” (33,33 %) и „Газпром нефт“ (33,33 %). 
						По план строителството трябваше да започне през октомври 2009 г., но това все още предстои да се случи. Смесени сигнали идват от дясноцентристкото правителство на България, което замени предишната коалиция, оглавявана от социалистите, след парламентарните избори през юли 2009 г. 
						Съвместният проект за петролопровод с участието на Русия и Гърция е смятан за изключително спорен въпрос от много българи, като по време на проведените миналата година референдуми той беше отхвърлен от жителите на три черноморски общини, включително Бургас. 
						Много местни жители се страхуват, че тръбопроводът ще навреди на туризма, а неправителствени организации предупреждават за потенциални екологични катастрофи, ако плановете за изграждането на петролен терминал в морето бъдат изпълнени. 
						Българският премиер Бойко Борисов, лидер на управляващата партия „Граждани за европейско развитие на България” (ГЕРБ), дори в един момент през юни посочи, че София може да се оттегли изцяло от проекта. Малко по-късно той заяви, че окончателното решение ще зависи от резултатите от международната оценка за въздействието на проекта върху околната среда, която се очаква да бъде завършена през февруари. 
						"Всички сме наясно, че след ситуацията в Мексиканския залив много, много природозащитници сега ще бъдат по-внимателни при внасянето на петрол в малко пристанище като Бургас [и] в бурно море като Черно море", заяви Борисов в телевизионно интервю на 18 юни. 
						На фона на продължаващата несигурност във връзка с участието в проекта през юли София се съгласи да плати своята вноска от 6,5 млн. евро за покриване на оперативните разходи по проекта в размер на 1,5 млрд. евро.
						Новото предложение на Русия за финансиране ще бъде обсъдено на общото събрание на акционерите на ТБП в Амстердам следващия месец, се казва в изявление на "Транснефт", направено в сряда след разговорите с българската делегация в Москва. 
						Българското министерство на финансите, което отговаря за проекта от страна на българското правителство, първоначално не изглеждаше да е уведомено за срещата. По-късно през деня то потвърди, че делегация, водена от Румен Порожанов, един от българските членове на надзорния съвет на ТБП, е била в Москва. Не беше съобщено дали на срещата са присъствали представители на Гърция. 
						Порожанов, цитиран в съобщение на осведомителна агенция „София Нюз“, е заявил след разговорите, че участниците са се договорили, че предложението трябва да бъде обмислено от ТБП, за да се изяснят потенциалните икономически ползи от изграждането и експлоатацията на петролопровода Бургас-Александруполис.

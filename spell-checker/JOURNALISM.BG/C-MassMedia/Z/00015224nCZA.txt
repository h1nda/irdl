Албанските социалисти оспорват изборните резултати
					12/07/2005
					Отказвайки да се признае за победена от опозиционната Демократическа партия, управляващата в Албания Социалистическа партия възнамерява да оспори официално резултатите от парламентарните избори на 3 юли.
					(AП, Ройтерс, ФT, Синхуа, EurActiv - 11/07/05; AП - 09/07/05; ОССЕ - 04/07/05) 
 
					 
						
Социалистическата партия на премиера Фатос Нано възнамерява да оспори резултатите от гласуването, като се позовава на нарушения на избирателния закон в 30 избирателни района. [AФП] 
						Албанската Централна избирателна комисия (ЦИК) изнесе в неделя (10 юли) предварителни официални резултати от парламентарните избори на 3 юли, които потвърждават победата на Демократическата партия (ДП) на бившия президент Сали Бериша.
						Макар и да се смята, че демократите са спечелили пълно мнозинство в 140-местния законодателен орган на страната, малко вероятно е те да съумеят да съставят правителство преди края на месеца. Отказвайки да се признае за победена, управляващата Социалистическа партия (СП) на премиера Фатос Нано възнамерява да оспори резултатите, като се позовава на нарушения на избирателния закон в 30 избирателни района.
						Преброяването на гласовете в 97 от 100 едномандатни избирателни района показа, че ДП печели 55 места в парламента. СП остана втора с 40 места, а един независим кандидат и партията "Социалистическо движение за интеграция" на бившия премиер Илир Мета взеха останалите две места.
						Според албанския закон останалите 40 места се разпределят пропорционално на процента на гласовете, спечелени в цялата страна от партиите, преминали барирерата от 2,5 %. Допълнителните места, вероято спечелени от ДП и нейните съюзници по тази система, ще им донесат мнозинство от най-малко 73 мандата, което ще им позволи да съставят правителство. СП и нейните съюзници ще получат общо 64 места.
						Изборите се разглеждаха като основен тест за способността на страната да проведе свободни и честни избори в съответствие с международните демократични стандарти. Всичките избори, проведени в Албания след падането на комунизма през 1990 г. - общо пет на брой - са били помрачавани от нередности в гласуването, насилие и сплашване на избиратели.
						Последните избори "съответстваха само отчасти на международните ангажименти и стандарти за демократични избори," заяви ОССЕ, която изпрати над 400 международни наблюдатели за проследяване на гласуването. Върховният представител на ЕС по въпросите на външната политика Хавиер Солана призова властите да проведат официално разследване на нарушенията.
						ЦИК заяви, че трябва да разследва 230 оплаквания от партии и независими кандидати, преди да обяви крайните резултати. Бериша би могъл да се окаже с по-малко парламентарни места, което ще отслаби позициите му в 140-местното събрание.
						"Ще приема всеки резултат, показващ загуба или победа за социалистите, само когато той е удостоверен от изборните съдилища и от Централната избирателна комисия," каза Нано в неделя. Правителството му ще продължи да управлява страната до удостоверяването на резултатите от изборите.

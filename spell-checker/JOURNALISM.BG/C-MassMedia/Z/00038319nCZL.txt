Бок каза, че румънският кабинет ще вземе решение за крайния срок за приемане на еврото тази седмица
					27/04/2011
					
						БУКУРЕЩ, Румъния -- Кабинетът ще вземе решение за приемането на единната валута до края на април след обсъждане с президента и представители на Централната банка, каза във вторник (26 април) министър-председателят Емил Бок. Той добави, че румънската програма за сближаване не е окончателна и зависи от одобрението на кабинета. Коментарът бе направен, след като местните медии се сдобиха с проектопрограмата за сближаване за 2011-2014 г., в която не са включени прогнози за крайния срок за приемане на еврото през 2015 г. Документът само споменава периода 2013-2014 г. като перспектива за влизане в Европейския механизъм на обменните курсове ІІ (ERM II). Президентът Траян Бъсеску и някои представители на Централната банка бяха намекнали по-рано за възможно забавяне спрямо крайния срок 2015 г., настоявайки, че монетарната политика се нуждае от допълнителна независимост, за да бъдат контролирани ефектите от рецесията. (Адевърул, Зиаре, Котидианул - 26/04/11)

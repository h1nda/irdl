С ръкостискания сръбски и албански семейства се завърнаха по домовете си 
					19/12/2007
					Въпреки несигурността за бъдещето на статута на Косово някои разселени семейства се завръщат във възстановените си и модернизирани домове. 
					От Блерта Фоничи-Кабаши за Southeast European Times от Фуше Косово – 19/12/07
 
					 
						
Сърбите Светлана и Радоица Георгевич се завърнаха на 13 декември в дома си в Поле край Прищина. [Гети Имиджис]
						Тридесет сръбски и четири албански семейства се завърнаха по домовете си в селата Накараде и Лисмар в община Фуше Косово (Косово поле) на 11 декември. Високопоставени местни и международни представители приветстваха завръщането им. 
						Двама бивши съседи - един албанец и един сърбин - се срещнаха във Фуше Косово на 11 декември, стиснаха си ръцете и си обещаха да живеят мирно заедно в многоетническо Косово. 
						"Ние сме приятели," каза Хаджи Ибрахими пред Southeast European Times, имайки предвид своя съсед Живорад Гьоргевич. Той добави, че семейството му е готово да съжителства със сърбите. 
						Сръбският министър за бежанците и общностите Бранислав Гърбич каза: "Това е още един успешен проект на косовското правителство, ПРООН и други организации, които подкрепиха и продължават да подкрепят процеса на завръщане." Той добави, че макар да е сложен процес, завръщането на бежанците може да бъде постигнато с общи усилия. 
						Домовете на тридесет сръбски семейства бяха възстановени и модернизирани, като бяха снабдени с ново електрозахранване и водопровод. Възстановени бяха домовете и на четири албански семейства. 
						Според властите този проект е крачка напред в процеса на завръщане на бежанците. Ръководителят на британската дипломатическа служба в Прищина Дейвид Блънт каза, че Великобритания ще продължи да отпуска средства за бежанците. 
						Процесът обаче продължава да бъде помрачаван от висящия политически въпрос за статута на провинцията. На фона на застоя в преговорите и заканите на косовските албанци да обявят едностранна независимост има опасения, че сърбите в Северна Митровица и околните райони може да се опитат да се отцепят от останалата част на провинцията, за да останат обединени със Сърбия. 
						Ако това стане, то може да предизвика преселение на сърбите, населяващи и други райони на Косово. 
						С решение, предизвикало безпокойство сред международната общност, сръбското правителство откри своя служба в Митровица на 10 декември - деня, в който преговорите за бъдещия статут на Косово завършиха официално. Властите заявиха, че службата ще контролира обществените услуги в Митровица, която е дом на повече от 50 % от общо 120 000 сърби, оставащи в отцепилата се провинция. 
						Говорителят на ЮНМИК Александър Иванко нарече акта "провокация", а ръководителят на мисията Йоахим Рюкер го нарече неприемлив. Рюкер заяви, че е информирал централата на ООН за тази служба и очаква указания как да процедира по-нататък. 
						Говорителят на КФОР Бертран Боно каза, че на този етап КФОР не смята службата за заплаха за сигурността. КФОР ще действа само по искане на Рюкер, добави той.

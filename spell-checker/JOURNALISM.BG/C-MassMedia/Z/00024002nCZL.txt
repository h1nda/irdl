Белград ще огласи ново предложение за бъдещето на Косово
					25/09/2007
					 
						БЕЛГРАД, Сърбия -- Правителството е готово да предложи на Косово "95 % независимост", каза сръбският министър за Косово Слободан Самарджич в понеделник (24 септември). "Сръбското предложение е ново и недвусмислено и предлага форма на максимална автономия без прецедент в света до днес", обясни той, като добави, че ако планът бъде приет, Косово ще поддържа единствено "слаби и минимални" връзки със Сърбия. Планът ще бъде оповестен в петък на преговорите "лице в лице" между сръбските и косовските ръководители в Ню Йорк. 
						В интервю за "Ройтерс", публикувано в понеделник, държавният секретар на САЩ Кондолиза Райс призова ЕС да се присъедини към САЩ в подкрепата за независимостта на Косово. "Това е единственото решение, което потенциално стабилизира, а не дестабилизира Балканите", каза тя. Тя добави, че все още съществува шанс продължаващите преговори да приключат с "приятелско споразумение" въпреки крайно противоположните позиции на двете страни. (Ню Йорк Таймс - 25/09/07; АП, Ройтерс, Танюг, РТС, Б92, РТК, Телеграфи, Танюг, Kosovapress - 24/09/07)

Имущество, за което се твърди, че е собственост на терористи, бе блокирано в Албания
					02/01/2007
					Албанските власти блокираха още имущество, за което се твърди, че принадлежи на терориста от Ал Кайда Ясин ал-Кади.
					От Ерлис Селимай за Southeast European Times в Тирана – 02/01/07
 
					 
						
Албанските власти преди конфискуваха офис пространство в т.н. кули близнаци в центъра на Тирана. [Гети Имиджис]
						Албанските власти съобщиха в края на миналия месец, че са замразили още активи на сътрудник на Осама бен Ладен. Според Министерството на финансите, четири апартамента, къща, четири бара и магазини, както и два хектара земя са били конфискувани. Говорител на министерството отказа да определи точната им стойност. 
						Имуществото принадлежи на Ясин ал-Кади, бизнесмен, определен от Министерството на финансите на САЩ като световен терорист и който също фигурира в списъка на Съвета за сигурност на ООН с лица, заподозрени в тероризъм. За него се твърди, че е превеждал средства за Ал Кайда чрез фондация, ръководена от него. 
						За Ал-Кади, който е напуснал Албания преди години, се смята, че е свързан с Абдул Латиф Салех, който има йорданско и албанско гражданство и за когото се подозира, че е свързан с египетския ислямски Джихад, терористична група, свързана с Ал Кайда. Съединените щати твърдят, че Бен Ладен е осигурявал средства за Салех, за да стимулира създаването на екстремистки групи в Албания. 
						Салех създал албанска джихадска организация, финансирана от фондация "Ал-Харамайн" с цел дестабилизарането на Албания чрез "предизвикването на конфликт сред различните религиозни групи в страната", според Министерството на финансите на САЩ. 
						Освен това Салех и Ал-Кади са управлявали няколко общи фирми - включително компания за внос на захар, медицинска компания и строителна компания. "Салех е работил като генерален мениджър на всички фирми на Ал-Кади в Албания и притежава 10 % от инвестициите на "Кади Груп" в Албания", съобщава министерството. 
						Албания блокира банкови сметки, инвестиции и други активи на други лица и организации, за които се твърди, че са финансирали терористични дейности. Страната одобри "черния списък" на Съвета за сигурност на ООН. 
						През октомври 2005 г. албанските власти конфискуваха офис пространство в т.н. кули близнаци в центъра на Тирана. През 2004 г. правителството потвърди, че мястото е било използвано за пране на пари на Ал Кайда. Ал-Кади е бил собственик на 18 % от сградите, които се намират срещу канцеларията на премиера.

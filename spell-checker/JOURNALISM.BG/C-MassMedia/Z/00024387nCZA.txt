МКГ: "Окончателният статут на Косово не трябва да се отрази на съседната Прешевска долина"
					30/10/2007
					Последният доклад на Международната кризисна група посочва стъпките, които албанци, сърби и международната общност трябва да предприемат, за да предотвратят дестабилизация.
					От Беким Грейчевчи за Southeast European Times от Прищина - 30/10/07
 
					 
						
Има голям напредък в Прешевската долина, посочва докладът на МКГ. [Лаура Хасани]
						Албанските политици, сръбското правителство и международната общност трябва да действат сега, за да гарантират, че процесът на определяне на статута на Косово няма да дестабилизира съседната Прешевска долина, посочи Международната кризисна група (МКГ) в доклад, публикуван на 16 октомври. 
						"Сърбия: запазване на мира в Прешевската долина", последният доклад на базирания в Брюксел мозъчен тръст, разглежда стъпките, които трябва да се предприемат, за да не се позволи евентуалната независимост на Косово да се отрази отрицателно на едно до голяма степен успешно решение на конфликт отвъд границата, в Южна Сърбия. 
						През май 2001 г., отчасти благодарение на отличното посредничество на НАТО, Прешевската долина бе върната под контрола на правителството на Сърбия, с което се сложи край на един по-малък бунт на етнически албанци, който продължи приблизително 17 месеца в трите общини на изток от границата с Косово. 
						Албанците подписаха т. нар. "Споразумение от Кончул" и обещаха да "демилитаризират, демобилизират, обезоръжат и разформироват" "Армията за освобождение на Прешево, Буяновац и Медведжа". В замяна те получиха гаранции, че бойците им ще получат амнистия, бежанците ще могат да се завърнат, ще се сформира многоетническа полиция и албанците ще се интегрират в държавните институции, от които са били изключени в продължение на десетилетия. 
						МКГ заяви, че в долината се наблюдава значителен напредък, като повече от три години не е имало сериозни инциденти, но напрежението остава заради високата безработица и несигурност. 
						"Има много оплаквания и от двете страни," каза Джеймс Лайън, старши съветник на МКГ за Балканите. "Албанците смятат, че мирът не е сложил край на напреженията със сръбските сили за сигурност, и искат да присъединят долината към Косово, докато сърбите смятат, че албанците са едно нелоялно, отцепническо малцинство." 
						"Несигурността в Косово и липсата на ясна политика на Белград пречат на провеждането на необходимите промени," каза Сабин Фрейзер, програмен директор на МКГ за Европа. "Всички партии трябва да работят, за да се развива икономиката на Прешево и да се гарантира, че събитията в Косово няма да попречат на напредъка." 
						Групата препоръча серия от стъпки, които трябва да се предприемат, за да се предотврати дестабилизирането на Прешевската долина. 
						Според МКГ посолствата на страните от Контактната група -- Франция, Германия, Италия, Русия, Великобритания и САЩ -- в Белград и ОССЕ трябва непрекъснато да призовават всички партии в Южна Сърбия да се въздържат от насилие, независимо какво се случва в Косово. 
						Докладът призовава също КФОР да не разрешава на сили за сигурност, официални и неофициални, да си отмъщават на албанското население в Южна Сърбия, ако Косово обяви независимост. 
						Апбанските политици в Прешевската долина трябва да участват в сръбския политически живот, най-вече в националните избори, и да не се допуска провокативно показване на албански национални символи, заяви МКГ.

Българският министър на вътрешните работи посети Триполи, за да обсъди процеса срещу медицинските сестри
					23/11/2006
					 
						ТРИПОЛИ, Либия -- Българският министър на вътрешните работи Румен Петков се срещна с либийския лидер Муамар Кадафи в Триполи в сряда (22 ноември). Той посети и петте български медицински сестри, които са задържани вече повече от седем години по обвинения, широко оспорвани извън Либия -- че умишлено са заразили стотици деца с ХИВ. Петков занесе на сестрите лекарства и книги и ги запозна с усилията на София за решаване на проточилия се проблем. 
						Заради процедурни нарушения присъдите от първия процес бяха отменени. Очаква се присъдите от втория процес да бъдат обявени на 19 декември. Сред обвиняемите е и палестински лекар, който е лекувал децата. (Сега - 23/11/06; Дарик, БНР - 22/11/06)

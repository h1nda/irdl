Рен потвърди отново европейските перспективи за Сърбия и Черна гора
					23/07/2009
					 
						БЕЛГРАД, Сърбия -- В сряда (22 юли) еврокомисарят по разширяването Оли Рен увери сръбските представители, че Европейската комисия (ЕК) е решена да направи Сърбия член на ЕС, щом страната изпълни своите задължения към Трибунала на ООН за военни престъпления. След среща с президента Борис Тадич Рен добави, че Сърбия трябва да задълбочи регионалното сътрудничество. Тадич на свой ред определи членството на Сърбия в ЕС като нейна най-важна стратегическа цел. Той каза пред Рен, че Белград ще осъществи реформите, необходими за ЕС, и ще се опита да изпълни оставащите условия, за да бъде включен в безвизовия режим от следващия януари.
						От Белград Рен отпътува за Подгорица, където връчи въпросник за демократичните реформи и прилагането на Споразумението за стабилизация и асоцииране между ЕС и Черна гора. Подгорица трябва да даде отговор на повече от 2 100 въпроса. Въз основа на тях ЕС ще направи оценка на готовността на Черна гора за членство.
						Министър-председателят Мило Джуканович определи момента като историческа повратна точка за Черна гора. Той ще се срещне с председателя на ЕК Жозе Мануел Барозу и заместник-председателя на ЕК Жак Баро в четвъртък в Брюксел, за да обсъди по-нататъшните стъпки в процеса на интеграция на страната в ЕС. Черна гора се надява да получи статут на страна кандидатка догодина и да започне присъединителните преговори до 2011 г. (Танюг, РТЧГ, Мина - 23/07/09; РТС, Танюг, Б92, Бета, РТЧГ, ДПА, АФП - 22/07/09)

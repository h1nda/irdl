Румъния обеща „безрезервна” подкрепа за кандидатурата на Турция за членство в ЕС
					04/03/2008
					Турският президент Абдула Гюл бе в Букурещ в понеделник за разговори с румънския си колега Траян Бъсеску. Още от седмицата: специалният пратеник на ООН за Кипър се среща с лидерите на разделения остров.
					 
						
Турският президент Абдула Гюл (вляво) се срещна в понеделник (3 март) в Букурещ с румънския си колега Траян Бъсеску. [Гети Имиджис]
						На съвместна пресконференция в понеделник (3 март) с гостуващия в страната турски президент Абдула Гюл румънският президент Траян Бъсеску изрази „безрезервната” подкрепа на Румъния за кандидатурата на Турция за присъединяване към ЕС. Бъсеску каза, че Букурещ ще използва своя опит в делата на ЕС, за да помогне на Турция. Двамата лидери подписаха редица договори за сътрудничество в областта на енергетиката и транспорта и обсъдиха проекта за газопровода „Набуко”. 
						*** 
						Специалният пратеник на ООН за Кипър Михаел Мьолер се срещна в понеделник (3 март) с новоизбрания президент Димитрис Христофиас. По-рано Мьолер проведе разговори с лидера на турската общност на разделения остров Мехмет Али Талят. Дипломатът каза, че преговорите за обединяване на острова вероятно ще бъдат подновени през втората половина на март. 
						*** 
						Шведският външен министър Карл Билд, бивш посредник на ЕС в балканските конфликти през 90-те години на миналия век, се срещна в петък (29 февруари) с румънския си колега Адриан Чорояну в Букурещ. Двамата обсъдиха ситуацията в Западните Балкани след декларацията за независимост на Косово. Билд призова Сърбия да не допуска самоизолация, реагирайки на признаването на независимостта на Косово от големите европейски държави. 
						*** 
						Унгарският премиер Ференц Дюрчани проведе разговори във вторник (26 февруари) в Будапеща с македонския си колега Никола Груевски. Дюрчани каза, че страната му подкрепя кандидатурата на Македония за членство в НАТО и нейните стремежи за започване на преговори за членство в ЕС. 
						*** 
						
Албанският външен министър Лулзим Баша се срещна в Анкара с турския си колега Али Бабаджан за обсъждане на регионални въпроси, включително декларацията за независимост на Косово. На съвместна пресконференция във вторник (26 февруари) Бабаджан обеща подкрепата на Турция за кандидатурите на Албания, Хърватия и Македония за членство в НАТО. 
						
(Различни източници – 26/02/08-04/03/08)

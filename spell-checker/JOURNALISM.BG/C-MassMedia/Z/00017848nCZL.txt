Ахтисаари обсъди косовския въпрос с представител на САЩ
					09/03/2006
					 
						ВАШИНГТОН, Съединени щати -- В сряда (8 март) специалният пратеник на ООН на преговорите за статута на Косово Марти Ахтисаари се срещна във Вашингтон със заместник държавния секретар на САЩ Никълъс Бърнс, с когото обсъди преговорите. Според белградската информационна агенция "Танюг" Бърнс отново е потвърдил подкрепата на САЩ за усилията на Ахтисаари за решаване на въпроса още тази година. Той е подчертал също, че е важно в този процес да бъдат конструктивно и изцяло ангажирани както косовските албанци, така и косовските сърби.
						Също в сряда номинираният за премиер на Косово Агим Чеку каза, че е внесъл в парламента предложението си за състав на кабинета. Той не даде подробности. В отделно изявление ръководителят на ЮНМИК Сьорен Йесен-Петерсен изрази увереността си в способностите на Чеку, като похвали действията му като началник на Корпуса за защита на Косово. Белград поиска от Йесен-Петерсен да блокира избирането на Чеку за премиер, тъй като го обвинява във военни престъпления. (Танюг, РТС, KosovaLive - 08/03/06)

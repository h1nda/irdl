Дел Понте: "Хърватия сътрудничи пълноценно на МНСБЮ"
04/06/2004
Според главния прокурор на ООН по военни престъпления Карла дел Понте Хърватия е демонстрирала пълно сътрудничество с Международния наказателен съд за бивша Югославия. Единственият неразрешен въпрос е случаят с издирвания генерал Анте Готовина.
(Ройтерс, АП, Хърватски информационен център, Радио Б92 - 03/06/04)
 
 
Главният прокурор на Трибунала на ООН за военни престъпления Карла дел Понте (вляво) и хърватският президент Стипе Месич поздравяват журналистите преди срещата си в Загреб. [АФП]
В четвъртък (3 юни) главният прокурор на ООН Карла дел Понте в свое нетипично изявление каза, че сега Хърватия си сътрудничи пълноценно с Международния наказателен съд за бивша Югославия (МНСБЮ).
"Най-сетне пристигам в една балканска държава, която изцяло ни сътрудничи", каза Дел Понте в Загреб. Според Ройтерс прокурорът на ООН за първи път дава такава положителна оценка на връзките на Хърватия с МНСБЮ.
След среща с министъра на правосъдието Весна Скаре Озболт Дел Понте каза пред журналисти, че единственият неразрешен въпрос е случаят с генерала от запаса Анте Готовина, който според нея е от "особено значение".
"Международната общност ни наблюдава. Аз се надявам, че ще можем скоро да видим Готовина в Хага", каза дел Понте.
Тя каза също, че прокурорите ще предложат на трибунала на ООН да прехвърли на хърватските съдилища някои важни дела. Макар тя да не даде подробности, по-рано говорителят й бе споменал, че е възможно делата на генералите от запаса Рахим Адеми и Мирко Норац да бъдат гледани в родната им страна. Двамата са обвинени за участие в жестокости срещу етнически сърби по време на операция на хърватската армия в района Медак през септември 1993 г.
Изключително важно е Загреб да успее да докаже, че може да води свободни съдебни процеси, отбеляза Дел Понте.
На 17 юни започва двудневна среща на върха, на която лидерите на ЕС трябва да решат дали на Хърватия да бъде даден официален статут на кандидатка за членство в ЕС - необходима стъпка за започване на присъединителни преговори с Брюксел. Хърватия се надява да стане член на ЕС през 2007 г. ЕС вече посочи, че пълното сътрудничество с МНСБЮ е основно условие за кандидатурата на Хърватия.
МНСБЮ трябва да приключи всички съдебни процеси до 2008 г., а обжалванията - до 2010 г. В четвъртък дел Понте каза, че до края на годината ще бъдат предявени пет нови обвинения за военни престъпления, извършени по време на балканския конфликт през 90-те години.

Миротворците арестуваха бивш командир на военизирано подразделение
					14/11/2004
					 
						БИЕЛИНА, Босна и Херцеговина (БиХ) -- При съвместна операция с полицията в Биелина ЕсФОР арестуваха в петък (12 ноември) бивш заместник-командир на босненско военизирано подразделение от времето на войната по обвинение за незаконно притежаване на оръжия. Миротворците откриха две минохвъргачки, осем снаряда, три гранатомета, осем сандъка с пехотни мини, 16 гранати и други муниции в дома на лице, идентифицирано от местните медии като Любиша Лазич, бивш заместник-командир на военизираната група "Пантери". По информация от местната полиция, били открити незаконни оръжия и експлозивни устройства и в помещенията на футболен клуб в Биелина. 
						Също в петък ЕсФОР проведоха обиск на фабрика в Пале, където бе разположена щаб-квартирата на Радован Караджич по време на конфликта през 1992-1995 г. По думите на управителя, те са конфискували компютри и финансови отчети. (Независне новине - 13/11/04; АФП, ФЕНА, ПБС БиХ - 12/11/04)

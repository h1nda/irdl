ЕС призова страните от Западните Балкани да предприемат действия
					09/11/2006
					 
						БРЮКСЕЛ, Белгия -- В докладите за напредъка, оповестени в сряда (8 ноември), Европейската комисия призовава страните от Западните Балкани да предприемат активни мерки за сближаването си. Албания бе похвалена за приноса си към стабилността в региона и за усилията за намаляване на корупцията. Същевременно ЕК призова опозицията и правителството да изгладят различията си и да работят заедно за осъществяване на важната политическа и икономическа реформа и за подобряване на човешките права. Комисията посочи, че в Босна и Херцеговина е постигнат напредък, но призова Сараево да реформира полицията, да ускори приватизацията на държавните активи и да осъществи реформи в други области. 
						Черна гора бе посъветвана да реформира слабата си съдебна система и да реши проблемите с организираната престъпност и корупцията. Комисията похвали Сърбия за поведението й при отделянето на Черна гора и за административната реформа и приемането на стратегии срещу корупцията. ЕК обаче отбеляза, че Сърбия все още не сътрудничи напълно с Трибунала на ООН за военни престъпления. Белград бе призован също да приеме конструктивен подход към преговорите за бъдещето на Косово. 
						Косово бе обект на силни критики от страна на ЕК, която смята, че не е постигнат голям успех в борбата с престъпността и корупцията и в превръщането на провинцията в действаща пазарна икономика. Докладът за Македония критикува страната, че бави реформите. Макар и да е прието ново законодателство, което гарантира равни права за етническото албанско малцинство, правителството трябва да положи повече усилия за преодоляване на разрива с опозиционните албански партии и за реорганизиране на съдебната система и полицията, смята ЕК. (Дау Джоунс, AП, AФП, EU Politix, EUObserver, Файненшъл Таймс - 08/11/06)

БиХ ще получи над 200 млн. евро предприсъединителна помощ от ЕС
					21/11/2011
					Босна и Херцеговина се готви да получи безвъзмездни помощи от ЕС през идните две години, за да приведе стандартите и политиките си в различни области в съответствие с тези на Съюза.
					От Светла Димитрова и Лиляна Ковачевич за Southeast European Times -- 21/11/11
 
					 
						
Ръководителят на Делегацията на ЕС в БиХ Петер Сьоренсен на пресконференция в Сараево. [Ройтерс]
						В четвъртък (17 ноември) Европейската комисия (ЕК) обяви, че ще предостави безвъзмездни помощи от над 200 млн. евро през идните две години, за да подпомогне усилията на Босна и Херцеговина (БиХ) за интеграционни реформи. 
						Пускането в ход на програмата за финансиране за 2012-2013 г. по Инструмента за предприсъединителна помощ (IPA) на ЕС бе обявено след четиридневни разговори между висши представители на ЕК и високопоставени членове на държавните и областните власти в БиХ. 
						"Тази седмица показа ангажимента на ЕС към БиХ. Ние сме готови да подпомогнем цялата страна по пътя й към членство в Съюза," каза Петер Сьоренсен, ръководител на Делегацията на ЕС в БиХ и специален представител на ЕС (СПЕС). 
						"Отпускането на помощни средства за тази цел е конкретна демонстрация на този ангажимент," добави той. 
						Договарянето на проекти от IPA 2012 г. ще започне през 2013 г. 
						Създаден през януари 2007 г., когато България и Румъния се присъединиха към Съюза, IPA замести продължилите шест години програми ФАР, ИСПА и САПАРД в двете балкански страни, както и в други десет държави, които получиха членство през 2004 г. 
						IPA също така замести финансовия инструмент КАРДС за Западните Балкани, както и турския предприсъединителен инструмент. 
						Отпуснатите помощи се предоставят на всички кандидат-членки и потенциални кандидатки за ЕС по IPA от 2007 до 2013 г., възлизащи на 11,6 милиарда евро. Финансиращият механизъм е проектиран да помогне на тези страни да приведат стандартите и политиките на страните в съответствие с тези в Съюза. 
						Освен че се занимава с въпроси, специфични за отделните държави, програмата IPA е съсредоточена също и върху трансграничното сътрудничество. 
						Според Юлиана Николова, съветник на българския премиер Бойко Борисов по управление на еврофондовете, финансирането, предоставено на България, се е оказало изключително плодотворно. 
						"Негов негативен аспект е, че то прави възможно допускането на грешки в предприсъединителния период, но помага на страната да засили своята администрация; то е особено ефикасно в сферата на инфраструктурата и помага да се изготви необходимото законодателство и да се подготви страната за членство," каза Николова за SETimes. 
						Николова обясни, че средствата помагат също на държавните служители да се научат как се управляват помощи от ЕС. "Това са трудни и сложни процедури. Но те помагат [на една страна] да се подготви за членство, да създаде режим, подобен на фактическото членство, в което тя трябва да знае как да управлява фондовете, какви цели може да преследва и след това да финансира, да постигне и докаже тези стратегически цели, да покаже резултати и да защитава финансовите интереси на европейските данъкоплатци," каза тя. 
						Правосъдие и вътрешни работи, реформа в администрацията, развитие на частния сектор и транспорта са между приоритетните области и сектори, залегнали в програмата на IPA 2012-2013 за БиХ, се казва в изявление на делегацията на ЕС в Сараево. 
						Други области включват околната среда и климатичните промени, социалното развитие и действията, свързани с европейското законодателство, и други. 
						"Съсредоточаваме се върху проектирането на Коридор Vс, Сараевския процес за жилищни решения за разселените лица, подкрепа на Финансовия разследващ екип в БиХ, както и върху проекти за разработване на политика за малки и средни предприятия," каза говорителят на делегацията на ЕС и СПЕС, Анди Макгъфи, за SETimes. 
						"Проекти във ветеринарната, фитосанитарната област и сферата на безопасността на храните са важни от гледна точка на присъединяването на Хърватия към ЕС през 2013 г. Също така ние подкрепяме плановете за действие за ромите при решаване на предизвикателствата, свързани с жилищното настаняване, образованието и здравеопазването," добави той. 
						От Дирекцията по евроинтеграция на БиХ заявиха за SETimes, че ЕК смята да се консултира с всички равнища на държавното управление, за да избегне проблемите, наблюдавани през последните месеци, които биха могли да станат причина БиХ да загуби 96 млн. евро помощи тази година. 
						"Ще се настоява също информацията, която автономните области представят пред министерския съвет, да бъде по-точна и да има тежест, за да се осигури политическа подкрепа за процеса," каза Харис Абаспахич, съветник на премиера на Федерация Босна и Херцеговина Нермин Никшич, за SETimes. 
						Той отбеляза също, че ще се сформира работна група, която да гарантира успеха на програмата. Тя ще бъде съставена основно от хора, които са участвали в процеса през изминалите години. 
						"ЕК настоява за по-добра комуникация и съгласуваност вътре в самите структури на БиХ, но не се изисква нищо радикално различно в сравнение с вече съществуваща система," каза Абаспхич. 
						"Докато всички нива на управлението участват в процеса на евроинтеграция, държавата е тази, която е длъжна да го доведе докрай. Никой в БиХ не може да "се измъкне" от [задачата] за укрепване на капацитета на държавните институции, защото процесът на евроинтеграция предполага именно засилване на институционалния капацитет на държавата, а не на автономната област," добави той. 
						Дияна Пеич, говорител на министерството на икономиката и регионалното сътрудничество на Република Сръбска (РС), посочи, че нейната автономна област ще подкрепи проекти, насочени към укрепване на институционалния капацитет, при условие че ще има полза от тях. 
						"РС подкрепя проекти, от които има много реални ползи, и не може да подкрепя проекти, които са предназначени изключително за организиране на институциите на държавно равнище," каза Пеич за SETimes.

Ердоган и Караманлис обещават "нова страница" в гръцко-турските отношения 
					24/01/2008
					По време на първото официално посещение на гръцки премиер в Анкара за последните 50 години лидерите на двете страни обещаха в сряда да загърбят различията и да изградят близко партньорство. 
					От Айхан Шимшек за Southeast European Times -- 24/01/08
 
					 
						
Гръцкият премиер Костас Караманлис (вдясно) и турският му колега Реджеп Тайип Ердоган правят преглед на почетния караул по време на церемонията по посрещането на госта в Анкара в сряда (23 януари). [Гети Имиджис]
						Гърция иска "да превъзмогне трудностите от миналото и да гледа напред към бъдещето с надежда", каза премиерът Костас Караманлис след среща с турския си колега Реджеп Тайип Ердоган. Ердоган определи 2008 г. като година на новите възможности за по-нататъшно развитие на връзките между двете страни. 
						Въпреки че Турция и Гърция са традиционни съпернички, политическите отношения помежду им се подобриха рязко през последните години независимо от продължаващите им разногласия по въпроси, свързани с въздушното пространство и териториалните води. Двете съюзнички от НАТО почти стигнаха до война през 1987 и 1996 г. по повод на сондирането за нефт и газ и на спор относно суверенитета над две малки пустинни островчета в Егейско море. 
						Премиерите на Турция и Гърция се споразумяха в сряда да продължат да развиват двустранното сътрудничество, но останаха на различни позиции по политически деликатните теми за Кипър, отварянето на гръцката православна семинария в Истанбул, проблемите в Егейско море и въпросите, засягащи турското малцинство в Гърция и гръцкото малцинство в Турция. 
						Те обещаха да работят заедно, за да решат дългогодишния спор за териториите в Егейско море, макар че остават на силно разделечени позиции относно средствата, които да бъдат изпозлвани за тази цел. Караманлис повтори отново позицията на Атина, че въпросът трябва да бъде решен от Международния съд в Хага, докато Ердоган продължи да настоява за двустранно решение. 
						Междувременно застоят в усилията за обединяване на разделения о. Кипър създаде пречки за кандидатурата на Турция за членство в ЕС. През декември 2006 г. Брюксел замрази отварянето на осем от 35-те преговорни глави поради застоя, в който бяха изпаднали преговорите за Кипър. 
						Република Кипър стана член на ЕС през май 2004 г. с претенции да представлява целия остров. Турската част от острова обаче се намира в международна изолация и е призната единствено от Турция. "Необходимо е Турция да нормализира и отношенията си с Кипър в интерес на кандидатурата си за ЕС," каза Караманлис, добавяйки, че ЕС би трябвало да приеме Турция като пълноправен член, след като Анкара изпълни всички свои ангажименти към организацията. 
						Ердоган отговори, че е налице нужда от удвояване на дипломатическите усилия за Кипър, и изрази надежда, че февруарските президентски избори там ще открият нова възможност за решение. 
						Кипърският гръцки президент Тасос Пападопулос, който бе начело на общността при отхвърлянето на плана за обединяване, предложен от ООН, на референдум през 2004 г., ще се кандидатира отново. Кипърските турци тогава проведоха отделен референдум и гласуваха в полза на плана. Той обаче трябваше да бъде одобрен и от двете страни, за да може обединен Кипър да влезе в ЕС.

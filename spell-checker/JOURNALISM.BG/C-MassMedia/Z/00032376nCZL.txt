Хърватия изпрати доклад за документите, поискани от Хагския трибунал
					15/11/2009
					 
						ЗАГРЕБ, Хърватия -- Министърът на правосъдието Иван Шимонович съобщи в петък (13 ноември), че Хърватия е изпратила доклад до Хагския трибунал за военни престъпления, описващ мерките, предприети за осигуряване на документите, поискани от прокурорите. Той добави, че очаква своевременен отговор от главния прокурор Серж Брамерц, който ще изнесе доклада си за сътрудничеството на Хърватия с трибунала пред Съвета за сигурност на ООН следващия месец. Според Шимонович общо 60 души, работещи в различни институции, са помогнали за изготвянето на документа, изпратен в петък. Той добави, че докладът съдържа информация по някои документи, които са били открити, но не и за т.н. "артилерийски дневници", свързани с операция "Буря" от 1995 г., проведена в Книн. (Дневник - 14/11/09; ХРТ, ФоНет, Б92 - 13/11/09)

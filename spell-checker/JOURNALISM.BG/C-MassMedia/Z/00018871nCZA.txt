Хърватските футболисти се надяват да надминат миналите си успехи
					09/06/2006
					Хърватия, която играе на трето поред световно футболно първенство, ще срещне в първия кръг трудни съперници, включващи Бразилия, Австралия и Япония.
					От Кристина Чук за Southeast European Times от Загреб - 09/06/06
 
					 
						
Дарио Сърна. [Гети Имиджис]
						Хърватия заслужи третото си поредно участие в борбата за Световната купа по футбол след победа в Осма група, в която участваха България, Унгария, Исландия, Малта и Швеция. В десет квалификационни мача Хърватия постигна седем победи, нито една загуба и спечели първото място пред Швеция. 
						Треньорът Златко Кранчар ръководи отбора, съставен от състезатели, които играят извън Хърватия в различни европейски футболни лиги. Отбраната, в която участват Роберт Ковач, Степан Томаш, Антони Серич, Дарио Симич, Марио Токич и Йосип Симунич, се представи силно в квалификационните срещи. Както показаха подготвителните мачове обаче, тя не е съвсем солидна. 
						Отборът разполага с шестима играчи с отлични нападателни умения. Най-силният сред тях е звездата Дадо Пършо, най-добрият нападател на Хърватия, отбелязал пет гола в мачовете от Осма група. Редом с него са Иван Класнич от отбора на Бундеслигата "Вердер" (Бремен), както и Иван Бошняк и бързоногия Ивица Олич. Нападението включва също един от най-добрите голмайстори в белгийската лига, Бошко Балабан, известен със своите свободни удари. 
						Вратари за Хърватия са Томислав Бутина, Джоуи Дидулица и Стипе Плетикоса, който ще бъде титуляр. 
						Що се отнася до средната линия, Иван и Йерко Леко, Нико Ковач, Игор Тудор и Марко Бабич представяляват реална заплаха в нападение. Дарио Сърна има чудесни способности за пробиви и е отбелязал четири гола в квалификациите. Други играчи са Юрица Вранеш и изгряващите звезди Лука Модрич и Нико Кранчар. Някои смятат, че 21-годишният Кранчар, син на треньора на отбора, би могъл да бъде основен играч. Наложен в отбора въпреки известен скептицизъм, той вече е доказал на какво е спососбен. 
						Всички смятат, че тези млади играчи ще дадат тон на целия отбор. Те ще бъдат поставени под напрежение да последват примера, даден от техните предшественици, включващ историческия път към полуфиналите през 1998 г. с победата над Германия с 3:0. 
						Най-тежкият мач за Хърватия може да бъде първият -- срещу фаворита за купата Бразилия на 13 юни. Поради малката вероятност за успех мачът може да се окаже не толкова решаващ, колкото тези срещу Австралия и Япония. И двата отбора вече са показали, че тяхното присъствие на турнира не е случайно. Победите срещу тях ще бъдат особено важни. 
						Хърватският отбор ще бъде подкрепян от много привърженици, в т. ч. от голям брой хърватски имигранти в Германия и в други страни, както и от организираните групи от фенове на клубовете от хърватската лига. Очакванията са големи, като мнозина се надяват, че отборът ще достигне финалната осмица. По-слабо представяне би било разочарование.

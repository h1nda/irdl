Турско-руските отношения и противоракетната отбрана
					19/10/2011
					Новият независим имидж на Анкара в Москва може да бъде застрашен от решението за радара.
					От Арън Стайн за Southeast European Times от Истанбул – 19/10/11
 
					 
						
Турският президент Абдула Гюл (вляво) посреща президента на Русия Дмитрий Медведев. Турско-руските икономически връзки са ключов елемент от двустранните отношения. [Ройтерс]
						Стремежът на управляващата Партия на справедливостта и развитието (ПСР) към по-силна и независима външна политика помогна през последните десет години да се промени начинът, по който Москва гледа на Анкара – от поддръжник на целите на НАТО до по-независим участник във външната политика. 
						„Няколко забележителни ключови момента повлияха върху турско-руските отношения и проправиха път за по-нататъшно сътрудничество”, каза за SETimes Хабибе Йоздал, изследовател в Организацията за международни стратегически проучвания, който специализира в изследвания на Русия и Черноморския регион. 
						Един от тези ключови моменти беше отказът на турския парламент да позволи на САЩ да нахлуе в Северен Ирак от турска територия през 2003 г. 
						Според Йоздал след това решение „Анкара вече се оценява като независим играч в региона. От тази гледна точка Москва започна да възприема Анкара като важно действащо лице, което може да защити своите национални интереси дори и срещу дългогодишен съюзник”. 
						На местно равнище засилването на двустранната търговия и туризма допринасят за затоплянето на отношенията. Близките връзки с Москва обаче все още са нещо ново и двете страни работят, за да изградят доверие във високите правителствени ешелони. 
						„Турция е член на НАТО от 1952 г. Това, както и процесът на интеграция в ЕС, изгради известно доверие [у Запада]... към турските политически среди, държавните агенции, елитите от сферите на сигурността, отбраната и бизнеса”, каза за SETimes Марат Тертеров, основател на Европейския геополитически форум. 
						„В турско-руските отношения липсва еквивалент на това доверие. В момента то се гради.” 
						Един от потенциалните спорни въпроси е твърдото противопоставяне на Русия срещу решението на НАТО за разполагане на отбранителна система срещу балистични ракети, която включва изнесен радар на турска територия. 
						„Въпреки че [повечето] руснаци като цяло приемат загрижеността на САЩ и НАТО по отношение на държавите с ракетен капацитет като Иран, те не смятат, че този капацитет ще се прояви в близко бъдеще”, каза за SETimes старши научен сътрудник Николай Соков от Центъра за разоръжаване и неразпространение на ОМУ във Виена. 
						„Според руските оценки Иран все още е доста далеч от производството на ракети с далечен обсег. Затова има подозрения, че истинската причина за противоракетната отбрана не е тази, която се обявява публично.” 
						Сключените неотдавна споразумения за прилагането на по-нов поетапен адаптивен подход с Турция, Румъния, Полша и Испания бяха посрещнати с остри критики от Москва. 
						„Не става въпрос за самия радар – очевидно той няма капацитет по отношение на Русия. По-скоро това се разглежда като още едно доказателство, че НАТО пристъпва към изпълнение на планове за противоракетна отбрана, без да координира това с Москва”, заяви Соков. 
						„Хората изтъкват, че противоракетната отбрана ще подкопае руския стратегически потенциал”, заяви за SETimes Павел Подвиг, директор и главен изследовател на руския Проект за ядрени сили. 
						Според Подвиг „няма начин системата да е заплаха срещу когото и да е“, но „военните и агенциите от сферата на отбраната [в държавите членки на НАТО] я използват като претекст за нови програми и за повече средства.”

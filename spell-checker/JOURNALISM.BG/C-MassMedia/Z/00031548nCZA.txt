Петнадесет души загинаха при инцидент в Охридското езеро
					07/09/2009
					Красив, слънчев ден в Охрид се превърна в трагедия след потъването на един от най-старите кораби, плаващи в езерото. Много български туристи намериха смъртта си в инцидента.
					От Зоран Николовски за Southeast European Times от Скопие -- 07/09/09
 
					 
						
В неделя (6 септември) знамената в Македония бяха спуснати наполовина в знак на траур. [Гети Имиджис]
						Претъпкан туристически кораб потъна в събота (5 септември) в 10,33 ч. в Охридското езеро, като 15 български граждани, пътуващи на борда му за манастира "Св. Наум", са се удавили. 
						Сред загиналите е и майката на две малки момчета Мария Димитрова, на 32 г., от с. Антон, на около 80 км източно от София. 
						Ранени са шестима души, но се очаква те да се възстановят. 
						Според македонското министерство на вътрешните работи причина за бедствието е скъсано въже на руля, което е предизвикало рязко завиване и преобръщане на кораба. Плавателният съд е потънал за около три минути. 
						Корабът "Илинден", регистриран за превоз на не повече от 43-ма пътници, вероятно е бил претоварен. Според капитанството на Охридското езеро на борда му е имало 56 души. 
						По първоначалните сведения 23-годишният капитан на кораба Сотир Филески се смяташе за загинал, но впоследствие се установи, че той е сред оцелелите ранени и се лекува в местна болница. Той е задържан до провеждането на разследване. 
						По време на инцидента "Илинден" се е намирал на около 250 до 300 м от брега, където водата е с дълбочина около 6-7 м. Корабите в района незабавно са се притекли на помощ на оцелелите. 
						Мястото на инцидента беше посетено от македонския президент Георге Иванов и министър-председателя Никола Груевски, както и от българска правителствена делегация, водена от президента Георги Първанов. Двамата държавни глави посетиха оцелелите български туристи, които по-късно бяха транспортирани до родината си със специален полет. 
						Македонският министър на транспорта и съобщенията Миле Янакиевски е подал оставка, но не е ясно дали Груевски ще я приеме. Върховният представител на ЕС по сигурността Хавиер Солана изпрати съболезнования до семействата на загиналите в трагедията. 
						Македонското правителство обяви неделя за ден на национален траур. България ще почете паметта на загиналите в понеделник. Отменени са всички културни и спортни събития, а знамената са свалени наполовина. 
						Корабът "Илинден", построен в Германия през 1924 г., първоначално е бил използван за военни цели и е реконструиран през 1979 г. 
						
						Кореспондентката на SETimes Светла Димитрова участва в написването на този репортаж.

Представителят на ЕС: Проюнионисткият блок на Черна гора е "безотговорен"
					26/05/2006
					 
						ПОДГОРИЦА, Сърбия-Черна гора -- Мирослав Лайчак, пратеник на ЕС за референдума за независимост на Черна гора оспори твърденията на проюнионистката опозиция, че гласуването е опорочено от сериозни нередности. "Историите за откраднати избори и атмосфера на натиск не могат да бъдат възприети сериозно", каза той пред журналисти в Подгорица в четвъртък (25 май) и добави, че не разбира защо опозиционните лидери са поискали от ЕС да посредничи, ако не са били готови да спазват правилата. 
						Поддръжниците на запазването на държавния съюз със Сърбия са подали 241 жалби за нередности. Те твърдят, че съществуват несъответствия между списъците с избиратели в гласоподавателните секции и тези в централния регистър. Юнионистите също твърдят, че някои гласоподаватели са гласували два пъти и че 5700 души с постоянно жителство в Сърбия, Косово и Босна и Херцеговина са участвали в референдума. Съобщава се, че сръбското правителство осигурява на опозицията данни в подкрепа на твърденията им. Републиканската комисия за референдума, председателствана от чешкия дипломат Франтишек Липка, ще публикува решение по жалбите. (AКИ, Танюг, Б92, Бета, AФП - 25/05/06)

Непостроена джамия изнервя мюсюлманите в Прищина
					15/08/2011
					Експерти се тревожат, че годините на чакане започват да оказват вредно въздействие и може да радикализират онези, които настояват за по-голямо пространство за богослужение.
					От Мухамет Брайшори за Southeast European Times от Прищина -- 15/08/11
 
					 
						
Стотици се събраха на молитвен протест в Прищина. [Ройтерс]
						Всеки петък те се събират по улиците пред "Каменната джамия" край парламента, а публичните им молитви са форма на протест. Мюсюлманите настояват за изграждането на по-голяма джамия в центъра на града, близо до католическата катедрала и православната църква. 
						Катедралата бе построена през петте години, след като мюсюлманите за първи път отправиха своето искане, а православната църква бе издигната по време на управлението на Милошевич през 90-те години на миналия век. 
						Неджмие Хасани-Гаши, ръководител на Инициативата за междуверски диалог в Косово, изказва своята съпричастност. "Косовските албански мюсюлмани винаги са били признавани за хора, които съжителстват с различни религии... От 2006 г. те искат нова джамия, нещо, което бе пренебрегнато от ЮНМИК и от кметовете," каза той за SETimes. 
						Движението "Башкоху", ръководено от Фуад Рамичи, е организатор на протестите, които на 24 февруари прераснаха в сблъсъци с полицията, която се бе намесила с настояване протестиращите да спрат да блокират движението. "Башкоху" обяснява, че просто няма достатъчно места, където мюсюлманите, които са преобладаващото мнозинство в Прищина, да могат да се молят. 
						"От 12 години се молим навън при крайни температури, на студа, в дъжда и снега и чакаме политиците - както на централно, така и на местно ниво - да изпълнят исканията ни," каза Рамичи за "Дойче Веле" 
						"Това накара групи извън ислямската общност да предприемат действия като протестите, които може да се радикализират, ако тяхното законно и справедливо искане не бъде взето под внимание," предупреди Хасани-Гаши. 
						В един такъв случай, след петъчната молитва на 24 юни, една по-радикална група незаконно постави колони за изграждането на джамията срещу катедралата, в центъра на вътрешния двор на университета, които по-късно бяха преместени от полицията. 
						Ислямската общност на Косово публикува изявление, с което се дистанцира от протестите на "Башкоху" и други групи, обявявайки вместо това, че работи с кмета за намиране на възможно място за строеж. 
						Ислямската общност призова за търпение по въпроса и обеща, че проблемът ще бъде решен чрез официалните канали. 
						Говорител на Община Прищина каза за SETimes, че общината "ще намери в сътрудничество с ислямската общност на Косово подходящо място за строежа на джамията". 
						Проблемът попадна неотдавна в центъра на вниманието на фона на безпокойството, че може да навреди на ориентацията на Косово към Запада. Хасани-Гаши обаче не е съгласен. 
						"Подобна инициатива няма да навреди на отношенията със САЩ или ЕС, както твърдят някои, защото премиерът Тачи, който се смята за най-проевропейския политик в Косово, обеща миналата година по време на изборите, че ще построи джамията." 
						Той казва, че би било "абсурдно" да се смята, че инициативата ще навреди на отношенията със САЩ, предвид водещата се кампания за построяване на джамия на "Кота нула" в Ню Йорк, където се издигаха кулите близнаци преди терористичните нападения от 11 септември. 
						Стивън Сюлейман Шуорц, лидер на американския Център за ислямски плурализъм, обвинява Рамичи във връзки с радикалните ислямисти след ареста му миналата година на кораб на флотилията начело с "Мави Мармара" близо до Газа. 
						"Фуад Рамичи е представител в Косово на Европейската мюсюлманска мрежа, фундаменталистка организация, оглавявана от родения в Египет и живеещ в Катар духовник Юсуф ал Карадауи и учения Тарик Рамадан," писа в своя рубрика Сюлейман Шуорц. 
						Политическите партии призоваха за намиране на решение на въпроса. 
						"Исканията за джамия не могат да се превръщат в протест с черни знамена в центъра на Прищина. Трябва да се отбележи, че това не е истинският облик на Косово," каза представителят на Алианса за бъдещето на Косово Бурим Рамадани по време на парламентарно заседание по-рано този месец.

Страните от ЕС обещаха близо 7000 войници за ЮНИФИЛ
					28/08/2006
					В петък страните, членки на ЕС, обещаха да осигурят над половината от военнослужещите, необходими за разширяване на мирооопазващите сили на ООН в Ливан. Това решение бе приветствано от ръководителя на ООН, както и от Израел и Ливан.
					(Ройтерс, Интърнешънъл Хералд Трибюн - 27/08/06; AФП, Гласът на Америка - 26/08/06; AП, AФП, БиБиСи, СиЕнЕн, EUobserver, Уеб сайт на финландското председателство на ЕС, Информационен център на ООН - 25/08/06)
 
					 
						
Генералният секретар на ООН Кофи Анан (в средата, заедно с ливанския външен министър Фаузи Салух) каза, че е получил обещания за осигуряване на над половината от силите на ЮНИФИЛ. "Европа осигурява гръбнака на силите," каза ръководителят на ООН в петък. [Гети Имиджис]
						ЕС обеща да осигури близо 7000 войници за разширените Временни сили на ООН в Ливан (ЮНИФИЛ) по време на среща на външните министри от блока в Брюксел в петък (25 август). 
						"Значителният цялостен принос на страните членки към ЮНИФИЛ показва, че ЕС изпълнява отговорностите си," заявиха министрите в своя декларация след приключване на срещата. Освен войниците, които са повече от половината от броя, необходим за одобреното от ООН подсилване на ЮНИФИЛ, страните от ЕС обещаха да предоставят "значителни морски и въздушни средства, както и командна, комуникационна и логистична поддръжка," а също и евентуална допълнителна помощ в бъдеще. 
						Създадени през 1978 г., в момента ЮНИФИЛ наброяват 2000 военнослужещи и са под командването на френския генерал-майор Ален Пелегрини. 
						Резолюция 1701 на Съвета за сигурност на ООН, приета на 11 август, разреши мисията да бъде разширена до 15000 военнослужещи. Действайки паралелно с войниците от ливанската армия, подсилените части ще имат за основна задача да държат бойците на "Хизбула" извън 30-километровата зона в Южен Ливан, но не и да разоръжат екстремистката групировка. 
						С обещанието си да участва с до 3000 войници Италия ще има най-големия контингент в рамките на разширените сили, които някои вече започнаха да наричат ЮНИФИЛ 2. Франция каза, че ще изпрати общо 1800 военнослужещи, които ще се присъединят към вече разположените в Ливан 200 нейни войници. Испания предложи да предостави до 1200 военнослужещи, а Финландия -- до 250. Полша и Белгия казаха, че първоначално ще участват съответно с 500 и 302 военнослужещи, но ще помислят за осигуряване на още части в бъдеще. Участието на Белгия в крайна сметка ще достигне близо 400 военнослужещи, съобщи &lt;i&gt;Интърнешънъл Хералд Трибюн&lt;/i&gt; в петък. 
						Сред приноса на други страни, членки на ЕС, са поне два военни кораба от Дания и фрегата, хеликоптер и специални части от Гърция. Португалия, според АФП, е готова да участва с все още неопределен брой войници, докато се очаква Германия да осигури няколко военни кораба за наблюдение и 1000 военнослужещи, главно моряци, но не и бойни части. 
						По време на срещата в Брюксел в петък генералният секретар на ООН Кофи Анан каза: "Днес получих обещания за осигуряване на над половината от силите. Ще имаме не само сухопътни части, но и военноморски и въздушни средства, а като цяло Европа осигурява гръбнака на силите." 
						Две седмици след прекратяването на военните действия между Израел и "Хизбула" ситуацията остава нестабилна. Ръководителят на ООН каза, че е много важно частите да бъдат разположени възможно най-скоро. "Ще организираме това в три фази," обясни Анан. "През първата фаза искаме да имаме около 3000 до 4000 войници много бързо -- през следващите няколко дни или до седмица. После ще преминем към втора и трета фаза, за да завършим разполагането на частите." 
						Обещанията на страните, членки на ЕС, бяха приветствани от Израел и Ливан. 
						След изпратените по-рано 50 военнослужещи група от още 170 френски войници, специалисти по обезвреждане на мини и възстановителни дейности, пристигна в петък в южното ливанско пристанище Накура. Франция ще продължи да ръководи разширените ЮНИФИЛ до края на февруари, когато Италия ще поеме командването.

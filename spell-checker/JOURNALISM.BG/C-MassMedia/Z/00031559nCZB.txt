Ключови туристически дестинации в ЮИЕ са засегнати от глобалната криза
					07/09/2009
					Глобалната икономическа криза се отрази негативно на туризма в Гърция и на други дестинации в региона тази година.
					(Различни източници -- 21/07/09 - 01/09/09)
 
					 
						
Приходите на туристическата индустрия на Хърватия възлязоха на 7,5 милиарда евро миналата година. [Гети Имиджис]
						Броят на чуждестранните туристи в Албания през първите седем месеца на годината се увеличи с повече от една трета в сравнение със същия период на миналата година, но туристическите индустрии на другите страни от Югоизточна Европа (ЮИЕ) бяха засегнати от глобалния спад в икономиката. 
						Почти 1,6 милиона туристи са посетили Албания между януари и юли тази година, което е увеличение от 36% в годишно изражение, съобщиха от Министерството на туризма на страната на 20 август. Почти 90% от тях посочват ваканцията като цел на пътуването си до балканската страна, съобщават от Министерството на туризма. Повечето от чуждестранните туристи са граждани на европейски страни, като значителен брой от тях са от Косово, Македония и Черна гора, показва статистиката. 
						Приходите от туризма за първите седем месеца възлязоха на 212 милиона евро. През 2008 г. приходите от туризма и пътуванията в Албания възлязоха на 358 милиона евро или 4,1 % от БВП. 
						По-късно през август от финансовото министерство съобщиха, че ще отделят 1,5 милиона евро в бюджета за следващата година за специален проект за стимулиране на по-нататъшното развитие на туризма в южната част на страната. Средствата ще бъдат определени за заеми с ниски лихви за семейства и компании, които проявяват интерес в сектора на туризма. 
						Последният индекс за конкурентоспособност на Световния икономически форум (СИФ) поставя Албания на 90-то място сред 133 страни в света след всички други страни от ЮИЕ, за които са дават данни в доклада, с изключение на Босна и Херцеговина (БиХ). . 
						Кипър, който е на 21-во място в световната листа е на най-висока позиция сред страните от ЮИЕ, сочи проучването на СИФ. 
						Положението на средиземноморския остров обаче , чиито приходи от туризма представляват 12% от БВП, изглежда мрачно според статистиката. Кипър регистрира спад от 10,9% в броя на туристите от януари до края на юли в сравнение със същия период на миналата година. Сега когато туристите като цяло харчат по-малко, приходите на Кипър от туризма за първите седем месеца на 2009 г. са спаднали с 15,5% в годишно изражение до 798 милиона евро в сравнение с почти 945 милиона евро през 2008 г. 
						Гърция, чиято икономика се свива за пръв път от 16 години насам, също е засегната от кризата. Като главна европейска туристическа дестинация, Гърция привлича средно 15 милиона туристи годишно. 
						
За разлика от тенденцията в региона броят на чуждестранните туристи, посетили Албания през първите седем месеца на 2009 г., се е увеличил. [Гети Имиджис]
						Туризмът осигурява почти една пета от БВП от над 240 милиарда евро на Гърция и почти 20% от работните места в страната. 
						"Секторът на туризма ще се повлияе от драматичния спад на икономическата дейност в ключови пазари за гръцкия туризъм като Германия, Италия и Обединеното кралство, като най-остро това ще се почувства през последните две тримесечия на годината", съобщи в доклада си от юни Националната банка на Гърция. 
						Две гръцки организации - Изследователският институт по туризма и Асоциацията на гръцките туристически предприятия - заявиха през август, че броят на туристите, пристигащи на летищата в страната, е намалял с 8,6% от януари насам в сравнение със същия период на миналата година. 
						Приходите на сектора за първата половина на годината спаднаха с 14,7% до малко повече от 3 милиарда евро, показа също статистиката. 
						В опит да подпомогнат туристическите си индустрии някои от страните в региона предлагат туристически пакети на добри цени, по-ниски такси за визи и по-ниски цени на хотели, за да привлекат повече туристи. 
						Някои страни като Хърватия започнаха промоционални кампании. 
						Предварителните резултати от този летен сезон в Хърватия, публикувани в края на август, показват, че туристическата индустрия на страната не е била толкова тежко засегната от глобалната криза, колкото се е очаквало. 
						Според анализ на Министерството на туризма, броят на чуждестранните туристи, посетили страната тази година, е намалял с 5% в сравнение с 2008 г., а броят на местните туристи е намалял с 11%, което е загуба от 500 милиона евро - много по-малко в сравнение с предвижданата загуба от 25%.. 
						През 2008 г, която бе рекорден сезон, туристическата индустрия на Хърватия спечели 7,5 милиарда евро. 
						
"Секторът на туризма ще почувства влиянието на драматическия спад на икономическа дейност в ключови пазари", съобщи Националната банка на Гърция. [Гети Имиджис]
						Цитират се добрите климатични условия в страната: "летният сезон може да продължи до края на октомври. По-добре е, отколкото очаквахме", заяви на конференция по туризма в Дубровник хърватския министър на туризма Дамир Байс. 
						България регистрира спад в броя на туристите от 12,7% в годишно изражение през юни. Макар че през юли положението леко се подобри, със спад от едва 5,8% много хотели в свръхзастроените черноморски курорти в балканската страна бяха полупразни. Агенция "София нюз" съобщи на 19 август, че 204 хотели в южното крайбрежие на страната са обявени за продажба. 
						Според официални представители на индустрията правителството трябва да обмисли начини за подпомагане на сектора. Някои предлагат да се въведат данъчни облекчения за българските туристи, които са избрали да прекарат ваканцията си в курорти в страната. 
						"Това е начин да се извади сивата икономика на светло", заяви миналия месец Донка Соколова, председател на българската Асоциация на туристическите агенции. 
						Въпреки глобалната икономическа криза Турция регистрира увеличене от 1,1% в годишно изражение на броя на чуждестранните туристи в страната през първите седем месеца на 2009 г. Германските туристи представляват 16,5% от всички 14,93 милиона чуждестранни граждани, посетили страната между 1 януари и 31 юли, следвани от руски, британски и български туристи. 
						След два месеца спад, броят на чуждестранните туристи в Турция се увеличи с 6,32% в годишно изражение през юли, съобщиха от Министерството на туризма. 
						Въпреки увеличението приходите на Турция от туризма спаднаха с 10% през първата половина на годината и се очаква да достигнат малко повече от 15 милиарда евро за 2009 г., което е спад от 15,5 милиарда евро постигнати миналата година. 
						
						Кореспондентката на SETimes Наташа Радич участва в изготвянето на материала

Според съобщения турската полиция е арестувала петима заподозрени в заговор за покушение срещу Ердоган
					09/03/2009
					 
						АНКАРА, Турция -- Полицията е задържала петима души, заподозрени в подготовката на атентат срещу премиера Реджеп Тайип Ердоган, предадоха медиите в понеделник (9 март). Обвиняемите заговорници планирали да убият Ердоган в южната провинция Адана, където той бе на предизборен митинг в събота. След церемонията по посрещането на летището местната полиция получила информация за заговора. Най-напред е била арестувана жена „с тесни връзки с военните и силите за сигурност”, съобщават медиите. След като я разпитала, полицията арестувала и другите четирима заподозрени. Управителят на Адана Илхан Атъш потвърди арестите, но не даде друга информация. Според медийни репортажи полицията разследва евентуална връзка със сенчестата секуларистка групировка „Ергенекон”.
						Други новини -- Иранската гранична полиция е стреляла по две момчета от Турция на турско-иранската граница, като убила едното и ранила другото, предадоха медиите в неделя. Представители на властите съобщиха, че двамата братя на възраст 13 и 12 години се опитали незаконно да прекосят границата с Иран в източната турска провинция Ван.
						Други новини -- В неделя четири деца на възраст между една и шест години са загинали, след като домът им се срутил в резултат на поройните дъждове в югоизточната провинция Диарбекир, съобщиха местните власти. Оцелели са родителите им и по-големият им брат. (Милиет, Заман, Анадолска информационна агенция, Ройтерс - 09/03/09; Хюриет, Информационна агенция Доган, АФП - 08/03/09)

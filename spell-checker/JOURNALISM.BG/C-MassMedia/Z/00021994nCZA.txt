Македонското правителство ще създаде агенция за управление на конфискуваната собственост
					22/03/2007
					Независимо че поправките в наказателния кодекс дават възможност за конфискация на незаконно придобити активи, прилагането на разпоредбите е възпрепятствано от липсата на отговорен държавен орган. Администрацията на Груевски се стреми да промени това.
					От Марина Стояновска за Southeast European Times от Скопие -- 20/03/07
 
					 
						
Правителството на премиера Никола Груевски обяви, че се опитва да засили борбата с корупцията. [Гети Имиджис]
						В рамките на усилията си за борба с престъпността и корупцията македонското правителство заяви, че създава специална агенция за управление на незаконната собственост, която е била конфиксувана. Средствата, придобити от изземването на имоти, по-късно могат да се инвестират в социални програми и в подкрепа на реформите в полицията и армията. 
						Правителството работи за определяне на точната правна рамка за мерките, които според него са предвидени в измененията на наказателния кодекс, приети през 2003 г. Поправките въвеждат конфискуването на собственост като одобрена стратегия за борба с корупцията и престъпността. Досега обаче тази мярка е била приложена само в един случай - в процеса срещу Ламбе Арнаудов, бивш управител на "Електростопанство на Македония". Няколко автомобила бяха конфискувани от "Блиф", компания, свързана със случая. 
						Според министерството на правосъдието правните разпоредби, позволяващи конфискуването на собственост, придобита чрез престъпления и корупция, не са могли да бъдат приложени досега поради липсата на орган, която да управлява тази собственост. Това е и причината за създаването на агенцията, обяви то. 
						Слагяна Тасева, бивш председател на македонската Комисия за борба с корупцията, казва: "Разпоредбите в Наказателния кодекс и други закони трябва да влязат в действие и да бъдат систематизирани. Става дума за мярката конфискация, а не за санкция. А това означава, че мярката може да бъде прилагана без съдебно решение." 
						Според Тасева сътрудничеството с институциите от други страни, отговарящи за конфискуването на имоти, придобити чрез организирана престъпност, също трябва да се уточни. 
						Бившият вътрешен министър и сегашен депутат Павле Траянов заяви, че в много страни има специални агенции за борба с организираната престъпност, а част от задълженията им са да разкриват незаконно придобита собственост. 
						"След като такава собственост бъде разкрита, тя се замразява до осигуряването чрез съдебен процес на доказателства дали собствеността е била придобита законно или не. Ако дадена собственост е придобита незаконно, тя бива конфискувана. Ако е придобита законно, тя се връща на собственика," казва Траянов.

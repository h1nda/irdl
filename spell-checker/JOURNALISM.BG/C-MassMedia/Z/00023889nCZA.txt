Православните християни в Румъния имат нов лидер 
					14/09/2007
					Румънската православна църква избра "модерен" шести патриарх. Гласуването се проведе на фона на множество слухове и обвинения след 40-дневния траур за патриарх Теоктист, който почина през юли.
					От Джелу Трандафир за Southeast European Times от Букурещ - 14/09/07
 
					 
						
Митрополит Даниел (в средата) бе избран за шести патриарх на Румънската православна църква. [Габриел Петреску]
						Митрополит Даниел бе избран за шести патриарх на Румънската православна църква в сряда (12 септември) с 95 гласа от общо 161 в Църковната избирателна колегия. Даниел бе избран да заеме мястото на Теоктист, който почина през юли. Изборите се проведоха след обичайния 40-дневен траур. 
						Даниел, който бе митрополит на Молдова и Буковина в Североизточна Румъния през последните 17 години, се смята от мнозина за "модернизатор". Основните съперници в изборите бяха Даниел и митрополита на Клуж, Вартоломей, който получи 65 гласа. Оседемдесет и петгодишният Вартоломей се смята за "учен традиционалист". 
						В седмиците преди изборите обаче се развихриха слухове и клюки. Митрополитът на Молдова бе обвинен от някои радикални монашески кръгове, че е масон, който подкрепя "икуменизма, най-голямата ерес на нашето време", и дори има план "да продаде източното православие на католиците". 
						Основните кандидати бяха залети с нови обвинения за сътрудничество с бившите комунисти и "Секуритате". Съветът за проучване на архивите на "Секуритате" все още не е публикувал резултатите от проучването на връзките на някои видни представители на духовенството с тайната полиция. 
						В първото си публично изявление след изборите Даниел обеща "да продължи традицията". "Един патриарх не може да променя насоките, определени от Синода," каза той. "Патриархът не работи сам, а със Синода, с монасите и монахините, с вярващите и с румънското общество като цяло." Даниел, който официално ще встъпи в длъжност на 30 септември, призова за "съветите, подкрепата и сътрудничеството на всички, които обичат църквата и страната". Той говори и за "богатото наследство", завещано от патриарх Теоктист, който почина на 92-годишна възраст на 30 юли. 
						Като митрополит 56-годишният Даниел се прочу със своя бизнесменски стил. Църквата му стана една от най-богатите сред митрополиите, макар Молдова да е един от най-бедните региони на Румъния. Даниел финансира голям брой публикации, издателски къщи и благотворителни дейности, като непрекъснато изтъква, че църквата трябва да участва в обществения живот. Той създаде и една от най-големите частни радиомрежи в Румъния, Християнско радио "Света троица", която се конкурира с комерсиалните радиостанции. 
						Даниел създаде добри отношения с католици и протестанти. Новият румънски патриарх е близък приятел на архиепископа на Виена, кардинал Кристоф Шонборн, приятелство, започнало през 80-те години, когато Даниел е бил преподавател в Икуменическия институт в Босе, Швейцария. 
						Миналата седмица той бе домакин на Третия европейски общоцърковен събор, на който присъстваха вселенският патриарх Вартоломей I от Константинопол, митрополит Кирил от Руската православна църква, кардинал Каспер и председателят на Европейската комисия Жозе Мануел Барозу. 
						В реч пред групата Даниел обеща да внесе "по-интензивно християнско присъствие" в Европа, след като Румъния, която има втората по-големина източноправославна църква в света след Русия, стана член на ЕС. Неговите възгледи бяха споделени и от Кирил, който подчерта необходимостта "да се врне душата в Европа", и от кардинал Каспер, който призова европейските християни "най-накрая да се пробудят". 
						На срещата Барозу говори за "мултиетническа, мултикултурна и мултирелигиозна Европа". ЕС се противопостави на призивите в Конституционния договор и в сегашния ревизиран Договор за реформи да бъдат споменати Бог и християнските корени на европейската цивилизация. 
						Заслужава да се отбележи, че Вартоломей не присъства на събора.

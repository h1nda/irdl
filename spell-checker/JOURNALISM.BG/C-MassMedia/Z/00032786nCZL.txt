Турция ще продължи кюрдската инициатива въпреки напрежението
					18/12/2009
					 
						АНКАРА, Турция -- Правителството ще удвои усилията си за прилагане на реформите, насочени към разширяване на правата на кюрдското малцинство, независимо от напрежението и насилието напоследък, каза в четвъртък (17 декември) вътрешният министър Бешир Аталай. "Ще продължим нашата инициатива решително," каза Аталай на пресконференция. "Мерките са свързани най-вече със създаването на независима комисия за предотвратяване на актове на дискриминация и насилие от страна на силите за сигурност," обясни той. Миналата седмица Конституционният съд реши да забрани единствената прокюрдска партия в парламента, Партията на демократичното общество, заради връзките й с терористичната Кюрдска работническа партия (ПКК). Решението разпали поредица от протести, някои от които бурни, в доминираната от кюрди югоизточна част на страната и в Истанбул. (AФП, Синхуа - 17/12/09)

Трима военнопрестъпници бяха осъдени в БиХ
					02/01/2007
					Миналият месец съдът за военни престъпления в БиХ обяви най-строгите присъди, издавани досега
					От Денис Дзидич за Southeast European Times в Сараево – 02/01/07 
 
					 
						
Недо Самарджич получи присъда от 24 години затвор. [Правителство на БиХ]
						Съдът на Босна и Херцеговина (БиХ) за военни престъпления произнесе присъди срещу трима обвиняеми миналия месец, които са най-строгите присъди, издавани досега. Недо Самарджич, Драган Дамянович и Никола Андрун получиха съответно по 24, 20 и 13 години затвор за престъпления, извършени по време на конфликта в БиХ. 
						На 13 декември Самарджич бе признат за виновен за това, че е арестувал няколко босненки, включително и две малолетни и ги е използвал като робини за секс. Той и други членове на босненско-сръбската армия са държали жертвите в плен в къща близо до Фока и са ги изнасилвали ежедневно. 
						Дамянович бе признат за виновен за участие в мащабни и системни нападания, извършвани от армията на Република Сръбска върху босненското население в община Вогошча. 
						През септември 1992 г. той нахлул в къщата на семейство, измъчвал и нанесъл побой над мъжа и жената и след това изнасилил жената. И двамата са свидетелствали на процеса. През януари 1993 г. Дамянович изрязал кръст на челото на арестувания Мийо Абаз, който също е дал показания, описвайки подробно мъчението. 
						Андрун, който е бил заместник-командир на лагера "Габела" в община Чаплина и член на Хърватския съвет за отбрана, бе осъден за изтезания, участие в изтезания и нечовешко поведение. Той бе признат за виновен в участие във физически и психически тормоз на арестуван в полицейското управление в Чаплина. Според защитата на Андрун, присъдите са били несправедливи. 
						"Наказанието е прекалено сурово, тъй като свидетелите на защитата - 27 души - и също някои от свидетелите на обвинението не успяха да установят, че Андрун е бил заместник-командир на лагера "Габела"", заяви адвокатът на защитата Хамдо Куленович. 
						Представители на "Жени, жертви на войната" обаче заявиха, че са доволни от присъдите.

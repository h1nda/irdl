Подеста каза, че Румъния е готова за присъединяване към ЕС 
					14/04/2006
					 
						БУКУРЕЩ, Румъния -- Председателят на съвместния парламентарен комитет ЕС-Румъния, Гуидо Подеста, каза в четвъртък (13 април), че Румъния е готова за присъединяване към ЕС. Той добави, че еврокомисарят по разширяването Оли Рен е дал възможно най-положителна оценка и че Румъния е много по-напреднала, отколкото мнозина от десетте страни членки, които се присъединиха към Съюза през 2004 г. Той направи този коментар след среща с румънския министър на евроинтеграцията Анка Боаджиу.
						Също в четвъртък "Медиафакс" съобщи, че Франция е започнала процедура по ратифициране на Договора за присъединяване на Румъния. Парламентарният докладчик за Румъния Жак Миар е представил доклад пред комисията по външни отношения, като е препоръчал договорът да бъде ратифициран. Миар посети Румъния в началото на март, за да направи оценка на напредъка на страната в процеса на присъединяване. Според него ратификацията ще стане факт в края на май или началото на юни. (Медиафакс, Найн О'Клок - 14/04/06; Ромпрес - 13/04/06)

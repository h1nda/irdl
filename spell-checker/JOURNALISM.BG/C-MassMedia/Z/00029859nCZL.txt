Служители на ЮФОР проведоха акция в гора край Сараево в опит да намерят информация за Младич
					07/04/2009
					 
						САРАЕВО, Босна и Херцеговина (БиХ) -- Рано сутринта във вторник (7 април) части на ЮФОР претърсиха гора при акция, имаща за цел откриването на повече информация за вероятното местонахождение на босненския сръбски военновременен командир Ратко Младич. Акцията в държавния горски район край Сараево бе проведена по искане на Трибунала на ООН за военни престъпления в Хага.
						Докладчикът за Сърбия на Европейския парламент Йелко Кацин заяви в понеделник, че арестуването на Младич е неотменимо условие за деблокиране на прилагането на Споразумението за стабилизация и асоцииране (ССА) между Сърбия и ЕС. В Белград Кацин се срещна с министъра на вътрешните работи Ивица Дачич и с министъра на труда и социалната политика Расим Ляич. Кацин подчерта, че ЕС няма да направи компромис по въпроса, въпреки изнесените по-рано сведения, в които се допускаше, че някои поддръжници на Сърбия в ЕС биха могли да убедят Холандия да се откаже от своите искания Младич да бъде арестуван, преди да започне процесът на ратифициране на ССА. Кацин добави, че предвид продължаващата икономическа криза, ССА - особено разделът за свободната търговия - вече е от много по-голямо значение. Ляич, който оглавява и Националния съвет за сътрудничество с Трибунала за военни престъпления в Хага, заяви, че правителството "полага максимални усилия" за намирането на Младич, както и на укриващия се Горан Хаджич. (АФП, РТС, РТРС, СРНА - 07/04/09; Б92, Танюг, Бета - 06/04/09)

ЮНМИК и сърбите не успяват да постигнат съгласие по сръбското участие в работните групи за стандартите за Косово
16/01/2004
 
БЕЛГРАД, Сърбия и Черна гора -- Ръководителят на ЮНМИК Хари Холкери и началникът на Координационния център за Косово Небойша Чович не стигнаха до споразумение в четвъртък (15 януари) относно участието на сърби в работните групи, подготвящи стандартите, които провинцията трябва да достигне, за да може да се говори за нейния статут. Чович обясни, че работата вече е започнала без сръбско участие. Той добави, че когато сръбската страна е правила предложения, много от тях са били отхвърляни от ЮНМИК. В ЮНМИК също така разискваха възможността за започване на разговори между Белград и Прищина - идея, която засега Чович отхвърля. (Би Би Си, Бета, Танюг - 15/01/04)

Разширяването на ЕС и Западните Балкани
		11/05/2004
		В момент, когато няколко страни от Югоизточна Европа кандидатстват за членство в ЕС, икономистът и бивш министър на финансите на Румъния Даниел Дъяну говори за задълженията, които ЕС и Западните Балкани трябва да изпълнят, за да постигнат своите цели.
		От Даниел Дъяну за Southeast European Times от Букурещ - 10/05/04
 
		 
			
Знамената на 25-те страни-членки на ЕС се развяват пред Европейския парламент в Стасбург. Десет нови страни се присъединиха към съюза на 1 май. [AФП]
			Важно обединение стана в историята на Европа на 1 май. Денят беляза първото източно разширяване на ЕС, който сега включва осем бивши комунистически страни. Значението на това събитие е огромно както политически, така и икономически. Чешката република, Естония, Унгария, Латвия, Литва, Полша, Словакия и Словения завършиха пътешествието си на преход и се присъединиха отново към основното течение на Европа. За ЕС разширяването представлява институционално съединяване на Запада и Изтока от ерата на Студената война.
			Надяваме се, че тази вълна на разширяване ще протече гладко и новият 25-членен ЕС ще може да се справи ефективно с нарастващата сложност на проблемите. Управлението на разширения ЕС е важно само по себе си като средство за засилване на конкурентноспособността на съюза, а така също с оглед приобщаването на други страни-кандидати. Последното е свързано с функционирането на зрялата демокрация, която означава отчетност и власт на гражданите.
			Разширяването е важно и в географски смисъл. Целият централноевропейски регион влезе в ЕС. Освен това, така наречените Източни Балкани -- България и Румъния -- са определени да се присъединят към ЕС през 2007 г. при условие, че реформите продължат с необходимото темпо. В същото време Хърватия изглежда, че се движи с бърза скорост, след като Европейската комисия (ЕК) заяви, че страната изпълнява политическите и икономическите условия, необходими за започване на присъединителните преговори. Това означава, че Хърватия може да храни надежди, че ще се включи към групата на България и Румъния при следващата вълна на разширяване.
			
Хърватският премиер Иво Санадер произнася реч в Съвета на Европа в Стасбург. Хърватия се стреми да стане член на ЕС в началото на 2007 г. - дата, когато Румъния и България също се надяват да се присъединят. [AФП]
			Напредъкът на Хърватия в диалога с Брюксел е образец за Западните Балкани като цяло. ЕС дава сигнал, че вратите са отворени и това е много добра новина. Междувременно признаците на икономически прогрес подобриха перспективите на региона. Инфлацията се държи под контрол в региона, а освен това през последните няколко години бе извършено икономическо възстановяване.
			Има обаче и лоша новина. Въпреки че бяха постигнати известни вътрешнорегионална стабилност и икономически напредък, цялостното състояние на Западните Балкани остава сложно. Предстои да бъде изяснена политическата география; окончателният статут на Косово е изключително спорен въпрос. Босна и Херцеговина (БиХ) е все още обременена от неизяснени проблеми, свързани с нейната жизнеспособност като политическа единица, и тя е много лабилна икономически поради извънредно силната й зависимост от помощта отвън. Голяма част от региона продължава да страда от голяма безработица и "изтичане на мозъци". Престъпността е висока, а корупцията има огромни размери. Спестяванията и инвестициите са ниски, а възстановяването на инфраструктурата протича бавно.
			Изводът е, че ЕС трябва да се ангажира повече с "тренирането" и подпомагането на страните от Западните Балкани в усилията им да постигнат приличен икономически растеж и да подобрят своите институции. В интерес на истината трябва да се каже, че ЕС вече има многостранно присъствие в региона, в това число и роля по поддържане на мира. Босна и Херцеговина (БиХ) представлява опитно поле за изпробване способността на ЕС да действа силово и ефективно в ситуации на нужда. Има обаче уроци, които трябва да се научат, за да бъдат постигнати по-добри резултати.
			Един от тези уроци е, че забележимото и силно присъствие на ЕС е жизнено важно за стабилността на региона и неговото икономическо развитие. Друг урок е, че подходът на ЕС към Западните Балкани не трябва да се основава на идеята за игрално поле на икономическо равнище. Често цитираното различие между "справедлива" и "свободна" търговия е приложимо тук. Страните от Западните Балкани се нуждаят от силни институции, които ще осигурят ефективно управление на частния и държавния сектори. Усилията на самите страни ще играят важна роля в това отношение. Въпреки, че на практика има нужда от повече.
			Регионът се нуждае от помощта на ЕС, която ще му позволи да се измъкне от капана на високата безработица, социалното разделение и нарастващата престъпност. За да може развитието да пусне корени, е необходимо добре обмислената финансова помощ да бъде съпроводена от съответни търговски споразумения (за преференции), регионални инфраструктурни проекти (пътища, мостове, електроцентрали и летища), както и мерки за стимулиране на преките чуждестранни инвестиции. Също така е нужно силно сътрудничество - както вътрешнорегионално, така и с институциите на ЕС - за борба с престъпността. Несъмнено икономическото развитие на Западните Балкани ще укрепи борбата срещу тероризма.
			Дневният ред на Европа е многопланов и все повече включва политическата и икономическата динамика в Западните Балкани. Следователно, първата вълна на източното разширяване на ЕС е също и напомняне за това колко много още остава да се направи на европейския континент.

Бусек се съмнява, че Хърватия ще може да изпълни изискването за сътрудничество с МТВПБЮ до крайния срок през март
					27/02/2005
					 
						ЗАГРЕБ, Хърватия -- Специалният координатор на пакта за стабилност в Югоизточна Европа Ерхард Бусек изрази съмнение пред австрийските медии в събота (26 февруари), че Хърватия ще може да изпълни изискването за пълно сътрудничество с трибунала на ООН за военните престъпления до 17 март - датата, определена за започване на присъединителните преговори с ЕС. Брюксел многократно е предупреждавал, че неизпълнението на изискването може да застраши започването на преговорите. Главното препятствие е провалът на Загреб да залови и екстрадира генерала от запаса Анте Готовина, който е един от най-издирваните от трибунала обвиняеми.
						Междувременно медиите в Загреб цитираха хърватския министър на външните работи и интеграцията Колинда Грабар-Китарович, която е казала, че перспективите за започване на преговорите са се влошили. Тя и премиерът Иво Санадер са информирали парламентарните лидери, че правителството е предприело действия за откриване на Готовина, но са предупредили да не се храни прекален оптимизъм относно започването на преговорите. (ХРТ, Хина - 26/02/05)

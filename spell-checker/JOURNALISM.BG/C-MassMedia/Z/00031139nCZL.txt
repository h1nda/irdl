Партньорите от румънската коалиция имат несъгласия относно съкращенията
					03/08/2009
					 
						БУКУРЕЩ, Румъния -- Социалдемократическата партия (СДП) подкрепя 20-процентно намаление на заплатите на държавните служители, а партньорът й в управлението, Либералдемократическата партия (ЛДП), продължава да подкрепя идеята за съкращения в публичния сектор, каза в неделя (2 август) министърът на малките и средните предприятия Константин Нита. Той добави, че СДП ще продължи да подкрепя премахването на въведения през май еднократен корпоративен данък, настоявайки, че вместо това приходът може да бъде набавен чрез повишаване на данъците върху минералната вода и други природни ресурси. Президентът Траян Бъсеску иска една пета от държавните служители да бъдат съкратени.
						Премиерът Емил Бок междувременно казва, че ще разговаря с всеки министър от кабинета за съкращения на персонала в правителствените агенции. Досега само министрите на образованието и земеделието са обявили съкращения. (Найн о'клок - 03/08/09; Стандарт, Мондонюз, Медиафакс - 02/08/09)

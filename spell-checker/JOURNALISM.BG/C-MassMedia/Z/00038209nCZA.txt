Николич започна гладна стачка, докато протестиращите укоряват сръбското правителство
					18/04/2011
					Лидерът на Сръбската прогресивна партия прибягна до крайни мерки, за да предизвика предсрочни избори.
					От Бояна Милованович за Southeast European Times от Белград – 18/04/11
 
					 
						
Томислав Николич заяви, че няма да приема храна и вода, докато президентът не насрочи предсрочни избори. [Никола Барбутов/SETimes]
						Обръщайки се към участниците в голям митинг в Белград в събота (16 април), опозиционният лидер Томислав Николич обяви, че започва гладна стачка с искане в Сърбия да се проведат предсрочни избори. 
						Сега той се намира в частна болница в Белград, след като беше преместен там на втория ден от започването на гладната стачка. 
						Николич, лидер на Сръбската прогресивна партия, заяви, че ще отказва да приема храна и течности. „Няма да погълна и капка вода, докато не получа дата за избори от [президента] Борис Тадич”, каза той пред привърженици на митинг в събота. 
						Тадич „отхвърли всички предложения за дата на предсрочни избори”, заяви Николич. „Правя му последно предложение – Борис, свикай избори, когато нещо се случи с мен.” 
						Според организаторите в проявата са участвали около 120 000 души от цяла Сърбия, докато полицията и медиите твърдят, че техният брой е бил по-скоро 50 000. Независимо каква е истината, те пристигнаха в Белград с едно искане: в Сърбия да бъдат проведени предсрочни избори. В момента общите избори са насрочени за май 2012 г. 
						Безработицата в някои части на Сърбия достига 70 % и Николич и неговата партия се възползват от общественото недоволство от състоянието на икономиката. 
						„Домакинството ни е от шест души и всички загубихме работните си места при сегашния режим. Нека президентът Тадич види как живее шестчленно семейство, в което никой не печели никакви пари, докато при управлението на Слободан Милошевич всички живеехме и работехме добре”, каза за SETimes 50-годишната Драгана Николич от Топола. 
						Тадич, който посети Николич в болницата, заяви, че ще вземе решение за предсрочните избори веднага след като страната получи статут на държава, кандидатка за членство в ЕС. Той посочи, че е поискал от лидера на Прогресивната партия да прекрати гладната и жадна стачка, защото по този начин „се създава прецедент в общественото поведение, който ще ни отклони от правия път”. 
						„Ако бъде създаден такъв прецедент, ще се окажем в нерешима ситуация”, заяви Тадич, като добави, че Сърбия не може да бъде общество, което „живее в условия на изнудване”. 
						Николич обаче настоява, че е решен да продължи напред. „Това е моето решение и православният и християнски начин за борба за по-добър живот в Сърбия”, каза той. 
						„Сърбия заслужава жертви”, обяви ветеранът политик. 
						Въпреки че Николич отказва всякакво лечение, здравният министър Зоран Станкович посочи, че в някои случаи лекарят е длъжен да лекува пациента против неговата воля. 
						Това, обясни министърът, е необходимо в два случая, когато животът на пациента се намира в опасност или когато пациентът не е в състояние да разсъждава нормално.

Македонски министър подаде оставка след опит да забрани театрална постановка
					09/04/2007
					Усилията на министъра на културата Илириан Бекири да спре театрална постановка, предизвикаха обществено възмущение и доведоха до оставката му.
					От Зоран Николовски за Southeast European Times в Скопие – 09/04/07
 
					 
						
Бившият министър на културата на Македония Илириан Бекири. [Tомислав Георгиев]
						След възмущението, което предизвика решението му да забрани театрална постановка, македонският министър на културата подаде оставка. Опитът му да забрани постановката предизвика протестите на актьори, медии и политически фигури, включително и на премиера Никола Груевски, който заяви, че подкрепя постановката. Той отрече всякакво участие в усилията да се упражни цензура. 
						Само два дни преди премиерата на 31 март на "Тито, някои диаграми на копнежа", министър Илириан Бекири изпрати писмо до режисьори и продуценти, предупреждавайки ги, че репетициите и подготовката трябва да спрат, и че всякакви по-нататъшни дейности ще бъдат санкционирани. 
						Аргументирайки забраната, Бекири заяви, че пиесата е произведение на "поддръжниците на комунизма в упадък". Той заяви, че е "последователен представител на демократическите ценности и безмилостно отхвърля комунистическите ценности". 
						Въпреки това премиерът Груевски впоследствие прие оставката на Бекири. Според премиера Бекири му е обяснил възгледите си и причините да издаде забраната, както и че не е променил позицията си. 
						"Нашето правителство не извършва цензура", заяви Груевски и добави, че докато той е премиер, нито една постановка няма да бъде забранена. 
						Това не убеди опозиционния Социалдемократически съюз на Македония (СДСМ), чийто лидер Радмила Шекеринска твърди, че самият Груевски е наредил забраната. 
						"Не вярвам, че един министър може да предприеме на своя глава подобен ход и да забрани постановка", заяви тя. 
						Спонсорираната от ЕС коопродукция "Тито" сега е предвидена за турне в Европа. Пиесата, в основата на която е текст на хърватския режисьор Слободан Снайдер, е поставена от македонците Мартин Кочовски, Деян Дамяновски и Деян Пройковски в сътрудничество с хърватския режисьор Бранко Брезовец. 
						Според сценариста Горан Стефановски, това е "сложна, полифонична театрална и мозаечна енциклопедия от образи, тъжна и смешна трагикомедия, която продължава два часа и половина и в която изпълнителите пеят и танцуват и стоят на главите си". На премиерата в Биталя публиката реагира с десетминутни овации. 
						"Важно е изкуството да спечели", заяви един от режисьорите, Дамяновски, "въпреки разговорите за всичко друго, но не и за театър през последните два дни." 
						Предложеният за нов министър на културата Арифхикмет Джемаили е член на Демократическата партия на албанците (ДПА).

Дипломатически дневник: Ирландия ще подкрепи кандидатурата на Македония за ЕС
					24/11/2009
					Премиерът на Македония посети Дъблин. Още в дипломатическите новини: хърватският президент Стипе Месич бе на прощално посещение в БиХ; ръководителят на ФБР Робърт Мюлър се срещна с турски официални лица в Анкара.
					 
						
Македонският премиер Никола Груевски бе в Ирландия в четвъртък (19 ноември). [EС]
						Ирландия подкрепя кандидатурата на Македония за членство в ЕС и ще гласува за започване на присъединителни преговори със страната по време на срещата на върха през декември, каза в четвъртък (19 ноември) македонският премиер Никола Груевски след разговори с ирландския си колега Брайън Коуен и ирландският президент Мери Макалийз в Дъблин. По време на срещата Груевски отбеляза реформите, които Македония е осъществила и които са довели до положителния доклад на Европейската комисия и препоръката за започване на преговорите за членство в ЕС. 
						*** 
						
						Сръбският президент Борис Тадич и македонският му колега Георге Иванов обсъждаха в четвъртък (19 ноември) начините за укрепване на двустранните отношения и ситуацията в региона. Иванов, заедно с други официални лица, присъства на погребението на главата на Сръбската православна църква патриарх Павле. 
						*** 
						
						Хърватският президент Стипе Месич пристигна в четвъртък (19 ноември) в Сараево на последното си посещение в страната като държавен глава. Неговият мандат изтича през февруари. След разговори с председателя на председателството на Босна и Херцеговина (БиХ) Желко Комшич и с члена на председателството Харис Силайджич Месич отново подчерта подкрепата на страната си за интеграцията на БиХ в евро-атлантическите и европейските структури. Той се срещна и с върховния представител Валентин Инцко. 
						*** 
						
						Сръбският външен министър Вук Йеремич и гръцкият заместник-министър на външните работи Димитрис Друцас обсъдиха в сряда (18 ноември) т.нар. "Дневен ред 2014" - инициатива на Атина за постигане на членство на западнобалканските страни в ЕС до 2014 г. Той подчерта, че ЕС е най-успешният мирен модел и би трябвало да допринесе за мира и стабилността на Балканите. Йеремич каза, че Сърбия е изпълнила всички условия да продължи своя път на евроинтеграция. 
						*** 
						
						Сръбският вътрешен министър Ивица Дачич и френски официални лица подписаха в сряда (18 ноември) в Париж споразумения за сътрудничество и реадмисия. Дачич каза, че споразумението за полицейско сътрудничество има стратегическо значение за Сърбия. Френският му колега Брис Ортфьо му даде висока оценка като доказателство за приятелските отношения между двете страни в момент, когато Сърбия се приближава към ЕС. 
						*** 
						Директорът на ФБР Робърт Мюлър се срещна с турски официални представители в сряда (18 ноември) в Анкара, за да обсъди антитерористичното сътрудничество и други въпроси от сферата на правоприлагането. Местните медии предадоха, че разговорите са засегнали и евентуалното използване на Турция като транзитен маршрут за американските сили, които ще бъдат изтеглени от Ирак. По време на посещението си Мюлър проведе срещи с вицепремиера Джемил Чичек, министъра на правосъдието Садула Ергин и началника на полицията Огуз Каган Кьоксал. 
						*** 
						Великобритания призова в понеделник (23 ноември) Турция да изпълни обещанието си към ЕС за отваряне на пристанищата и летищата си за кипърски кораби и самолети, подчертавайки, че това би било важна стъпка към евроинтеграцията на Анкара. "Призовавам турското правителство да изпълни ангажиментите си. Искаме да видим повече дела, отколкото думи," каза по време на посещение в Никозия британският държавен министър за Европа Крис Брайънт. 
						 *** 
						Френският министър на отбраната Ерве Морен предложи в понеделник (23 ноември) неговата страна и Гърция да подпишат споразумение за отбрана и сигурност. Морен бе в Атина на първото си посещение, откакто социалистическата партия ПАСОК пое управлението на страната през октомври. Двете държави са в преговори от началото на годината за закупуването от страна на Гърция на шест многоцелеви европейски фрегати и 15 хеликоптера "Супер Пума". 
						*** 
						
						Македонският премиер Никола Груевски и гръцкият му колега Георгиос Папандреу ще се срещнат в петък (27 ноември) на регионална среща на върха по защитата и жизнеспособното развитие на района на националния парк Преспа. Според съобщенията по време на дискусии извън дневния ред на срещата двамата лидери ще разговарят по спора за името между двете страни. Македония се надява да получи дата за започване на присъединителните си преговори с ЕС през декември, но е изправена пред възможността за гръцко вето. 
						
						(Различни източници -- 17/11/09-24/11/09)

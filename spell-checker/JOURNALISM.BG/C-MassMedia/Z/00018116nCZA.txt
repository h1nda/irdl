Страните от ЮИЕ и ЕС ще ратифицират енергиен договор 
					03/04/2006
					Министрите на търговията и енергетиката от Югоизточна Европа заявиха в събота в Солун, че страните им ще ратифицират договор, подписан с ЕС през октомври, като с това ще се създаде правната рамка за тяхната интеграция в единния енергиен пазар на Съюза. 
					(ДTT-НЕТ, Атинска новинарска агенция, Търкиш Прес, Агенция София Нюз, Медиапул - 02/04/06; AП, Атинска новинарска агенция - 01/04/06)
 
					 
						
Вашингтон иска да подкрепи развитието на енергийния сектор в Югоизточна Европа, каза заместник помощник държавният секретар на САЩ Матю Брайза. [Архив] 
						Министри на търговията и енергетиката от ЕС и седем страни от Югоизточна Европа (ЮИЕ) се споразумяха в събота (1 април) в Солун да ратифицират договор, който поставя основите за разширяване на единния европейски енергиен пазар към югоизточната част на континента. 
						Договорът за енергийна общност, първото многостранно споразумение на ЕС, което ще включи всички страни от ЮИЕ, бе подписан в Атина на 25 октомври 2005 г. Като се позова на "леки различия" с Европейската комисия, Турция остана единствена страна в региона, която не подписа споразумението. 
						След срещата в събота представителите на Албания, България, Хърватия, Македония, Босна и Херцеговина, Румъния, Сърбия и Черна гора и ЮНМИК от името на Косово излязоха с обща декларация, с която се задължават да потвърдят и ратифицират договора. Представителите на Турция, ръководени от генералния консул на Анкара в Солун, Сечкин Четинели, участваха в срещата, но не подписаха комюникето. 
						Министрите от ЮИЕ обещаха също да задълбочават регионалното сътрудничество с цел подобряване на енергийната ефективност и постигане на икономии на енергия, съобщи холандската независима новинарска агенция ДTT-НЕТ в новини за Балканите. 
						"Турската делегация беше с нас днес, но се оттегли след процедурната част на срещата въпреки молбата ми да останат," е казал в събота гръцкият министър на развитието Димитрис Сиуфас, цитиран от AП. 
						"Надяваме се, че Турция ще се присъедини към нас, тъй като договорът е вече във фазата на ратификация," добави хърватският заместник-министър на енергетиката Желко Томшич. 
						Според споразумението страните от ЮИЕ трябва да приемат правилата за единен енергиен пазар на ЕС и да завършат либерализацията на пазарите си на газ и електричество до 2008 г. за фирмите и до 2015 г. за потребителите. 
						При подписването на споразумението от името на председателството на ЕС през октомври британският министър на търговията и промишлеността Алън Джонсън каза, че очаква то да "бъде важен катализатор за по-нататъшното междуправителствено сътрудничество" и за създаване на стабилна среда за инвестиции в инфраструктурата. 
						Всички страни, подписали договора, включително ЕС, трябва да го ратифицират, за да може той да влезе в сила. Досега тази процедура са изпълнили ЮНМИК и България, която трябва да се присъедини към ЕС на 1 януари 2007 г. заедно с Румъния. Гърция е единствената страна от ЮИЕ, която вече е член на ЕС. 
						"В интерес на всички нас е Енергийната общност да започне да действа възможно най-скоро," каза Сиуфас на срещата, като призова другите страни в региона да ускорят вътрешните си процедури, за да може договорът да "бъде ратифициран незабавно от всички". 
						Според Сиуфас енергийните инвестиции в страните от ЮИЕ през следващите години ще достигнат над 21 млрд. евро. "Регионалните проекти в транспорта на нефт и природен газ не се конкурират, а взаимно се допълват," отбеляза гръцкият министър. 
						Австрия, която в момента държи ротационното председателствона ЕС, Съединените щати, Русия и Молдова също бяха представени на срещата. 
						В изказване на срещата в Солун заместник помощник държавният секретар на САЩ Матю Брайза изрази подкрепата на Вашингтон за развитието на енергийния сектор в страните от ЮИЕ като цяло и най-вече за нефтопровода Бургас-Александруполис, който ще свърже българското черноморско пристанище с гръцкото пристанище в североизточно Егейско море. 
						Гръцката агенция АНА-МПА цитира американския дипломат, който е казал, че проектът изглежда рентабилен и е предизивкал широк интерес сред компаниите. "Затова се надяваме, че той ще има успех и ще се радваме да го подкрепим," е казал Брайза пред агенцията.

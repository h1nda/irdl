Шарович подава оставка заради незаконна търговия на оръжие с Ирак
03/04/2003
Скандалът с износа на оръжие за Ирак от фирма в Република Сръбска се изостри след разкритието за шпионаж, извършван от военното разузнаване на босненско-сръбската административна общност. В сряда председателят на президентството на БиХ и бивш президент на РС Мирко Шарович подаде оставка.
(Таймс онлайн, Гардиън - 03/04/03; АП, АФП, БиБиСи, Ройтерс, СиЕнЕн, Службата на върховния представител, Министерство на външните работи и въпросите на Британската общност - 02/04/03)
 
 
Мирко Шарович, сръбският председател на тристранното президентство на Босна и Херцеговина (БиХ), подаде оставка в сряда (2 април), след като бе замесен в скандалите с незаконните продажби на оръжие за Ирак и шпионска афера.
"Предвид огромния натиск, реших сам да подам оставката си, тъй като не желая разрушителните последици от тази афера да продължават", заяви Шарович. 46-годишният Шарович е член на Сръбската демократическа партия (СДС), основана от Радован Караджич. Той бе избран в президентството на БиХ на изборите миналия октомври и първи пое осеммесечното ротационно председателство.
Доклад на международните следователи установи, че Шарович е политически отговорен за износа на части и ремонтно оборудване за иракските изтребители, извършван от държавната военна фирма Орао, намираща се в Биелина, Република Сръбска (РС). С този експорт, започнал през 1997 г., е било нарушено ембаргото на ООН срещу Ирак. Доказателствата за незаконната търговия бяха намерени от СФОР по време на обиск на офисите на фирмата миналия септември. Шарович е бил президент на РС от декември 2000 г. до ноември 2002 г. и по същото време е бил и председател на Висшия военен съвет на РС.
През март при друга акция на СФОР бяха намерени доказателства, че военното разузнаване на РС е шпионирало НАТО и други международни организации, съседни страни, институции в БиХ и висши държавни служители. Шпионажът, който нарушава Дейтънските мирни споразумения от 1995 г., е продължил няколко години, включително периода, в който Шарович е бил президент на РС.
"Няма да е преувеличено да се каже, че тези действия са могли да застрашат стабилността на страната", заяви Пади Ашдаун, върховен представител на международната общност в БиХ. "Сега, когато в Ирак избухна войната, в която вероятно се използва оръжие от тази страна, не бих и могъл да преувелича сериозността на този въпрос".
"И в двата случая, според конституцията на Република Сръбска, г-н Шарович e най-високопоставеният държавен служител, носещ политическата отговорност за тези афери", добави той. Ашдаун потвърди, че е бил готов да уволни Шарович, в случай, че той не си подаде сам оставката.
Във връзка с този случай, Ашдаун издаде в сряда поредица от решения, целящи засилването на командването и контрола на въоръжените сили на БиХ на държавно ниво. Мерките включват разпускане на Висшия военен съвет на РС и премахване на всички клаузи за "държавност, независимост и суверенитет" в конституцията на РС, привеждайки я в съответствие с конституцията на БиХ. Работна група на ОССЕ ще подготви указания за сливането на командването на двете армии. РС и Мюсюлманско-хърватската федерация трябва да предложат до края на този месец мерки за поставянето на военните си промишлености под граждански контрол.
Очаква се сръбските парламентаристи в законодателния орган на БиХ да изберат заместник на Шарович. СДС вече заяви, че ще номинира Борислав Паравац.

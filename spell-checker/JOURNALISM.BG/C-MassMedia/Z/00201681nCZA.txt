Нова американска стратегия е насочена срещу глобалната организирана престъпност
					26/07/2011
					Транснационалната организирана престъпност е заплаха за международната сигурност и световната икономика, заяви администрацията на САЩ.
					(Белия дом, АП, АФП, ДПА, Си Ен Ен, Гласът на Америка, РСЕ/РЛ, Форбс, Ню Йорк Таймс, Уошингтън Поуст, Пресслужба на американските въоръжени сили - 25/07/11)
 
					 
						
"Тази стратегия е организирана около един обединяващ принцип: да се изградят, балансират и интегрират инструментите на американската държавна власт за борба с транснационалната организирана престъпност", заяви американският президент Барак Обама в понеделник (25 юли). [Ройтерс]
						Новият план за борба с транснационалната организирана престъпност, представен в петък (25 юли), предвижда поредица от мерки, позволяващи на властите да се справят по-ефективно с големите престъпни мрежи, които представляват заплаха за американската сигурност и за икономиката. 
						Според документа "транснационалната организирана престъпност (ТОП) представлява значителна и нарастваща заплаха за националната и международната сигурност, с ужасни последици за обществената безопасност, общественото здраве, демократичните институции и икономическата стабилност по света". 
						Престъпните организации се разширяват и стават все по-усъвършенствани, заявиха американските власти. Те не признават граници и се занимават с широка гама от незаконни, носещи приходи дейности. 
						Стратегията определя 56 приоритетни действия, имащи за цел да намалят икономическата мощ на големите транснационални престъпни групировки и да защитават финансовата система от тях. Отбелязвайки, че ТОП е глобален проблем, който се проявява в различни части на света по различни начини, стратегията посочва седем приоритетни региона, включително Балканите, и призовава за близко сътрудничество с други държави. 
						"Балканите, традиционен канал за контрабанда между Изтока и Запада, са станали идеалната среда за развиването и разширяването на ТОП", се казва в документа, публикуван в понеделник. "Слабите институции в Албания, Косово и Босна и Херцеговина позволиха на базирани на Балканите групировки от ТОП да поемат контрола на основните пътища за трафик на наркотици хора и западноевропейските пазари." 
						Освен че е източник на синтетична дрога, регионът сега служи за входна точка на кокаина от Латинска Америка и е транзитна зона за вещества, използвани за производството на хероин, идващи от Кавказ и Афганистан. 
						"Недостатъчният граничен контрол и лесното придобиване на паспорти позволява пътуването на престъпници и терористи към Западна Европа", отбелязва още документът. "Сътрудничеството между САЩ и ЕС, както и двустранното сътрудничество със страните в региона..., ще бъдат ключът към елиминирането на средата, поддържаща ТОП." 
						"Транснационалните криминални мрежи сключват партньорства с корумпирани субекти от националните правителства - включително служители от разузнаването и сигурността - и използват правомощията и влиянието на тези субекти да подпомагат криминалните си дейности", заяви в понеделник Джон Бренан, специален съветник на президента Барак Обама по борбата с тероризма и вътрешната сигурност. 
						"Транснационалната престъпност е заплаха за световната икономика. Усъвършенстването и бизнес уменията на тези престъпници им позволява да влязат на пазарите и да подкопават основите на законната конкуренция и пазарната почтеност, което може да увреди или деформира финансовите системи и законната конкурентоспособност", добави той. 
						Новата стратегия беше обявена ден след като Обама подписа изпълнителна заповед, налагаща санкции на четири големи престъпни групировки от различни части на света. 
						Четирите престъпни мрежи, изброени в документа, включват "Братския кръг", многоетническа престъпна групировка, базирана главно в страни от бившия Съветски съюз, и намората от Неапол, Южна Италия, за която се твърди, че печели повече от 17 млрд. евро годишно от незаконни дейности. 
						Другите две са японската якудза, която има повече от 80 000 членове към 2008 г., и "Лос Зетас", изключително жестока транснационална престъпна мрежа, базирана главно в Мексико, с членове от много други държави, включително САЩ.

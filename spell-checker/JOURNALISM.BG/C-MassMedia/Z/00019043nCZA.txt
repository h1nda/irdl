Международната общност предприема стъпки за закриване на Службата на върховния представител в БиХ
					26/06/2006
					Двудневно заседание на Управителния съвет на Съвета за прилагане на мира завърши с решение за закриване на Службата на върховния представител в Босна и Херцеговина до средата на следващата година.
					(Файненшъл Таймс - 26/06/06; ФЕНА - 25/06/06; Ройтерс, ДПА, БиБиСи, Гласът на Америка, AKИ, СВП - 23/06/06)
 
					 
						
Върховният представител Кристиан Шварц-Шилинг. [СВП]
						Босна и Херцеговина (БиХ) е постигнала достатъчно напредък и Службата на върховния представител (СВП) може да се закрие на 30 юни 2007 г., каза в петък (23 юни) върховният международен представител в страната. 
						Характерът на участието на международната общност "трябва да се промени при прехода на страната от прилагане на мира към евроатлантическа интеграция," каза върховният представител Кристиан Шварц-Шилинг. 
						През февруари се очаква потвърждение на датата за закриване на СВП, след като бъде направен окончателен преглед на положението в страната и региона, но подготовката за прекратяване на мисията с мандат на ООН трябва да започне веднага. 
						СВП бе създадена преди около 11 години като главна агенция за прилагане на цивилните аспекти на Дейтънското мирно споразумение (ДМС), което сложи край на конфликта в БиХ от 1992-1995 г. 
						Решението за предстоящото й закриване бе обявено след двудневно заседание на Управителния съвет на Съвета за прилагане на мира (СПМ), орган, който включва представители на над 50 страни и международни организации и наблюдава мирния процес в БиХ. Това решение е "в интерес на всички, за да може БиХ да поеме пълна отговорност за собствените си дела," посочи СПМ в своя декларация от петък. 
						След закриването на СВП Шварц-Шилинг, който пое поста през февруари като пети и вероятно последен международен администратор в БиХ, ще продължи да работи като специален представител на ЕС в страната. Все още не е ясно дали той ще запази сегашните си широки правомощия, включително правото да уволнява държавни служители и да налага закони. 
						В интервю, публикувано в "Дневни Аваз" в неделя, един от предшествениците на Шварц-Шилинг на този пост каза, че следващата служба на специалния представител на ЕС трябва да запази някои правомощия с цел да се гарантират конституционният и политическият ред. 
						"БиХ все още е крехка държава," каза Волфганг Петрич, като добави, че БиХ все още е разделена по етническите си граници. Ще е необходимо да се смени поне още едно поколение политици, преди тази ситуация да се промени, каза той. 
						Декларацията на СПМ от петък предупреждава, че международната общност "няма да толерира никакви опити за подкопаване на Дейтънското мирно споразумение -- преди или след 30 юни 2007 г." В нея се посочва още, че БиХ е "призната суверенна държава, чиято териториална цялост е гарантирана" от споразумението от 1995 г. 
						Като изрази подкрепата си за стремежите на страната да завърши преговорите по Споразумението за стабилизация и асоцииране с ЕС до края на 2006 г., Съветът призова също за изпълнение на изискванията за успешно приключване на преговорите, включително пълно сътрудничество с Трибунала на ООН за военни престъпления в Хага.

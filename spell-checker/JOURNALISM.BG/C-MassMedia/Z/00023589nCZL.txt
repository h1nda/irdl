Опитът за отвличане на турски самолет приключи без жертви
					19/08/2007
					 
						АНКАРА, Турция -- Двама мъже отвлякоха самолет, изпълняващ полет от Северен Кипър до Истанбул, но се предадоха след като пилотите приземиха самолета в Анталия за зареждане с гориво в събота (18 август). Според служители на реда, един от мъжете се опитал да влезе в кабината на пилотите, заявявайки, че е член на Ал Кайда и има в себе си бомба. Похитителите искали да отклонят самолета към Техеран, но пилотите го приземили в Анталия, тъй като нямали достатъчно гориво. 
						Щом самолетът докоснал пистата, 136-те пътници и пилотите се втурнали навън през аварийните изходи. Двамата похитители успели да задържат четирима пътници и двама от екипажа, докато преговаряли с властите. Полицията идентифицира похитителите като Мехмет Ресат Озлу, турски гражданин и Момен Абдул Азиз Талик, палестинец със сирийски паспорт. (Ройтерс, AП, AФП, Агенция Анадолу, Хурийет, ДПА, Дойче Веле - 18/08/07)

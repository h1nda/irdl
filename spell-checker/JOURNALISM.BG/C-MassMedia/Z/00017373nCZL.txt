Студеното време на Балканите причинява сериозни щети
					26/01/2006
					 
						АТИНА, Гърция -- От студеното време тази седмица загинаха няколко души и бе нарушено пътното движение в много части на Балканите. Особено тежко бяха засегнати райони на Гърция и Турция, които не са свикнали с дълги периоди на минусови температури. Властите в Истанбул положиха усилия летищата да останат отворени, но в сряда (25 януари) бяха принудени да отменят десетки полети. Фериботните превози през Босфора също са нарушени. Бе съобщено за около 800 пътни злополуки в града и за други 300 в Анкара, при които загинаха 17 души, а ранените са много повече. 
						Междувременно стотици села в Турция и Гърция бяха откъснати от останалия свят и останаха без течаща вода и електричество. Заради силните снеговалежи в Северна Гърция шофьори останаха блокирани по главната автомагистрала, свързваща Атина и Солун, и се наложи армията да им носи храна и одеяла. В България се съобщава за няколко загинали, предимно възрастни хора. (АП, АФП, Ройтерс, ЮПИ - 25/01/06)

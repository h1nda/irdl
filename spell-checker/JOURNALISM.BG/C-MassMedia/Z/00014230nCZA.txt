Предложението на Нимиц за име на Македония предизвика дебати
					14/04/2005
					Предложението на специалния пратеник на ООН, Македония да се нарича "Република Македония - Скопие" предизвика смесени реакции. Според международната общност компромисът и диалогът са ключът към решаване на свързаните с името спорове между Македония и Гърция. 
					От Зоран Николовски за Southeast European Times от Скопие - 14/04/05
 
					 
						
"Позицията ни е ясна -- двойната формула е на масата", каза македонският премиер Владо Бучковски. [AФП]
						На 8 април гръцкият външен министър Петрос Моливиатис обяви предложението на специалния пратеник на ООН в Македония, Матю Нимиц, за ново име на страната, с което предизвика публично недоволство в Македония. Предложеното решение, "Република Македония - Скопие", изписано на кирилица, трябваше да бъде компромис за решаване на продължаващите спорове с Гърция за името на Македония. 
						Македонското правителство отхвърли предложението. "Позицията ни е ясна -- двойната формула е на масата", каза премиерът Владо Бучковски веднага след като Моливиатис обяви предложението. "Смятаме, че това е много по-голям компромис от компромиса, който прави Гърция." 
						Така наречената "двойна формула" е официалното предложение на Скопие за компромис. Македония приема идеята да се използва специално име в двустранните отношения с Гърция, но иска конституционното й име -- Република Македония -- да се използва в отношенията с другите страни. 
						Двете страни са съгласни с международната общност, че са необходими диалог, компромис и решение, макар и да имат различия по предложенията. Гръцкият президент Каролос Папуляс бе цитиран да казва, че предложението на Нимиц е добра основа за продължаване на разговорите и възможност, която Македония трябва да използва. Македонският президент Бранко Цървенковски каза, че предложението е добра база за конструктивни разговори за името, но само за частта, свързана с двустранните отношения с Гърция. 
						Съпротивата на Гърция срещу това северната й съседка да използва името Република Македония -- каквото беше и официалното име на страната в рамките на бивша Югославия -- започна след разпадането на Югославия. Поради гръцката съпротива през 1993 г. Македония се съгласи да се присъедини към ООН под името "Бивша югославска република Македония". Страната смени националния си флаг и включи нов член в конституцията си, в който се казва, че тя няма никакви териториални или други претенции към своите съседи. 
						Позицията на Скопие в преговорите се подобри, когато миналата година Съединените щати също признаха страната с конституционното й име. Три страни -- Съединените щати, Китай и Русия -- от петте постоянни членки на Съвета за сигурност на ООН, заедно с 90 други страни вече признават Македония с конституционното й име.

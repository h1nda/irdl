Центърът “Бебе” в Сараево бе открит отново
					13/04/2009
					Педиатричният център се завърна първи в новоизградения болничен комплекс “Езеро”, който бе разрушен при бомбардировките през 1992 г.
					От Ема Ковач за Southeast European Times от Сараево - 13/04/09
 
					 
						
Обновената болница създава по-комфортна среда за пациентите. [АФП]
						Болницата, която бе разрушена при обсадата на Сараево, отново започна работа благодарение на проект за обновяване на стойност десетки милиони евро. В края на миналия месец педиатричната клиника бе първото отделение, което се завърна в медицинския комплекс “Езеро”, където ще се помещава бъдещият център “Майка и дете”. 
						Основаната през 1947 г. Педиатрична клиника към Клиничния център на Сараевския университет бе първата специализирана институция за детско лечение в Босна и Херцеговина. От първоначалните 60 легла до 1991 г. нейният размер достига 250 легла. През 1992 г. обаче комплексът “Езеро” бе тежко засегнат от бомбардировките, поради което се наложи клиниката да бъде преместена. 
						“Езеро”, известно като "Бебе" заради своето родилно отделение, бе ремонтиран и обновен. Обновеният комплекс се състои от 11 отделения и 160 легла. Персоналът от 253 души включва 46 лекари и 143 медицински сестри. Болницата бе разширена от недостатъчните 2500 кв. м до 6500 кв. м, като така бе създадена по-комфортна среда за пациентите и персонала. 
						Повторното откриване на болницата има голямо символично значение за града, който някога бе почти унищожен от войната. Показвайки своя ентусиазъм и екипна работа, персоналът на Педиатричния център завърши цялото преместване - включително и на пациентите - за осем часа. 
						Доброволческата група "Muzika i boja za nadu i lijecenje" ["Музика и цвят за надежда и изцеление"] раздаде на децета 100 кутии с подаръци, които бяха дарение от НАТО, ЮФОР, други организации и физически лица. Същата група оборудва две зали за игра и предостави аквариум. Нейните членове смятат да посещават центъра най-малко веднъж месечно, за да ободряват пациентите. 
						Деветгодишният Аднан Мевич, който е официалният 6-милиарден жител на планетата, имаше честта да открие новата база. Роден в клиниката през октомври 1999 г., Мевич бе обявен за 6-милиардното бебе от тогавашния генерален секретар на ООН Кофи Анан, който стана негов кръстник и направи дарение за клиниката. 
						Преустройството на “Езеро” започна през 2003 г. Окръг Сараево отпусна 6,3 млн. евро за проекта, като турското правителство също предостави значителна финансова и експертна помощ - в размер на 3 млн. евро - с обещанието, че тя ще бъде последвана от професионално обучение и допълнителни дарения. Много други фирми и физически лица също предоставиха помощ за "Езеро”. Стойността на целия проект се оценява на около 15,3 млн. евро.

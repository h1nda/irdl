Лозница: крачка към равенството на половете
					12/04/2011
					Експерти смятат, че Сърбия има да извърви дълъг път до постигането на равенство между половете. Но град Лозница може би е пътен знак по този път.
					От Игор Йованович за Southeast European Times от Белград – 12/04/11 
 
					 
						
Жените представляват 51 % от населението на Сърбия. [OССE]
						Като висш кадър в управлението на град Лозница Любинка Горданич е една от многото жени на високи постове, които се отправят към работното си място всеки ден в западния сръбски град. 
						В страната като цяло жените съставляват 51,4 % от населението, но само 2 % заемат ръководни постове. В Лозница от 176 служители в градската администрация 114 са жени - превишавайки европейския стандарт, при който жените съставляват 30 % от администрацията. 
						"Лозница е пример за видимо присъствие на жените в градската администрация на конкретни, отговорни постове, където тяхната професия заема централно място," каза Горданич за SETimes. 
						В Лозница жените са водещи в културата, туризма, заетостта, съдебната власт, образованието и на отговорни постове в градската администрация. Самата администрация се оглавява от жена. 
						Нейните представителки вярват, че жените заемат високи постове не заради изпълнението на европейските препоръки, а по-скоро защото са го заслужили чрез образованието и резултатите от работата си. 
						Макар че равенството между половете е една от обявените цели на сръбското правителство, ситуацията в държавния кабинет рисува друга картина. От 21 членове на кабинета само три са жени. Жените получават с 16 % по-малко от мъжете на същите постове, докато по-възрастните жени имат пенсии, които са с 22 % по-ниски от тези на мъжете. 
						"Жените имат все още много по-слабо присъствие в политиката от мъжете. Мисля, че трябва да се включват по-активно в обществения живот, не само формално, но и осезаемо. Участието на жените не трябва да се свежда само до дискусии в комисии и описание на ситуацията; трябва да се вземат много по-конкретни мерки за подобряване на положението на жените в обществото. Имам предвид най-вече правата на жените във фирмите. Техните роли като майки също трябва да бъдат уважавани, вместо да страдат от това, че раждат деца," каза Горданич. 
						Нейната колежка Даяна Джедович, ръководител на градския културен център "Вук Караджич", е на подобно мнение. Тя смята, че в политиката жените най-често получават отделите, които разполагат с малко пари и изобилстват от проблеми. 
						"Сърбия е патриархална среда, в която жената има малък шанс да заеме полагащото й се място," каза Джедович за SETimes. 
						Официалната статистика показва, че в най-трудно положение в Сърбия са ромските жени. Средната продължителност на живота им е 48 г., с близо 30 г. по-ниска от средната продължителност на живота на сръбската жена. 
						Според данни, предоставени от правителствения Съвет за равенство между половете, само 3,5 % от ромските жени доживяват възраст над 65 г. Сред ромите 75 % от жените са неграмотни, 35 % имат основно образование, 25 % имат средно и само 3 % могат да се похвалят с университетска диплома. 
						Въпреки Лозница, на Сърбия й предстои дълъг път към равенството между половете.

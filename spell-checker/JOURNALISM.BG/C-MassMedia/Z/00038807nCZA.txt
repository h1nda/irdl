Вълненията в Сирия се отразяват отрицателно на търговията с Турция, но не всички са засегнати
					27/06/2011
					Въпреки почти замрялата търговия между Турция и Сирия, напливът на журналисти, държавни служители и роднини на сирийски бежанци създава оживление в някои сектори на икономиката на Хатай.
					От Есра Серез за Southeast European Times от Хатай – 27/06/11
 
					 
						
Кризата с бежанците е добре дошла за някои местни турски фирми. [Ройтерс]
						Търговията между Турция и Сирия пострада сериозно след започването на антиправителствените протести в Сирия в средата на март. С вълната от бежанци обаче икономиката на някои малки села и области по границата в южната провинция Хатай процъфтява. 
						„През последните години сме нямали толкова активна търговия. Ръстът в продажбите е 30-40 % [откакто изселени сирийците започнаха да бягат към Турция преди около три седмици]”, каза за SETimes Кемал Сакаря, на 39 г., собственик на магазин за текстил в област Яйладагъ, Хатай. 
						Около 12 000 сирийци избягаха в бежански лагери в провинция Хатай от началото на юни след репресиите на правителството в страната. 
						 „Разбира се, положението на сирийския народ не ни радва. Въпреки това тяхното изселване влияе положително на фирмите в граничните райони и села на Хатай”, каза Сакаря, като допълни, че се усеща положителен ефект и в други отрасли, като например в хранителните продукти и транспорта. 
						„Имаме толкова много работа само два пъти годишно, по време на байрамите [основни религиозни празници за мюсюлманите]”, добави той. 
						Гюлбеяз Чакмаджъ, на 20 г., която се грижи за магазина за хранителни стоки на чичо си от седем месеца, твърди, че продажбите са нараснали с около 30 %, откакто изселените сирийците са дошли в Турция. „Поне два до три пъти дневно в магазина идват служители на канцеларията на валията или на министерството на външните работи, роднини на сирийците, които пребивават в лагерите, както и журналисти”, каза тя, като добави, че сирийската лира също се използва при сделките. 
						„Оборотът ми нарасна с 50 % през юни”, казва Ерджан Атмаджа, на 30 г., който управлява фирма за бързо хранене в Яйладагъ от 16 години. 
						Вълненията в Сирия обаче навредиха сериозно на търговията със Сирия както на Хатай, така и на Турция. Почти няма влизания от Сирия към Турция през двата гранични пункта на провинцията Джилвегозу и Яйладагъ, а според генералния секретар на Търговско-промишлената палата на Хатай Йълмаз Сарач около 90 % от малките предприятия в Хатай, които търгуват със Сирия, почти не работят. 
						Малките предприятия съставляват 60 % от всички предприятия в Хатай, добави той. 
						„Повечето търговски сделки в Хатай са в областта на селското стопанство или търговията. Еднодневните търговски сделки са много честа практика и броят им се удвои след либерализацията на визовия режим между Турция и Сирия. След започването на събитията в Сирия стопанската дейност на практика спря", каза Сарач за SETimes. 
						Общият износ на Хатай за Сирия е бил 104,9 млн. щ.д. през 2009 г., като след либерализирането на визовия режим се е увеличил до 118,5 млн. щ.д. през 2010 г. Броят на посетителите, които са влезли през граничните пунктове, е бил почти два пъти по-голям в сравнение с предходната година и е достигнал 1,4 млн. през 2010 г. 
						 „Имали сме трудности с доставката на поръчки. Не се извършват плащания към нас и около 90 % от фирмата ми не работи”, каза за SETimes Мехмет Гюзел, собственик на средно предприятие в Хатай, което произвежда машини за производство на продукти от маслини. 
						Търговията с Ливан, Йордания и Египет също спря след събитията в Сирия, защото транспортният маршрут към всички тези държави преминава през Сирия, добави Гюзел. 
						Турция и Сирия подписаха споразумение за свободна търговия през 2007 г. Стоките с най-голям дял в износа на Сирия за Турция са суров петрол, минерали, памучни конци, текстил, месо и добитък, както и зърно. В същото време турският износ включва преди всичко машини и превозни средства, електрическо оборудване, хранителни продукти и междинни стоки. 
						Гюзел каза, че не е търсил алтернативни дестинации. „Страните от Близкия изток са единствената разумна дестинация за малките и средните предприятия (МСП). Имаме еднаква култура и знаем езика. Географската близост също е от ключово значение”. 
						Броят на изселените сирийци и приближаването на сирийската армия към границата с Турция създава неяснота в положението. Едно нещо е ясно обаче: местните фирми в Хатай и Турция не искат нестабилност в региона. „Сега, когато изборите приключиха, правителството трябва да гледа напред. Не трябва да се обръща внимание само на вътрешната политика. Нуждаем се от дългосрочни политики”, заяви Гюзел.

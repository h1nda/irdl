Делова хроника
					24/02/2006
					Преглед на деловите и икономическите новини от Балканите след 17 февруари.
					(Различни източници – 17/02/06 - 24/02/06)
 
					 
						
Финансовите министри на държавите от Процеса за сътрудничество в Югоизточна Европа се срещнаха в Атина в четвъртък (23 февруари). Гръцкият министър на икономиката и финансите Йоргос Алогоскуфис, който каза, че регионът е в състояние да постигне “икономическо чудо”, бе домакин на форума. [Ник Апостолопулос]
						На среща в Aтина тази седмица финансовите министри на държавите от Процеса за сътрудничество в Югоизточна Европа се споразумяха да насърчат пазарните реформи, да засилят частния сектор и да подобрят сътрудничеството между фондовите борси в региона с цел да се подпомогне развитието на икономиката на страните от Югоизточна Европа. "Ние сме в състояние да постигнем икономическо чудо в нашия регион," каза гръцкият министър на финансите Йоргос Алогоскуфис при закриването на срещата. Членове на ПСЮИЕ са Албания, Босна и Херцеговина, България, Хърватия, Гърция, Македония, Румъния, Сърбия и Черна гора, Молдова и Турция. 
						*** 
						Външнотърговският дефицит на Aлбания се е увеличил с 9,3 % за една година и е достигнал 191 млн. евро през декември 2005 г., според последни официални данни. Външнотърговският дефицит се е увеличил с 20,4 % спрямо предишния месец. 
						*** 
						ЕБВР публикува новата си стратегия за Румъния, като потвърди подкрепата си за стратегическата цел на страната за влизане в ЕС през 2007 г. Тя подчерта необходимостта от подобряване на конкурентоспособността, привличане на преки чужди инвестиции, ускоряване на реформите в държавната администрация и съдебната система и провеждане на ефективна борба с корупцията. ЕБВР каза също, че ще предостави допънително 5,9 млрд. евро за проекти в Румъния извън обещаните вече след ноември 2005 г. 2,9 млрд. евро. 
						*** 
						Икономическият растеж на Босна и Херцеговина (БиХ) остава силен и през 2005 г., макар че темповете на растеж са спаднали в сравнение с 2004 г., посочи Световната банка в нов доклад. Тя отбеляза, че ръстът на промишленото производство в БиХ е спаднал от 12 % през 2004 г. на 10 % през 2005 г., главно поради по-слабата производителност във Федерация БиХ. 
						*** 
						
						Tурската компания "Ояк Груп" се отказа от плановете си за партньорство с френската фирма "Арселор" за закупуване на турския държавен производител на стомана "Ердемир". Тя посочи като причина недостига на време, но според някои причините се крият в слуховете, че друга международна фирма, "Митал Стийл", е направила агресивно предложение за закупуване на "Арселор". 
						*** 
						Индексът на потребителските цени в Македония отчете увеличение от 2,8 % за една година през януари 2006 г., според последни официални данни. Според статистиката средните разходи за храна и напитки на четиричленно домакинство миналия месец са били приблизително 168 евро. 
						*** 
						Италианската "Уникредито" и австрийската "Банк Аустрия" излязоха със съвместна декларация относно планираното сливане на три български банки -- "Булбанк" (собственост на "Уникредито") и "ЕйчВиБи Биохим" и "Хеброс Банк" (и двете собственост на "ЕйчВиБи-Банк Аустрия"). Според декларацията сливането трябва да приключи до третото тримесечие на 2007 г. Планът вече е одобрен от българската Агенция за защита на конкуренцията и сега се очаква одобрението на централната банка на страната.

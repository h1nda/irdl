Раждаемостта в Албания намалява
					18/12/2008
					Въпреки че все още е една от най-високите в региона, в посткомунистическия период раждаемостта в Албания намалява.
					От Маньола Хала за Southeast European Times от Тирана – 18/12/08
 
					 
						
[Гети Имиджис]
						С най-висока раждаемост на деца от мъжки пол в Европа по време на комунистическия режим, Албания е известна също и с висока обща раждаемост и висока майчина смъртност. Днес, въпреки все още високия процент на новородените деца от мъжки пол, Албания е изправена пред спад в общата раждаемост. Въпреки това в сравнение с някои други страни от региона тя все още е на едно от първите места. 
						Според Албанския статистически институт през 2007 г. в страната са регистрирани около 33 200 живородени деца, докато през 2006 г. техният брой е бил 52 000. В сравнение с регистрираните през 1990 г. 82 000 новородени раждаемостта в страната показва ясна тенденция към спад. 
						Според Зихди Дервиши, професор по социология, стандартът на живот в Албания ограничава броя на децата в семейство. Той изтъква, че несигурността за работното място е основната причина все повече двойки да решат да имат само едно дете. 
						Дервиши отдава този спад и на промяната в социалните ценности, особено сред професионалистите. Нежеланието да се сключи брак и да се създаде законен съюз, който може да приключи с развод и разделяне на собствеността, води до колебания относно брака и раждането на деца. Младите професионалисти искат също да постигнат успех в кариерата, което според Дервиши е друга причина да отлагат раждането на деца. 
						Източници от министерството на здравеопазването свързват спада в раждаемостта със социално-демографски причини, по-специално емигрирането на млади хора, и абортите. 
						По данни на ИНСТАТ през 90-те години на ХХ век около 25 % от населението е напуснало Албания, като повечето от тези хора са били в репродуктивна възраст. Макар и абортите в Албания да бяха забранени през 90-те години на ХХ век, това вече не е така. 
						Абортите в Албания са разрешени, когато бременността на жената причинява психологически и социални проблеми. Според неофициално източници частните здравни клиники развиват доходен бизнес, като редовно извършват нерегистрирани аборти. 
						Основна причина за абортите са трудните икономически условия. Медицинските сестри в “Майчин дом” в Тирана смятат, че предоставянето на икономическа помощ на нуждаещите се млади двойки до известна степен би довело до повишаване на сегашната раждаемост. Такава помощ се предлага само в гр. Тирана, като тя възлиза на символичната сума от около 42 евро на дете. 
						Причина за някои от абортите обаче може да бъдат и традиционните вярвания. Според Дервиши някои родители вземат решение за прекратяване на бременността, ако разберат, че бебето ще бъде момиче, което според него обяснява по-големия брой живородени деца от мъжки пол през последните няколко години. 
						Общият спад на раждаемостта в Албания, заедно с високата смъртност и емиграцията, са причина за увеличаването на средната възраст на населението на 31,7 години. Тя е по-висока в сравнение с 2004 г., когато е била 29 г., и 1990 г., когато средната възраст е била 27 г. 
						Въпреки спада през последните години раждаемостта в Албания остава сред най-високите в региона. По данни на Централното разузнавателно управление на САЩ от 2007 г., събрани за сайта му с открит достъп World Factbook, в сравнение с други страни от Югоизточна Европа Албания е на второ място по раждаемост след Турция, следвана от Македония и Черна гора.

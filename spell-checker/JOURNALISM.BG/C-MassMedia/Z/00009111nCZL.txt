Атина е уверена в успеха на "Концепцията за тотална сигурност"
19/11/2003
Американски законодатели изразиха увереност, че Гърция ще предприеме всички необходими мерки, за да гарантира сигурността по време на Олимпийските игри - 2004. Страната планира да изразходва над 650 млн. евро за сигурността по време на Олимпиадата, като тази цифра може да се увеличи.
От Атанасиос Папандропулос за Southeast European Times в Атина - 19/11/03
 
 
Четирима водещи американски законодатели са изпратили писмо до гръцкия премиер Костас Симитис във вторник (18 ноември), в което са изразили увереност, че Атина ще проведе успешни Олимпийски игри-2004. Ричард Лугър, председател на Сенатската комисия по външни отношения, сенатор Джоузеф Байдън и двама члена на Комисията по международни отношения към Камарата на представителите Хенри Хайд и Том Лантош споделиха убедеността си, че Гърция ще предприеме всички необходими мерки, за да гарантира сигурността на състезателите и официалните лица по време на Олимпиадата.
"Вярваме, че Летните игри -2004. ще бъдат уникални и че ще се проведат в неповторима атмосфера, която само гърците могат да създадат ", посочиха законодателите.
Посланието на подкрепа идва в момент, когато Гърция оповестява своята "концепция за тотална сигурност", целяща да гарантира безопасността на гостуващите състезатели, официални лица и зрители. Съгласно тази програма до 70,000 служители по сигурността ще покриват 126-те олимпийски обекта и неспортни цели из цялата страна.
"Ще разберете, че всяко кътче на Гърция е безопасно", заяви гръцкият министър на обществения ред Георгиос Флоридис по време на презентация, организирана от Асоциацията на чуждестранните журналисти, обявявайки, че правителството ще похарчи над 650 млн. евро за сигурността на Игрите. Той не изключи възможността тази цифра да нарасне.
Правителството е съсредоточило усилията си върху международните заплахи, тъй като "разбиването на терористичните организации 17 Ноември и ЕЛА несъмнено подобри състоянието на местната сигурност", добави Флоридис.
"Наистина ще се затрудня да назова друга държава, освен Гърция, прнадлежаща, в широкия смисъл на понятието, към западен свят, която да има толкова много постижения в областта на сигурността", посочи министърът на културата Евангелос Венизелос по време на организираната от Икономист конференция за Олимпиадата на 15 октомври.
В своето изказване на същата конференция британският посланик Дейвид Мадън каза, че мерките за сигурност трябва да бъдат "непосредствени и зорки, но не и задушаващи". Според него обществото също трябва да поддържа бдителност и да подпомага властите.
САЩ и Великобритания са част от седемчленната консултантска група, която включва още Германия, Испания, Франция и Австралия, като оказва съдействие и обучава гръцките сили за сигурност. Американският посланик на Гърция Томас Милър твърди, че сравненията между Игрите в Атина и други олимпиади са несправедливи. "Всички знаем, че днес светът е по-опасен и че сме в разгара на войната срещу тероризма", каза Милър. Сигурността би отправила предизвикателства независимо кой е градът - домакин, добави той.
Организаторите в Атина признават стойността на чуждестранната помощ по въпросите на сигурността. Василис Костандинитис от отдела по сигурността на Игрите каза, че гръцките сили за сигурност понастоящем приключват курсове по действия при отвличане, преговори с похитители и контрол на движението , преподавани от чуждестранни експерти.

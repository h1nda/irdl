Обвиняемият от МНСБЮ Милан Лукич е арестуван в Аржентина
					10/08/2005
					Босненския сърбин Милан Лукич, издирван за бруталните убийства на около 150 цивилни граждани, бе арестуван в Аржентина. Той не пожела да обжалва екстрадирането си в Хага.
					От Игор Йованович за Southeast European Times от Белград – 10/08/05
 
					 
						
Милан Лукич (в средата) пристига в съд в Буенос Айрес във вторник (9 август), за да бъде разпитан от федерален съдия. [AФП]
						Милан Лукич, обвинен от трибунала на ООН за военни престъпления в убийствата на десетки несръбски цивилни граждани, се яви пред съдия в Буенос Айрес във вторник (9 август), един ден след като бе арестуван от аржентинската полиция. Той заяви, че няма да обжалва екстрадирането си в Хага. 
						Съгласно обвинителния акт на трибунала от ноември 2000 г. Лукич е обвинен заедно с братовчед си Средое Лукич и Митар Василевич в изтезаване, тероризиране и убийство на близо 150 души в района на Вишеград, Босна и Херцеговина (БиХ). Предполага се, че през май 1992 г. Лукич и сътрудниците му са извършили редица жестоки нападения, насочени към несръбски цивилни граждани, в т. ч. жени, деца, старци и работници на път за работа. 
						Съгласно обвинителния акт Милан Лукич, Василевич и други лица са убили петима босненски мюсюлмани на брега на р. Дрина на 7 юни 1992 г. Предполага се, че три дни по-късно Лукич е участвал в убийството на седем служители на вишеградската фабрика за мебели "Варда".
						Смята се, че на 14 юни 1992 Милан Лукич, Средое Лукич и Митар Василевич са причинили смъртта на около 70 души в с. Бикавац. Жертвите били насила вкарани в къща, която след това била подпалена. Само един човек успял да се спаси. 
						Миналия месец Белградският окръжен съд осъди задочно Лукич на 20 години лишаване от свобода за отвличането и убийството през 1992 г. на 16 мюсюлмани от с. Северин, Сърбия. Другите ответници по делото Оливер Кръсманович и Драгутин Драгичевич също бяха осъдени на по 20 години затвор, а Джордже Севич получи 15-годишна присъда.
						Лукич е роден във Фоча, Югоизточна БиХ, през 1967 г. До 1985 г. е живял в с. Руище, община Вишеград, а по-късно в сръбския град Обреновац до 1992 г. 
						Той се завръща във Вишеград през 1992 г. като член на сръбската военизирана част "Бели орлови" ("Белите орли"), която систематично прогонва мюсюлманите от района.
						Оглавяващият Националния съвет на Сърбия и Черна гора за сътрудничество с трибунала на ООН, Расим Ляич, каза, че арестуването на Лукич в Аржентина е резултат от "интензивните действия на сръбските служби за сигурност през последните девет месеца". Той добави, че ответникът вероятно ще бъде екстрадиран направо за трибунала. Досега не се съобщава как Лукич се е озовал в Аржентина, нито къде се е укривал. 
						С арестуването му броят на обвиняемите, които Сърбия и Република Сръбска (РС) остава да предадат на Хагския трибунал, става осем, като главните сред тях са Радован Караджич и Ратко Младич. Сръбските власти и тези в РС твърдят, че не знаят къде се укриват Караджич и Младич, добавяйки, че някои от обвиняемите се крият в Русия.

Вълна от въздушни инциденти предизвиква безпокойство в региона
					22/05/2012
					Катастрофата на малък самолет в неделя в Баня Лука е последният от поредицата фатални инциденти.
					От Дражен Ремикович за Southeast European Times от Баня Лука -- 22/05/12
 
					 
						
Поредица от катастрофи на малки самолети поражда у мнозина въпроса дали съществува достатъчно държавен контрол върху полетите за удоволствие. [Ройтерс]
						Катастрофата през уикенда на самолет "Чесна" в Босна и Херцеговина (БиХ), при която загинаха четирима парашутисти и един пилот, е последната от поредицата от злополуки в Югоизточна Европа, която буди безпокойство относно безопасността на полетите за удоволствие в региона. 
						Следователите са насочили вниманието си върху двигателя на самолета "Чесна", който катастрофира в неделя (20 май) край Баня Лука. 
						Катастрофата стана четири дни след като малък самолет катастрофира в Хърватия, близо до град Роготин, причинявайки смъртта на двама души. В Сърбия станаха две катастрофи на малки самолети - през ноември в Тръстеник, с две жертви, и една катастрофа през април край Мърчаевци, в която загинаха трима души. 
						Петима души пък загинаха в катастрофа с хеликоптер на 26 април в Югоизточна Румъния. 
						"Тези трагедии стават все по-често в региона," каза за SETimes Гостимир Попович, бивш директор на сараевския Институт по аеронавтика "Орел". "Причина за тях са технически дефекти и човешки фактори. Трябва да разберем какво правят властите в помощ на клубовете по парашутизъм." 
						Властите в Република Сръбска бързо се появиха на мястото на катастрофата в неделя. Повече подробности за причините ще бъдат оповестени след разследването. Окръжната прокуратура в Баня Лука също разследва случая. 
						"Можем само да кажем, че петима души загубиха живота си в този инцидент," каза за SETimes Мирна Соя, говорителка на министерството на вътрешните работи на РС.
						Омер Кулич, директор на гражданската авиация в министерството на транспорта на БиХ, каза, че министерството вече е сформирало комисия, която ще реши какво се е случило в действителност в Баня Лука. 
						"Според информацията, с която разполагаме, причина за катастрофата може да е бил пожар [в] двигателя, докато самолетът все още е бил във въздуха. Следствието ще продължи със сигурност три или четири месеца, защото тези самолети нямат "черна кутия" както пътническите самолети, която би помогнала много по-бързо да се установят точните причини за падането му," каза Кулич за SETimes. 
						Самолетите "Чесна" са производство на американска компания и имат репутацията на надеждни апарати с добро качество, каза Кулич. Компанията е глобален доставчик на малки и средни реактивни самолети и летателни апарати. 
						Душко Гърмуша, председател на Клуба по парашутизъм в Баня Лука, каза, че самолетът е бил в идеално състояние преди излитането. 
						"Такива неща се случват в авиацията," каза Гърмуша. "Доказателство за това са честите случаи в целия регион. Самолетът бе напълно изправен по време на техническите прегледи [на земята], но за съжаление нещо се е случило във въздуха." 
					
				
			
					 
					
 
 

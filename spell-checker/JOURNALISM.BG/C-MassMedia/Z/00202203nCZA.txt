БиХ ще има правителство за Нова година
					29/12/2011
					Бяха необходими пет срещи между партийните лидери, за да постигнат консенсус за сформиране на правителство 14 месеца, след като избирателите гласуваха на изборите. 
					От Дражен Рамикович за Southeast European Times в Сараево - 29/12/11
 
					 
						
ХДЗ-БиХ твърди, че Векослав Беванда ще бъде новият министър-председател. [Правителство на БиХ]
						Лидерите на шест големи политически партии в Босна и Херцеговина (БиХ) накрая се споразумяха в сряда (28 декември) да сформират държавния Съвет на министрите, което ще даде тласък на кандидатурата на страната за членство в ЕС. 
						Също по време на срещата им в Сараево партиите се споразумяха за законите за преброяването на населението и за държавната помощ, "Делото Финчи и Сейдич", както и за това държавният бюджет временно да финансира работата на правителството през първото тримесечие на 2012 г. 
						Лидерът на Хърватския демократичен съюз (ХДЗ-БиХ) Драган Чович и други официални представители на партии казаха, че министър-председател ще бъде Векослав Беванда, чието име ще бъде дадено на Председателството на БиХ. Беванда е работил като финансов министър в правителството на Федерация БиХ (ФБиХ), присъединявайки се към ХДЗ преди две години. Преди министерския пост той е работил в областта на банковоте дело и е смятан за един от най-добрите икономически експерти на БиХ. 
						На съвместна пресконференция след срещата в сряда, партийните лидери съобщиха подробности за етническия състав на правителството. 
						За бошняците бяха определени министерствата на външните работи, сигурността, отбраната, транспорта и съобщенията. 
						Сърбите получиха министерствата на финансите, външната търговия и икономическите отношения, както и гражданските въпроси, докато хърватите получиха поста председател на Съвета на министрите, както и министерствата на правосъдието, човешките права и бежанците. 
						Президентът на Република Сръбска Милорад Додик, който оглавява партията СНСД, каза, че споразумението е резултат на компромис от страна на политическите партии в страната, а не на натиск от страна на международната общност. 
						"Не получихме онова, което смятахме, че трябва да получим, но никой не получи всичко, което искаше", каза Додик. 
						Ключовите споразумения за законите от пакета на ЕС ще дадат възможностт на БиХ да кандидатства за статут на страна кандидатка за членство в ЕС. 
						Лидерът на Социалдемократическата партия (СДП) Златко Лагумджия каза, че в ХДЗ е постигнато задоволително сътрудничество. 
						Лидерът на ХДЗ 1990 Божо Любич обаче съобщи, че може да оттегли подписа си от споразумението за сформиране на Съвет на министрите и може да се присъедини към опозицията, ако не се изяснят и хармонизират някои проблеми в двустранните дискусии през следващите няколко дни. 
						Икономическият експерт от Баня Лука Снежана Станкович каза за SETimes, че макар че споразумението е политическо по своя характер, то е по-важно от икономическа гледна точка, защото БиХ е загубила значителни инвестиции и чуждестранни фондове поради неспособността на политиците да сформират правителство. 
						"Имаше технически бюджет, който осигуряваше само заплатите и средствата, необходими за функциониране на институциите. Сега ще бъде възможно да се приеме бюджет за развитието, който ще осигури инвестиции в държавната икономика, както и чуждестранни инвестиции", добави Станкович. 
						Ръководителят на Делегацията на ЕС и специален представител в БиХ Петер Сьоренсен приветства споразумението. 
						"Делегацията на ЕС в БиХ бе окуражена от факта, че бе постигнат компромис след политическия застой, който продължи с месеци", каза той в изявление. 
						"Ние насърчаваме властите в БиХ да продължат да решават проблемите на държавния бюджет за 2012 г. и да [развиват] глобална фискална рамка, за да гарантират напълно функционирането на държавните институции и изпълнението на международните задължения на БиХ", заключи той. 
						Българският министър на външните работи Николай Младенов направи изявление в четвъртък, като каза, че новосформираният Съвет на министрите трябва да компенсира изгубеното време и незабавно да предприеме реформите, необходими за ускоряване на интеграцията в НАТО и ЕС. "Уверен съм, че това е възможно и че страната ще получи пълната подкрепа на България по пътя й към реформи", каза той, цитиран от "София ехо". 
						
						Жителят на Сараево Стеван Вукчевич, 28-годишен, изрази общественото чувство на облекчение, като каза, че е било позор за политиците да карат гражданите да чакат повече от една година. 
						"Мисля, че те се споразумяха на тази среща да ни дадат новогодишен подарък. Надявам се, че гражданите знаят как да накажат това пoведение на следващите избори и че те няма да забравят тази година, през която нямахме правителство," каза Вукчевич.

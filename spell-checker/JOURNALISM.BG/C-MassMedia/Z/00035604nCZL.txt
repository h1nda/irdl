Норвежки дипломат иска Харадинай да бъде освободен до започването на процеса
					10/08/2010
					 
						ПРИЩИНА, Косово -- Норвежкият посланик в Косово Свере Йохан Квале поиска Харадинай да бъде освободен от ареста до началото на процеса за военни престъпления срещу него в Хага. В писмо, което е изпратил като „обикновен гражданин” в защита на Харадинай, Квале „дава пълната си подкрепа” за усилията на адвокатите на Харадинай да върнат своя клиент в Косово, съобщиха белградските медии в понеделник (9 август). „Харадинай е много необходим като участник в политическия живот на Косово не само за своята партия, но дори още повече за построяването на стабилна демокрация”, е писал Квале. Позовавайки се на сплашване на свидетели, миналия месец Апелативната камара на Трибунала разпореди частично преразглеждане на делото срещу бившия министър-председател на Косово и други бивши командири от "Армията за освобождение на Косово", заподозрени в извършването на военни престъпления. До момента не е съобщена дата за започване на новия съдебен процес. (Зери, Експрес - 10/08/10; Б92, Бета - 09/08/10)

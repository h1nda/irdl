Призиви към Румъния да прекрати дискриминацията срещу младежите, заразени с ХИВ
					03/08/2006
					Организацията "Хюмън Райтс Уоч" предупреди в сряда, че ако Румъния не предприеме незабавни мерки за прекратяване на широко разпространената дискриминация срещу хилядите заразени с ХИВ деца и юноши в страната, много от тях ще се окажат в социална изолация.
					(Индипендънт - 03/08/06; Хюмън Райтс Уоч, АП, Ройтерс, ЮПИ, РСЕ/РС - 02/08/06)
 
					 
						
ХИВ-позитивни деца играят футбол пред Центъра за настаняване на деца във Фоксани, на 180 км от Букурещ. [Гети Имиджис]
						Водеща правозащитна организация призова в сряда (2 август) Румъния да прекрати дискриминацията срещу хилядите заразени с ХИВ деца и юноши, вследствие на която много от тях остават без достъп до образование, медицинско обслужване, работа или информация за здравословното си състояние. 
						Над 7200 румънски деца и младежи на възраст между 15 и 19 години живеят с ХИВ, се казва в нов доклад на "Хюмън Райтс Уоч" (ХРУ). Мнозинството от тях са били заразени с вируса между 1986 и 1991 г. поради политиката на правителството, позволяваща използването на замърсени игли и "микропреливания", при които малки деца са били инжектирани с неизследвана кръв поради погрешното схващане, че това ще засили имунната им система. 
						Докладът, съдържащ 104 страници, бе публикуван в сряда и се базира на петмесечно изследване, завършило през юни, както и на индивидуални и групови събеседвания с десетки румънски ХИВ-позитивни младежи. 
						По закон образованието в Румъния е безплатно и задължително до десети клас или до 18-годишна възраст. Над 40 % от децата, живеещи с вируса на СПИН, обаче остават извън образователната система, се посочва в доклада. 
						"Дискриминацията срещу онези, чието състояние е известно, е толкова голяма, че много от тях се сблъскват с ежедневен тормоз от страна на учителите и съучениците си," заяви в сряда Клариса Бенкомо, изследовател от ХРУ за правата на децата в Европа и Централна Азия и автор на доклада. "В някои случаи те биват изключвани от училище." 
						Освен това децата са споделили, че им се отказва стоматологично лечение или че не могат да си набавят необходимите лекарства. Независимо от заявения от правителството ангажимент за предоставяне на всеобщ достъп до антиретровирусно лечение, в някои области прекъсването на доставките е обичайно явление, а на болниците не се разрешава запасяване с резервни количества, които да компенсират очакваните закъснения или недостиг на медикаменти, се казва в доклада. 
						Според доклада децата с ХИВ са изправени пред дискриминация и при намиране на работа. Румънските закони предвиждат задължителни медицински изследвания при постъпване на работа на много места, дори и там, където рискът от предаване на вируса на СПИН е минимален. Вследствие на това на ХИВ-позитивните младежи се отказва работа произволно. 
						"Да искаш работа в магазин е прекалено, тъй като навсякъде, където отида, ми искат медицинско свидетелство," казва 17-годишно момиче от Букурещ, цитирано в доклада. "Това е удар под кръста. За какво ми е медицинско, ако продавам обувки?" 
						Над 700 от ХИВ-позитивните деца живеят при роднини, в сиропиталища и в заведения, управлявани от държавата или от НПО. Тяхната съдба след навършане на 18 г. е несигурна. 
						"Румънското правителство знае за тези деца от повече от 15 години, но и досега няма план какво ще стане с тях, когато навършат 18 г.," казва Бенкомо. "Ако властите не вземат незабавни мерки, безконтролната дискриминация ще изтласка твърде много от тези деца в обществена изолация." 
						Подобни мерки включват осигуряване на достъп на ХИВ-позитивните деца и младежи до подходящо образование и медицински грижи, включително лекарства, и адекватна грижа за тези с умствени и физически недъзи. 
						ХРУ призовава също за прекратяване на практиката да се искат задължителни тестове за ХИВ като условие за постъпване на работа, както и за мерки, които да подготвят по-добре децата, живеещи в приюти, при роднини и в центрове за настаняване, за независим живот.

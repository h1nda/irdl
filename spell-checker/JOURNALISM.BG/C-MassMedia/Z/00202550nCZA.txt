Предизборно очакване в Турция
					19/07/2007
					Очаква се управляващата партия в Турция ще спечели изборите в неделя с голяма разлика. Но дали ще има достатъчно места, за да може да избере президент?
					От Айхан Шимшек за Southeast European Times --19/07/07
 
					 
						
Предизборни плакати са налепени из целия център на Истанбул с наближаването на изборите в неделя. [Гети Имиджис]
						Мнозина очакват управляващата в Турция Партия на справедливостта и развитието (ПСР) да спечели категорична победа на изборите в неделя (22 юли). Но партията може и да не получи достатъчно гласове, които да й осигурят три четвърти от 550-те места в турския парламент – необходимия брой за избор на нов президент. 
						Според последното социологическо проучване на "Версо" 38 % от турските избиратели са посочили, че ще гласуват за ПСР. Ако се повторят предишните тенденции, колебаещите се гласоподаватели могат да покачат този процент до или над 40 %. 
						Очаква се главната опозиционна Републиканска народна партия (РНП) да получи 23 % от гласовете. Партията на националистическото движение също може да премине прага от 10 %, необходим за влизане в парламента. При проучванието тя е получила 16 % подкрепа. 
						За да премине прага от 10 %, най-голямата кюрдска политическа организация в Турция, Партията за демократично общество, регистрира всичките си кандидати като независими. Успелите да влязат в парламента кандидати ще се прегрупират под знамето на партията след изборите. Партията се надява да спечели 20 места. 
						Според проучването на "Версо" парламентът може да има следното разпределение: 325 места за ПСР, 120 места за съюза между РНП и Демократичната лява партия, 70 места за ПНД и 35 места за независими кандидати – главно етнически кюрди. 
						Ерхан Гьоксел, политически наблюдател и директор на "Версо", смята, че проучването разкрива важни тенденции. Преди всичко, каза той, макар ПСР да е свързана с политическия ислям, тя разчита на много по-широка подкрепа. 
						"ПСР успя да получи подкрепата на групите с по-ниски доходи, най-вече в предградията и в слабо развитите региони," казва Гьоксел. "Общините, ръководени от ПСР, инициираха социални политики през последните няколко години, за да помогнат на хората с ниски доходи, като им предоставят храна, дрехи и отопление. Това неимоверно увеличи подкрепата за тях." 
						Гласоподавателите, които следват стриктна ислямистка идеология, са едва около 10 % от поддръжниците на ПСР, добавя Гьоксел. 
						Все пак, макар че подкрепата за партията е широка, тя не е непоклатима. Проучването на "Версо" установи, че близо една четвърт от гласоподавателите на ПСР са казали, че биха преосмислили решението си, ако се появи сериозна алтернатива вдясно. 
						Центристките партии в Турция се радваха на около 80 % избирателна подкрепа през 80-те и 90-те години. Фрагментацията в дясноцентристкото пространство обаче позволи на ПСР да спечели две трети от местата в парламента през 2002 г., макар и да получи едва 34 % от гласовете. 
						Тази година две дясноцентристки партии - Отечествената партия (ОП) и Партията на верния път (ПВП) - се опитаха да се обединят, но преговорите се провалиха. Вероятно и двете партии ще бъдат под прага от 10 % и ще останат извън парламента. 
						От друга страна, очаква се РНП да спечели гласове сред населението на градовете и социалния елит. Макар да е лявоцентристка партия, тя може да получи подкрепа и от избиратели с дясноцентристки убеждения, които смятат, че светската държава е застрашена. 
						През последните месеци стотици хиляди протестиращи излязоха на митинги в големите градове в подкрепа на светската държава и срещу ПСР. Според наблюдателите тези протести са помогнали да се мобилизира подкрепата за РНП, която спечели 19 % от гласовете през 2002 г. 
						С възхода на национализма ПНД се установи като третата най-голяма партия. За тази тенденция спомогнаха и нападенията на терористичната Кюрдска работническа партия (ПКК), както и дебатът за трансграничните операции в Северен Ирак. 
						В проучването на "Версо", проведено между 22 и 30 юни, са участвали 8 811 души от цялата страна.

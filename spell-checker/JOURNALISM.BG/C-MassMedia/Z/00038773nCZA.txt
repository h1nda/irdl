Сръбски компании пресмятат загубите си
					16/06/2011
					Финансовите баланси на големи фирми показват вълна от червено мастило. 
					От Душан Телескович за Southeast European Times от Белград – 16/06/11
 
					 
						
Огромните финансови загуби на сръбските компании се дължат основно на разликите в обменния курс между динара и еврото, твърди икономически експерт. [Reuters]
						Сръбските компании са приключили 2010 г. с общи загуби от 900 милиона евро, според Агенцията за стопанските регистри. Най-големи загуби са понесли сръбската Железопътна компания, "Ю Ес Стийл", "ВИП Мобайл" и "Велефарм", водещата компания за фармацевтични и медицински продукти в страната.
						Железниците започнаха да губят пари още преди няколко години, но беше изненада, че "Ю Ес Стийл", един от най-големите износители на Сърбия, също се оказа на червено. 
						Ружица Стаменкович от Агенцията за стопанските регистри твърди, че загубите се дължат на високата инфлация, отслабващия динар, ниските нива на чуждестранни инвестиции и ръста на индустриалното производство, износа и приходите. Освен това компаниите са силно задлъжнели и са постоянно принудени да се натоварват с краткосрочни кредитни задължения при високи лихвени проценти. 
						Редакторът на www.ekonomija.org, Мирослав Здравкович, експерт по макроикономически тенденции, казва, че основната причина за такива загуби е разликата в обменния курс между динара и еврото. 
						"По мои изчисления, ако обменният курс спрямо еврото се повиши от 99 на 105 динара, каквото повишение имаше допреди няколко месеца, финансовите печалби щяха да възлизат на около 100 милиарда динара", каза Здравкович пред SETimes. 
						Той обаче е изненадан от загубите на "Ю Ес Стийл", компания без дългове и с положителен оперативен баланс. "Загубите на "Ю Ес Стийл" могат да бъдат обяснени с факта, че фирмата наруши производството си миналата година. Трябва да се има предвид, че "Ю Ес Стийл" закупи "Сартид", която, поради огромния си размер, беше печеливша в продължение на 20 години преди приватизацията", обяснява Здравкович. 
						Според него не е изненадващо, че "ВИП Мобайл" и "Велефарм" са понесли загуби. 
						 "Стратегията на "ВИП Мобайл" се базира на това как да инвестира повече пари, за да придобие по-голям пазарен дял. Те целенасочено понасят загуби, за да привлекат нови клиенти към мобилната мрежа. Това ги доведе до загубите, които търпят в момента, но също така и до настоящата им пазарна стойност, която е между 400 и 500 милиона евро", казва експертът. 
						"Велефарм", като една от компаниите с най-големи загуби, от години дължи суми на производители като "Галеника" и "Хемофарм". 
						 "Като цяло сръбската икономика е в постоянна стагнация след големия спад. Конкретно "Ю Ес Стийл" и "ВИП Мобайл" са успешни компании с потенциал за големи инвестиции, така че догодина се очакват рекордни приходи", каза за SETimes икономическият експерт Горан Николич, член на Института за европейски науки. 
						През 2010 г. Железопътната компания загуби 170 млн. евро, "Ю Ес Стийл" - 150 млн. евро, "Велефарм" - 120 млн. евро, а "ВИП Мобайл" - 110 млн. евро.

В памет на Меша Селимович
					13/05/2010
					Селимович бе един от големите писатели на своето време, но никой не е сигурен на коя страна принадлежи. Роден в босненско семейство, той по-късно се самоопределя като сърбин. 
					От Лиляна Смилянич за Southeast European Times от Тузла -- 13/05/10
 
					 
						
В Тузла е издигната статуя на Меша Селимович. [Правителство на БиХ]
						Писателят Мехмед (Меша) Селимович е роден преди малко повече от 100 години, на 26 април в гр. Тузла. За отбелязване на събитието се състояха изложби и лекции, посветени на живота и творчеството му, а по националния телевизионен канал бе излъчен документален филм за него. 
						 Според някои обаче стогодишнината не е получила заслуженото внимание, отчасти заради противоречията около неговата националност. Макар и бошнак по произход, Селимович по-късно прегръща сръбската идентичност и това му решение прави ролята му в културната история на БиХ трудна за определяне. 
						Според Чазим Сарайлич, директор на Музея на портретите в Тузла, Селимович е "най-значимото име в Тузла, когато става дума за изкуство". 
						 "Толкова велика литература и художествено богатство не се случват всеки 100 години в Тузла", каза Сарайлич. Градът не се срамува да почете своя земляк: средното училище, където Селимович е преподавал, носи неговото име, както и улицата, където се намира домът, в който се е родил. По инициатива на Сарайлич в центъра на града е издигната негова статуя. 
						През последните десет години в Тузла се провеждат литературни сбирки, на които участниците избират най-добрият роман от Западните Балкани, на който присъждат литературната награда "Меша Селимович". 
						Ясмин Имамович, кмет на Тузла и основател на наградата, казва, че възнамерява да превърне Тузла в център за писменост, книги и литература, като по този начин ще бъде почетен и Селимович. 
						 "Исках да направя Тузла столица на литературните награди. Тузла го заслужава благодарение на Меша Селимович и други автори от този град," каза Имамович. 
						През 1910 г. Селимович се ражда в Тузла, която тогава е част от Австро-унгарската империя. Той учи литература във Факултета по филология на Белградския университет и след това се завръща в Тузла, за да преподава в средното училище. По-късно се премества в Сараево, а през 1971 г. се мести за постоянно в Белград, където живее до смъртта си през 1982 г. 
						Между романите му най-значим е "Дервишът и смъртта", който е сравняван с "Процесът" и "Замъкът" на Кафка. Книгите му се изучават в училищата както в БиХ, така и в Сърбия. 
						 Съпругата му Дарка е сръбкиня, а самият той взема решение, което оставя статута му открит за спорове. 
						 "Произхождам от мюсюлманско семейство в Босна, а по националност съм сърбин," пише той в писмо до Сръбската академия на науките и изкуствата през 1976 г. "Уважавам еднакво произхода си и своя избор, защото съм привързан към всичко, което е обусловило моята личност и моята работа." 
						Същевременно най-известният му роман, "Дервишът и смъртта", започва с цитат от корана и третира босненска тематика, макар и универсална по своята същност. Нещо повече, дори и след като се обявява за сърбин, Селимович продължава да изразява обичта и копнежа си по БиХ. 
						"Босна е моята голяма любов и на моменти болезнена омраза, " пише той. "Колко пъти съм се опитвал да избягам, но винаги съм оставал, макар че няма значение къде човек живее физически. Босна е вътре в мен, като кръвта".

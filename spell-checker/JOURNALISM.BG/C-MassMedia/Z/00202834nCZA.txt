Груевски реагира остро на решението на НАТО
					23/05/2012
					Решението на НАТО да не отправи покана към Македония за членство в Алианса на току-що завършилата среща на високо равнище в Чикаго отприщи вълна от силни реакции, като може би най-острите коментари бяха направени от самия министър-председател.
					От Мишко Талески за Southeast European Times от Скопие – 23/05/12
 
					 
						
Македонският премиер Никола Груевски приветства решението на МС от 5 декември 2011 г. и отново го спомена след решението на срещата на високо равнище на НАТО. [Ройтерс]
						Македонският премиер Никола Груевски остро порица НАТО във вторник (22 май), след като организацията пропусна възможността да предложи членство на неговата държава заради отдавнашните възражения на Гърция. 
						Отказът се очакваше от наблюдателите, но въпреки това Груевски отправи сериозни критики към НАТО в интервю във вторник за Македонската информационна агенция (МИА). 
						„Отдавна не съм бил свидетел на подобна политика на двойни стандарти, безпринципност и отдалечаване от публично защитаваните от самите тях ценности както в случая с Македония. Те пренебрегват решението на Международния съд“, заяви Груевски, визирайки решението от декември 2011 г., в което Съдът заключи, че налагайки вето на кандидатурата на Македония за членство в НАТО през 2008 г., Гърция е нарушила Временното споразумение от 1995 г. 
						Необичайно откровените думи на Груевски отразяват разочарованието на македонците. Според последните проучвания на общественото мнение 85 % от населението иска държавата да стане членка на НАТО. В заглавия на македонски вестници двудневната среща на високо равнище в Чикаго беше наречена „позор“. 
						„Най-накрая някой каза това, което хората мислят, осъзнавайки напълно неравенството и реалностите в международната политика. Възможностите, които НАТО предлага на Македония, за да задоволи Гърция, не са никакъв избор; ние никога няма да променим, нито би трябвало да променим името си. Ако НАТО не ни иска като Македония, трябва да преразгледаме нашите ангажименти към Алианса“, заяви за SETimes Борче Ристевски, на 32 г., жител на Скопие. 
						Въпреки критиките към някои западни лидери Груевски посочи, че единственият виновник е Гърция, която според него през последните две десетилетия е използвала всички възможни средства, за да забави развитието на Македония заради дългогодишния спор за името на Македония. 
						„Приемам тези държави [членки на НАТО] за наши приятели, но същевременно те са по-големи приятели на Гърция. Така стоят нещата през последните 21 години и затова Гърция успява да пречи на Македония във възможно най-голяма степен, без да носи някакви сериозни последствия“, заяви Груевски. Според македонците всяко име, различно от „Република Македония“, нарушава правото на самоопределяне на нацията. Гърция твърди, че името е скрита заплаха към нейна провинция със същото име. 
						Македония е призната от повече от 100 държави и беше приета в ООН през 1993 г. В този орган обаче, както и в повечето други международни организации, страната се идентифицира с името „Бивша югославска република Македония“. Македония кандидатства за членство в НАТО през 2005 г. и вярваше, че ще бъде приета през 2008 г., но Гърция блокира отправянето на официална покана.
						Въпреки скорошното разочарование Груевски подчерта, че Македония продължава да желае евентуалното членство. „Оставаме твърдо решени да постигнем стратегическата си цел за членство в НАТО и ще работим в тази посока. Ако някой казва истината, това не означава, че влиза в схватка със стратегическите си партньори“, заключи Груевски. 
						Според повечето анализатори изказването е призив за политическо обединение на страната и Груевски безспорно е успял да постигне това. 
						„Груевски успя да докосне тънка струна в сърцето на народа, защото е първият македонски лидер, който казва как обективно стоят нещата въпреки потенциалната заплаха за неговата позиция. Интервюто показа болката на македонците, които са засегнати по всевъзможни начини от обструкциите на Гърция и неяснотите в международен план“, каза за SETimes Владимир Божиновски, анализатор в Института за политически изследвания. 
						„Изказването също така подготвя основите за определянето на „червената линия“ на Македония по отношение на наложения от Гърция спор за името“, добави той. 
						Настоящи и бивши политици изразиха своята подкрепа, като дадоха висока оценка на факта, че вътрешната политика продължава да залага на върховенството на закона и на международното право. 
						„Ако Македония изпраща повече войници на глава от населението в мисиите на НАТО; ако нейните войници се борят с висок професионализъм срещу тероризма в Афганистан и Ирак като съюзници на НАТО; ако сме изпълнили всички стандарти и критерии, осъществили сме всички реформи и не получаваме нищо в отговор, тогава Македония има право да критикува процесите и поведението на някои държави,“ заяви за SETimes Слободан Чашуле, бивш външен министър на Македония. 
						„В случая с Гърция се оказва, че НАТО и ЕС възнаграждават лошото поведение. Този подход вече коства много на ЕС и се надяваме, че няма да коства също толкова скъпо и на НАТО“, заяви Чашуле. 
					
				
			
					 
					
 
 

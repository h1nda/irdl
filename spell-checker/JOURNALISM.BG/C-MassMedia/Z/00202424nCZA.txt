БиХ е на ръба да пропусне още една конституционна реформа
					10/03/2012
					Въпросът е дали да се увеличи броя на подходящите кандидати, които могат да се кандидатират за някои от най-високите постове, но безизходното положение само стеснява перспективите на БиХ за евроинтеграция. 
					От Анес Алич за Southeast European Times в Сараево - 10/03/12
 
					 
						
Целта е да се внесат поправки в конституцията, преди гласоподавателите отново да се наредят пред избирателните секции през 2014 г. [Ройтерс]
						Преди крайния срок в понеделник (12 март) 13-те парламентарни партии на Босна и Херцеговина (БиХ) за пореден път не успяха да постигнат компромис, който да направи възможни промените в конституцията и изборния закон, които да позволят на етническите малцинства да се кандидатират за най-високите постове в страната. 
						Политическите лидери се срещнаха в петък, за да направят пореден опит да преодолеят различията в позициите си по отношение на конституционните промени, като срещата приключи със съобщението, че не е постигнат никакъв напредък. Конституционната реформа продължава да бъде главна пречка за демократическия напредък в БиХ. Всички усилия за реформиране на конституцията от 2000 г. се провалиха. 
						В продължение на повече от две години управляващите партии се мъчат да осъществят решението на Европейския съд по правата на човека (ЕСПЧ) от 2009 г., според което конституцията на страната, определена от Дейтънското мирно споразумение от 1995 г., съдържа дискриминационни и противозаконни разпоредби, които трябва да бъдат поправени. 
						Дейтънското споразумение създаде тричленно ротационно председателство между босненските хървати, бошняците и босненските сърби. Според конституцията и изборния закон само членове на тези три етнически групи имат право да се кандидатират за избор в тричленното председателство и в парламента. 
						През 2006 г. официалният представител на босненската еврейска общност Якоб Финци и ромският представител Дерво Сейдич заведоха дело срещу БиХ в ЕСПЧ за дискриминация. Тъй като са извън трите главни етнически групи евреите и ромите, както и около 14 други малцинствени групи, нямат право да се кандидатират за членове на председателството или за депутати в парламента. 
						Сейдич, активист на Съюза на босненските роми, каза за SETimes, че никога не е имал намерение да се кандидатиря за някаква държавна служба, но се е надявал да отстрани тези несправедливости и да разчисти пътя за малцинствата в бъдеще. 
						"Босненската конституция, написана набързо, за да се сложи край на войната, трябва да се промени, за да се предотврати по-нататъшната дискриминация. В някакъв момент тя ще бъде променена, но по-голямото предизвикателство ще бъде да се промени манталитета на хората", каза Сейдич. 
						Той предлага поправка, според която един член от председателството да бъде избиран от Република Сръбска (РС), а двама други от ФБиХ, което ще позволи на всички граждани да бъдат потенциални кандидати. 
						Всички обаче са загрижени не за малцинствените етнически групи, а по-скоро за това как констутиционните и изборните промени ще повлияят върху изборния процес за трите главни етнически групи. 
						По-специално един определен проблем спря напредъка, смята Сефик Дзаферович, председател на парламентарната комисия, която има задачата да изготви поправките в конституцията. 
						"Ние се споразумяхме за избора на трима членове от малцинствените етнически групи в парламента", каза Дзаферович за SETimes. "Оставаме обаче разделени по отношение на това дали членовете на председателството трябва да бъдат пряко избирани от една от двете политически области или непряко от [държавния] парламент." 
						Фадила Мемишевич, председател на босненския клон на Обществото в защита на застрашените народи в Германия, каза, че продължаващият дебат е свързан твърде малко с малцинствените групи. 
						"Проблемът е, че всички етнически групи са дискриминирани в Босна и Херцеговина, а не само малцинствата. Конституцията дискриминира босненските сърби в областта на Федерацията и бошняците и босненските хървати в Република Сръбска", каза Мемишевич за SETimes. 
						Според съществуващата конституция сърбите, които живеят във ФБиХ не могат да се кандидатират за членове на тричленното председателство; това не могат да направят и бошняците и сърбите, които живеят в РС. Поправките в конституцията могат да променят това положение и официални представители в РС се тревожат, че реформите ще направят възможно гласовете на босненски сърби във ФБиХ да отнемат председателството. 
						Именно това се случи с хърватските етнонационалисти през 2006 г. Босненският хърватин Желко Комшич от умерената мултиетническа Социалдемократическа партия (СДП) бе избран за хърватския член на председателството с преобладаващо мнозинство. Хърватските националисти отказаха да признаят победата на Комшич с твърдението, че той е спечелил благодарение на гласове извън етническата група и затова не е истински представител на хърватската "кауза." 
						Парламентарната комисия трябваше да приключи работата си до 12 март и да представи предложенията си за поправки. След като сега тя ще пропусне още един краен срок, Дзаферович се надява мандатът й да бъде удължен, тъй като е наложително конституцията да бъде ревизирана до 2014 г., когато ще бъдат проведени следващите общи избори.

Посланикът на Черна гора дава оценка на връзките с Турция
					04/01/2012
					Турция и Черна гора имат дълга история на сътрудничество, което и двете страни целят да подобрят успоредно с интегрирането на Черна гора в евроатлантическите институции.
					От Менекше Токяй за Southeast European Times от Истанбул -- 04/01/12
 
					 
						
Черногорският президент Филип Вуянович (вдясно) и турският президент Абдула Гюл правят преглед на почетна стража по време на официална церемония по посрещането, състояла се в Президентския дворец в Анкара на 2 март 2011 година. "Турция играе важна роля за внасянето на мир и стабилност в региона и извън него”, каза Рамо Бралич, посланик на Черна гора в Турция. [Reuters]
						Кореспондентът на SETimes Менекше Токяй обсъди двустранните връзки с черногорския посланик Рамо Бралич. 
						
						SETimes: Какви конкретни действия предприема Турция за подпомагане на евроатлантическата интеграция на Черна гора? 
						
						Рамо Бралич: Черна гора и Турция имат добри отношения; между двете страни няма неразрешени проблеми. Радваме се на щедрата подкрепа на Турция, когато и където се нуждаем от нея. Турция подкрепи нашата независимост и беше сред първите държави, които признаха Черна гора. 
						Турция силно подкрепя Черна гора в подготовката на страната за членство в НАТО и се надяваме да се присъединим към блока възможно най-скоро, като усилено работим за постигането на тази цел. Успешно приложихме "пътната карта" на НАТО и неотдавна получихме решението на Съвета на ЕС да започнем преговори по присъединяване към ЕС. 
						
						SETimes: А какви конкретни стъпки е предприела Турция, за да подкрепи регионалното сътрудничество, мира и интеграцията на Балканите? Как гледа Черна гора на все по-значимата роля на Турция на Балканите? 
						
						Бралич: Турция играе важна роля за внасянето на мир и стабилност в региона и извън него. Една силна страна с бърз икономически растеж и стабилност допринася за намаляване на противоречията и разрешаване на проблемите в региона, в непосредствените си съседи и на едно по-широко ниво -- на Балканите. Имаме положително виждане за ролята и присъствието на Турция, които могат да донесат само просперитет. Не считаме присъствието на Турция на Балканите за доказателство за "неоосманизъм", както твърдят някои. 
						
						SETimes: Смятате ли, че позитивното османско наследство все още оказва влияние върху нагласите на черногорците по отношение на връзките с Турция? 
						
						Бралич: Да. Черна гора е имала специфичен статус в Османската империя; получили сме много помощ и бързо международно признание след Берлинския конгрес през 1878 г. и след референдума за независимост през 2006 година. 
						Крал Никола I два пъти е посещавал султан Абдул-Хамид в Истанбул [през 1883 и 1899 г.] и османският султан му е подарил вила в Емирган, яхта и състезателен кон с думите: "Вие сте единственият, който води истинска и честна политика с мен и моите владения." 
						Крал Никола е бил принуден да продаде вилата, докато е бил в изгнание, за да си осигури средства. Днес Черна гора се ползва с пълното внимание на Турция, резултат от нашата традиция на силни двустранни връзки. 
						
						SETimes: Какви са отношенията на мюсюлманското малцинство в Черна гора с правителството? 
						
						Брачил: Нямаме проблеми с ислямската общност. Техните права се определят на държавно ниво от конституцията на Черна гора. Те имат собствени структури и могат да изпълняват задълженията си без никакви ограничения. 
						Черна гора е пример за това как малцинствата живеят в страната си и демонстрират своята отдаденост към нея. По време на референдума те категорично гласуваха за своята независимост, суверенитет и международен интегритет. Малцинствата имат конституционална категория в Черна гора, с всички права и задължения. Винаги има място за подобрение и това е посоката, в която вървим. 
						
						SETimes: Какво военно сътрудничество съществува между Черна гора и Турция? 
						
						Бралич: Ние имаме силно сътрудничество с турската армия, то е в сферата на обученията и постоянно нараства. Работим по подписването на [споразумение за] военно сътрудничество между двете страни, което скоро ще бъде финализирано. 
						
						SETimes: Какво сътрудничество съществува между Черна гора и Турция по отношение на борбата с разпространението на наркотици и трафика на хора? Налице ли са съвместни усилия? 
						
						Бралич: Борбата срещу трафика и продажбата на наркотици е много важна за Черна гора и правоприлагащите органи работят сериозно в тази насока. Споделянето на съответната информация също се подобрява. Нашите специалисти в тази област осъществяват редовни посещения в Турция по различни причини.

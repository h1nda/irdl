Според заместник-шефа на ЮНМИК Косово дава добри уроци по предотвратяване на етническото прочистване
02/02/2004
Косово е добър пример за стъпките, които международната общност може да предприеме за спиране на етническо прочистване и предотвратяване на негови рецидиви, казва заместник-шефът на ЮНМИК.
ООН, Washington File, AФП - 28/01/04)
 
 
Конфликтът от периода 1998-1999 г. в Косово даде добри уроци по типа международни усилия, които са необходими за предотвратяване на етнически конфликти, каза заместник-ръководителят на ЮНМИК Жан-Кристиан Кади.
"Косово е добър пример за това, какво могат да постигнат международната общност и ООН с оглед спирането на етническото прочистване и изграждането на инструменти за политика, която би предотвратила негови рецидиви, " заяви Кади в сряда (28 януари) в Стокхолм в изказване пред международен форум, посветен на превенцията на геноцида.
Успехът на усилията в тази област, каза той, изисква, "ясна и обща воля на международната общност за спиране на етническото прочистване." Според него друга предпоставка са бързото разполагане на международна мисия на терена "с военен компонент и мандат за активна намеса," както наличието на достатъчно средства за прилагане на закона и спазване на обществения ред.
Позовавайки се на примера с Косово, където ООН ръководи цивилния компонент на международното присъствие, докато военният компонент е под командването на НАТО, Кади каза, че съществуват два основни проблема. Първият, каза той, се изразява в това, "че през периода от време, което бе нужно за установяване на пълноценно мироопазващо присъствие през лятото и есента на 1999 г., бяха извършени актове на междуетническо отмъщение и жертвите станаха и извършители на престъпления. "
Вторият недостатък бе в сферата на завръщането на бежанците. "Ако практически всички представители на албанската общност се завърнаха в само за няколко седмици след установяване на международното присъствие, то същото не може да се каже за сърбите," посочи Кади. Около четири и половина години след установяването на ЮНМИК в Косово през юни 1999 г., повечето представители на сръбската общност, които напуснаха Косово, не са се завърнали, аргументирайки се с неукрепналата сигурност и голямата безработица.
Ефективното правосъдие, гарантиращо, че няма да остане ненаказано нито едно престъпление, е предусловие за всяко помирение, каза Кади, подчертавайки решимостта на ЮНМИК да инициира наказателно преследване срещу всички военнопрестъпници.
"Основното предизвикателство пред ЮНМИК е създаването на стабилни условия за многоетническо Косово, не само за предотвратяване на рецидиви на етническо прочистване, когато приключи мандата на международната мисия, но и за да се осигури нормално развитие и просперитет на всички общности, липса на насилие и гаранции за равен достъп до институциите, както и безпристрастна полицейска и правосъдна система, "каза представителят на ООН, допълвайки ,че в провинцията вече функционира истинска многоетническа полицейска и правосъдна система.
Бъдещият статут на Косово може да се обсъжда само когато се покрият стандартите, одобрени от Съвета за сигурност през декември, каза Кади.
В специална реч в понеделник при откриването на конференцията Генералният секретар на ООН Кофи Анан предложи да се създаде поста на Специален пратеник по превенция на геноцида и "Комитет за превенция на геноцида," които да действат като звено за ранно предупреждение.
Представители на повече от 50 правителства, ООН, НПО и академични институции участваха в тридневния форум.

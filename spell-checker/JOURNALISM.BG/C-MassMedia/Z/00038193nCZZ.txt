Бизнес: и-Бей увеличава дела си в турската ГиттиГидиор
					15/04/2011
					С нова сделка и-Бей придоби мажоритарен дял от турския онлайн пазар. Още в деловите новини: Сърбия ще даде срок до 3 май на “Телеком Австрия” да представи по-добро предложение за “Телеком Сърбия”.
					 
						
[Ройтерс]
						Сайтът за онлайн пазаруване и-Бей ще придобие 93-процентен дял от турския онлайн пазар ГиттиГидиор по сделка, която беше обявена във вторник (12 април). Компанията притежава миноритарен дял в турската фирма от 2007 г. Условията на сделката не бяха оповестени. 
						*** 
						
						Гърция набра 1,625 млрд. евро чрез продажба на шестмесечни облигации във вторник (12 април). Операцията привлече голямо търсене, особено сред чуждестранните инвеститори, и беше осъществена като част от поредицата търгове по споразумението за спасителния заем от 110 млрд. евро, който Гърция сключи с МВФ и ЕС. 
						*** 
						 Агенцията за приватизация на Косово обяви имената на продадените дружества при 49-ата приватизационна вълна, която донесе около 9,5 млн. евро приходи. Най-висока цена е получило металодобивно предприятие в Призрен, което е продадено за 3,9 млн. евро. До момента в рамките на приватизационния процес в Косово са продадени 636 компании на обща стойност 540 млн. евро. 
						*** 
						Фирмата за търговия с метали „Елтрейд” спечели четвъртия търг за българския металургичен комбинат „Кремиковци”, съобщиха местните медии във вторник (12 април). „Елтрейд” е бил единственият участник в търга и е изпълнил условието за минимална цена от 160 млн. евро. „Елтрейд” е новосъздадено дружество с дейност в областта на търговията с метали. 
						*** 
						
						Сръбското правителство ще даде срок до 3 май на “Телеком Австрия” да подобри офертата си за 51 % от “Телеком Сърбия”, съобщи във вторник (12 април) министерството на финансите. “Телеком Австрия” предложи да плати за дела 950 млн. евро в брой и да инвестира 450 млн. евро през следващите три години. 
						*** 
						Европейската банка за възстановяване и развитие (ЕБВР) е одобрила отпускането на заем от 107 млн. евро на Македония за изграждането на 28-километровата отсечка от Коридор № 10, съобщи в сряда (13 април) македонският министър на финансите Зоран Ставрески. Средствата ще бъдат използвани за участъка от магистралата Демир Капия-Смоквица. 
						
						(Различни източници – 08/04/11-15/04/11)

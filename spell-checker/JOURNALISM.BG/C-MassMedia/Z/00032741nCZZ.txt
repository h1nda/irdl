Дипломатически дневник: Сръбският външен министър Йеремич е на посещение в САЩ
		15/12/2009
		Сръбски и американски представители обсъждаха сътрудничеството. Още в дипломатическите новини: премиерът на Черна гора Мило Джуканович посети Ватикана; хърватският президент Стипе Месич беше в Русия.
		 
			
Сръбският външен министър Вук Йеремич се срещна с държавния секретар на САЩ Хилари Клинтън във вторник (15 декември). [Гети Имиджис]
			Министърът на външните работи на Сърбия Вук Йеремич отпътува за Вашингтон във вторник (15 декември), където ще се срещне с държавния секретар на САЩ Хилари Клинтън и други длъжностни лица. Йеремич заяви, че основна тема на разговорите ще бъде двустранното сътрудничество. Преди да замине за Вашингтон, първият дипломат на Сърбия се срещна в Сараево със своя колега от БиХ Свен Алкалай и с турския външен министър Ахмет Давутоглу. 
			*** 
			
				Черногорският премиер Мило Джуканович замина в понеделник (14 декември) на посещение във Ватикана, където ще се срещне с папа Бенедикт XVI и с държавния секретар на Ватикана Тарчизио Бертоне. Министър-председателя на Черна гора заяви, че Подгорица е получила пълната подкрепа на папата за усилията за запазване на мира в региона и насърчаването на диалога между религиите и културите. Светият престол подкрепя кандидатурите на Черна гора и другите балкански страни за членство в ЕС и НАТО, допълни той. 
			*** 
			Испания, която на 1 януари поема ротационното председателство на ЕС, ще направи всичко възможно, за да помогне на Сърбия в процеса на интеграция на страната в ЕС, заяви в събота (12 декември) испанският външен министър Мигел Анхел Моратинос в Белград след срещата с колегата му от Сърбия Вук Йеремич. В Белград Моратинос се срещна и с президента Борис Тадич и беше удостоен със званието „Почетен гражданин на Белград”. 
			*** 
			Папа Бенедикт XVI прие в петък (11 декември) албанския премиер Сали Бериша, с когото обсъди текущи международни въпроси. Бериша покани папата да посети Албания догодина, за да участва в честванията по случай 100-годишнината от раждането на майка Тереза. 
			*** 
			
				Хърватският президент Стипе Месич пристигна в неделя (13 декември) на двудневно официално посещение в Русия. Месич се срещна с пълномощния представител на президента в Централния федерален окръг Георги Полтавченко. В понеделник хърватският президент направи изказване на форума "Хърватия 2000-2010, десетилетие на промени", който беше организиран от руското външно министерство. Месич се срещна също с министър-председателя Владимир Путин и с президента Дмитрий Медведев. 
			*** 
			
				Албанският президент Бамир Топи и неговият колега от Турция Абдула Гюл се ангажираха в четвъртък (10 декември) да засилят доброто политическо и икономическо сътрудничество между своите две страни. Топи благодари на Турция за оказаната подкрепа за усилията на Албания да стане член на НАТО и заяви, че цени турските инвестиции в пътната инфраструктура, промишлеността, образованието, банките и телекомуникациите. 
			*** 
			Португалският министър на отбраната Аугусто Сантош Силва заяви в понеделник (14 декември), че Косово има европейска перспектива и трябва да се интегрира в ЕС и НАТО, както и всички други страни от Западните Балкани. "Португалия е поела ангажимент за стабилността и сигурността в Косово и няма да прави промени в своето мироопазващо присъствие", посочи Силва в Прищина, след като се срещна с президента Фатмир Сейдиу. 
			*** 
			Председателят на ЕС Херман ван Ромпой посети София в понеделник (14 декември), което бе първото му официално посещение в България. Ромпой, който се срещна с министър-председателя Бойко Борисов и с президента Георги Първанов, приветства усилията на новото правителство за справяне с икономическата ситуация в страната, като заяви: "България отново е на прав път." 
			
				(Различни източници -- 08/12/09-15/12/09)

Захарта на Сърбия става "кисела"
23/05/2003
Захарната промишленост на Сърбия може да пострада тежко от тримесечното спиране на специалните търговски привилегии. В страната се разразиха ожесточени дебати за това кой е виновен за проблема.
От Душан Косанович за Southeast European Times от Белград - 23/05/03
 
 
След като ЕС спря за три месеца специалните търговски привилегии за износа на захар от Сърбия-Черна Гора, в страната се разразиха ожесточени дебати за това кой е виновен за проблема, който може да предизвика големи щети на обеднялата вече захарна промишленост. Местните власти уверяват, че не е имало злоупотреби при износа на захар, която е единственият продукт, който Сърбия-Черна Гора изнася безмитно в ЕС.
Сръбският търговски министър Слободан Милосавлевич и министъра на селското стопанство Драган Веселинович твърдят, че мощното захарно лоби в ЕС е осъзнало факта, че сръбските производители са заели голяма част от пазара. Европейската служба за борба с контрабандата (ОЛАФ), обаче, публикува рязък отговор, че "институциите в Брюксел, за разлика от тези в Западните Балкани, не се поддават на какъвто и да е натиск".
Бившият заместник-премиер Миролюб Лабус предупреди в началото на март, че износът на захар е поставен под въпрос, поради сериозните сигнали, че захарната рафинерия във Войводина е нарушила договора за износ на захар в ЕС. "Тя е внесла захар в чували, препакетирала я е в найлонови опаковки от 1 кг и се е опитала да я реекспортира", каза Лабус.
Отделни медии сочат като виновник главния мениджър на МК Комерс Миодраг Костич. МК Комерс притежава три захарни рафинерии в Сърбия и спирането на привилегиите е било предизвикано от отказа на компанията да разреши на ОЛАФ да прегледа нейната документация. Костич категорично отрече обвиненията, че е не позволил на ОЛАФ да провери вноса и износа на неговата компания, като подчерта, че е била скрита само документацията, касаеща търговските тайни на фирмата, и обвини Лабус за забраната. Според Костич, сръбското федерално министерство на външно-икономическите връзки нищо не е направило по въпроса.
Комисарят на ЕС по вътрешната търговия Фриц Болкещайн заяви, че санкциите ще бъдат използвани, "за да се провери заедно със Сърбия-Черна Гора дали е възможно да се приложат мерки, които да гарантират, че безмитният износ е само за произвежданата в страната захар".
След разговори с представители на Европейската комисия (ЕК) в Брюксел в началото на месеца Лабус каза, че износът на Сърбия-Черна Гора в ЕС се е сблъскал с чисто технически, но в никакъв случай не и с политически проблеми. Той окачестви като безотговорни изказванията на някои представители на правителството, че политически причини стоят в основата на случая.
"Ако бъдат решени проблемите с благонадеждността на нашите митнически служби, ние ще можем да изнесем в ЕС не само излишъците, но и целогодишната продукция на захар", заяви Лабус и добави, че единствено значение има произходът на захарта да бъде от Сърбия. Той съобщи, че до два месеца комисия на ОЛАФ ще посети отново Сърбия, за да провери дали е подобрен митническият контрол. Според наблюдателите мерките щяха да бъдат въведени по-рано, но бяха забавени поради убийството на сръбския премиер Зоран Джинджич.
На 7 май заместник-директора на представителството на ЕС в Белград Ян Вилем Бланкерт съобщи, че ЕС е изпратил 16 експерти по въпросите на митниците и таксите, за да помогнат на Сърбия да се справи с проблема. "Техният брой ще бъде увеличен на 30 души и нашите експерти, в сътрудничество с сръбските митници, ще се опитат да установят надеждна митническа система за всички стоки", каза той. Бланкерт допълни, че проблемът с митническия контрол трябва веднага да бъде решен. "Днес е захарта, утре може да бъде стоманата или друг продукт", отбеляза той.

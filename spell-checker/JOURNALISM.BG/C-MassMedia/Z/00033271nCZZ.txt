Дипломатически дневник: Сърбия и Словения обсъждат мерки за сближаване
					02/02/2010
					Лидерите на Сърбия и Словения обсъждат икономическото сътрудничество и инвестициите. Още в дипломатическите новини: преговорите за Кипър продължават; македонският външен министър Антонио Милошоски каза, че неговата страна се стреми към по-добри отношения с Гърция.
					 
						
Словенският премиер Борут Пахор посети Белград в петък (29 януари). [Гети Имиджис]
						Словенският премиер Борут Пахор посети неочаквано Белград късно в петък (29 януари) и се срещна със сръбския си колега Борис Тадич. Според словенските медии посещението е имало за цел укрепване на икономическите връзки между двете страни, като основна тема били словенските инвестиции в Сърбия. Двамата са обсъдили още и шансовете на Сърбия за присъединяване към ЕС. 
						*** 
						
						Кипърският президент Деметрис Христофиас и кипърският турски лидер Мехмет Али Талят решиха в сряда (27 януари) да продължат втория кръг от продължаващите интензивни преговори за обединяване на разделения остров в опит за постигане на напредък. Генералният секретар на ООН Бан Ки Мун започна в неделя тридневно посещение на острова. 
						*** 
						Китайският външен министър Янг Джиечи пристигна в събота (30 януари) в Кипър на тридневно официално посещение по покана на колегата си Маркос Киприану. Янг се срещна с президента Деметрис Христофиас и с председателя на парламента Мариос Гароян. Основна тема на дискусиите бяха двустранните връзки между ЕС и Китай и международни въпроси от общ интерес. 
						*** 
						След среща с турския си колега Реджеп Тайип Ердоган в петък (29 януари) в Анкара българският премиер Бойко Борисов заяви, че страната му подкрепя реформите в Турция, която иска да види в ЕС. Ердоган каза, че въпреки някои опити за блокиране на кандидатурата за присъединяване на Турция, неговото правителство ще продължи да работи за тази цел. Той и Борисов подписаха споразумение за ускоряване на работата по проекта за газопровод "Набуко". 
						 *** 
						
						Македония ще предложи подобрения в двустранните връзки с Гърция, каза македонският външен министър Антонио Милошоски на 26 януари в Любляна след разговори със словенския си колега Самуел Збогар. Милошоски каза, че Скопие ще предложи инициатива за избягване на двойното данъчно облагане с Гърция, както и издигане на равнището на съществуващите в Скопие и Атина координационни служби в ранг на посолства и отварянето на нов граничен КПП. Збогар изрази надежда, че дългогодишният спор ще бъде решен по време на испанското председателство на ЕС, което завършва през юни. 
						В Страсбург гръцкият премиер Георгиос Папандреу заяви на 26 януари пред Парламентарната асамблея на Съвета на Европа, че е дошло време да се реши спорът за името с Македония. Той каза, че решението трябва да бъде приемливо и за двете страни и че ако въпросът бъде уреден задоволително, Атина ще подкрепи усилията на Скопие за присъединяването на страната към ЕС и НАТО. 
						
						 (Различни източници -- 27/01/10-02/02/10)

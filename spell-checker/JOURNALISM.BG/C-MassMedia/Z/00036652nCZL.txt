Албания и БиХ приветстваха решението за премахване на визите за ЕС 
					09/11/2010
					 
						ТИРАНА, Албания/САРАЕВО, Босна и Херцеговина (БиХ) -- В понеделник (8 ноември) Тирана бе сцена на тържества с развяване на флагове, след като вътрешните министри от ЕС официално решиха да премахнат визовите режими за Албания и Босна и Херцеговина. Фойерверките бяха последвани от вечерен концерт. На пресконференция по-рано през деня политическите лидери подчертаха постижението и заявиха, че то демонстрира, че Албания принадлежи към континента.
						Официални представители на БиХ също приветстваха решението на ЕС, заявявайки, че то е признание за положените от властите усилия и изпраща окуражителен сигнал към обществеността. Ръководителят на екипа на БиХ в преговорите за либерализиране на визите Бакир Даутбашич предупреди гражданите да спазват строгите правила при влизането в страните, членки на ЕС, за да не бъдат заплашени от санкции. Той предупреди също да не се търси убежище, какъвто беше случаят с някои граждани на Сърбия и Македония, след като те получиха право на безвизови пътувания миналия декември. Министърът на сигурността Садик Ахметович отново подчерта, че БиХ ще оправдае доверието на Брюксел. Върховният представител Валентин Инцко каза, че решението на ЕС за премахване на визовия режим отбелязва нова ера за страната в отношенията й с ЕС. Безвизовите пътувания до участващите страни, членки на ЕС, влизат в сила от 15 декември. (РТРС, БХРТ, Фена, СВП, Топ Ченъл, НОА, Би Би Си, Гласът на Америка, Шекули - 08/11/10)

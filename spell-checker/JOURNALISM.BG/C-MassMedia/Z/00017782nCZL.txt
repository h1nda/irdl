Гръцкият външен министър подкрепи перспективите за членство на западнобалканските държави в ЕС
					03/03/2006
					 
						САРАЕВО, Босна и Херцеговина (БиХ) -- В четвъртък (2 март) гръцкият външен министър Дора Бакоянис потвърди по време на посещенията си в Сараево и Белград подкрепата на страната си за перспективите за членство на държавите от Западните Балкани в ЕС. След среща с външния министър на БиХ Младен Иванич Бакоянис съобщи, че Атина смята да предостави на страната финансова помощ от около 29 млн. евро през следващите две години, която да се използва за финансиране на проекти за възстановяване и развитие. 
						По-късно в Белград Бакоянис повтори позицията на Атина, че решението на проблема за статута на Косово трябва да се постигне чрез диалог и консенсус. Тя подчерта също, че е много важно Сърбия да сътрудничи изцяло на Трибунала на ООН. В петък тя ще посети Прищина. (AНA, MПA, Фена, РТС, Бета, АФП - 02/03/06)

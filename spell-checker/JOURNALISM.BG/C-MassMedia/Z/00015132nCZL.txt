Косовските лидери осъдиха бомбените атентати в Прищина 
					04/07/2005
					 
						ПРИЩИНА, Косово, Сърбия и Черна гора -- В изявления, направени в неделя (3 юли), двамата основни лидери на Косово осъдиха извършителите на бомбените атентати срещу ЮНМИК, ОССЕ и парламента. Президентът Ибрахим Ругова каза, че експлозиите късно в събота са имали за цел да дестабилизират провинцията в момент, когато международни представители правят преглед на нейния напредък в изпълнението на международните демократични стандарти. Той обвини враговете на потенциалната независимост на Косово, че са извършили атентатите. Премиерът Байрам Косуми също свърза експлозиите с международния преглед, който трябва да доведе до преговори за окончателния статут на Косово. Филип Голдбърг, ръководител на представителството на САЩ в Прищина, каза, че терористичните действия няма да отклонят вниманието от важната работа, която предстои за международната общност и народа на Косово. Ръководителят на ЮНМИК Сьорен Йесен-Петерсен се обърна към обществеността с молба за предоставяне на информация на ЮНМИК и на полицията в Косово, за да бъдат изправени пред съда извършителите. Никой не е поел отговорност за атентатите. (Политика, Данас - 04/07/05; Уеб-сайт на ЮНМИК, Танюг, АП, АФП - 03/07/05)

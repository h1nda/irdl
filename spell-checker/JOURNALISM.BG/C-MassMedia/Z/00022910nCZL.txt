Сърбия ще издаде заповеди за арест на съпругата и сина на Милошевич 
					15/06/2007
					 
						БЕЛГРАД, Сърбия – Прокуратурата ще издаде международни заповеди за арест на съпругата и сина на бившия диктатор Слободан Милошевич, съобщиха висши правителствени представители в четвъртък (14 юни) в Белград. Министърът на правосъдието Душан Петрович каза, че Миряна Маркович и Марко Милошевич ще бъдат обвинени в организирането на канал за контрабанда на цигари през 90-те години. Смята се, че и двамата се укриват в Русия. Слободан Радованович, специалният прокурор за военни престъпления, каза по-рано през седмицата, че семейство Милошевич е спечелило милиони долари от контрабанда на цигари в Югославия, докато тя бе под международно ембарго. 
						Други новини от четвъртък – Сръбските власти екстрадираха в Скопие македонски магнат, търсен за финансови измами и пране на пари. Методия Смиленски бе арестуван в Белград преди една година, но обжалваше екстрадирането си. (Индипендънт - 15/06/07; АП, Танюг, Б92, Макфакс, МИА, МРТ АП - 14/06/07)

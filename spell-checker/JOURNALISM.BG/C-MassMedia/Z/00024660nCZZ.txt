Бизнес: Членовете на ЦЕФТА 2006 приеха съвместна декларация
					23/11/2007
					Срещата на високо равнище на ЦЕФТА в Скопие приключи с обещание за засилване на регионалното сътрудничество. Още от седмицата: Турция и Грузия подписаха споразумение за свободна търговия.
					 
						
Македония бе домакин на среща на високо равнище на ЦЕФТА в сряда (21 ноември). [Гети Имиджис]
						Членовете на Централноевропейското споразумение за свободна търговия (ЦЕФТА) се събраха в Скопие на еднодневна среща на високо равнище в сряда (21 ноември). Те подписаха документ, предвиждащ по-широко регионално сътрудничество при развиване на свободната търговия. Премиерът Никола Груевски ръководеше македонската делегация. 
						*** 
						Правителството на Федерация БиХ (ФБиХ) одобри проектобюджета на страната за 2008 г. В него се предвиждат 893 млн. евро разходи – увеличение от 10 %. Социалните програми са основен приоритет в бюджета, като за тях са заделени около 350 млн. евро. 
						 *** 
						Германия е готова да замени 17 млн. евро от сръбския дълг срещу инвестиции в икономиката и устойчивото развитие, каза във вторник (20 ноември) заместник-премиерът на Сърбия Божидар Джелич. 
						*** 
						Грузия и Турция подписаха споразумение за свободна търговия, както и спогодба за предотвратяване на двойното данъчно облагане. Това стана на бизнесфорум в Тбилиси в сряда (21 ноември). Турският президент Абдула Гюл бе в грузинската столица за събитието. 
						 *** 
						Европейската банка за възстановяване и развитие (ЕБВР) изрази интерес към финансирането на газопровода “Набуко” – основен европейски газопровод, който ще свърже Турция и Австрия през България, Румъния и Унгария. Смята се, че газопроводът ще играе важна роля за намаляване на зависимостта на Западна Европа от руските енергийни доставки. 
						*** 
						 “Германос”, търговската верига на гръцкия оператор “Космоте”, закупи магазините на турската фирма “ТЕЛСИМ GSM” в Румъния. “ТЕЛСИМ GSM” имаше 19 магазина в 18 румънски града. Цената на сделката не бе разкрита. 
						
 (Различни източници – 16/11/07-23/11/07)

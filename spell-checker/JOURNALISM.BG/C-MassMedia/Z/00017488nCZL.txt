Сръбското правителство издаде заповед за арест на бившия собственик на "Мобтел" Карич
					06/02/2006
					 
						БЕЛГРАД, Сърбия и Черна гора -- Вътрешното министерство на Сърбия издаде в събота (4 февруари) заповед за арестуване на Боголюб Карич, лидер на движението "Силата на Сърбия" и бивш мажоритарен собственик на доставчика на безжични телефонни услуги "Мобтел". От министерството заявиха, че Карич не се е явил на разпит миналата седмица. Властите искат да го разпитат във връзка с предполагаема данъчна измама и незаконни операции, които според следователите са стрували на Сърбия 700 млн. евро. Карич, който е милионер, според съобщенията е заявил, че е в чужбина, тъй като не се чувства в безопасност в Сърбия. Сръбското правителство и австрийският консорциум, на който Карич продаде своя дял през 2005 г., се съдят за мажоритарната собственост на "Мобтел". (Бета, Б92, АП, АФП - 04/02/06)

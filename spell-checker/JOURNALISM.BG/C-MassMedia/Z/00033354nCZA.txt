БиХ и Сърбия възстановиха пълните си дипломатически отношения
					10/02/2010
					Тристранната дипломация от страна на Турция доведе до осезаеми резултати. Сърбия одобри посланика на БиХ в Белград след тригодишен дипломатически конфликт.
					От Баръш Йълмаз за Southeast European Times - 10/02/10
 
					 
						
В срещата участваха сръбският външен министър Вук Йеремич (вляво), турският външен министър Ахмет Давутоглу (в средата) и министърът на външните работи на Босна и Херцеговина Свен Алкалай. [АФП]
						Сърбия нормализира изцяло дипломатическите си отношения с Босна и Херцеговина (БиХ), като обяви решението си във вторник (9 февруари) след петия кръг на тристранните преговори, инициирани от Турция през октомври миналата година. 
						 "Мога да потвърдя... че Сърбия даде официалното си съгласие посланикът да пристигне в Белград и да представлява Босна и Херцеговина", заяви сръбският външен министър Вук Йеремич по време на съвместна пресконференция с колегите си от БиХ и Турция, която се състоя във вторник в Анкара. 
						 "Преодоляхме проблемите", заяви турският външен министър Ахмет Давутоглу. "Босна скоро ще назначи посланик в Белград." 
						Давутоглу допълни: "Искаме да решим всички спорове на Балканите по дипломатически път и да постигнем регионален просперитет и стабилност." 
						 Пробивът е още един знак за нарастващото влияние на Турция на Балканите. Одобряването на босненския посланик от Сърбия по инициатива на Турция сложи край на три години дипломатически проблеми между Сърбия и нейната съседка. 
						Държавите поддържат дипломатически отношения и имат посолства в двете столици. Но поради отхвърлянето от Сърбия на предложените посланици,от 2007 г. насам БиХ беше представлявана в Белград на ниво шарже д’афер. 
						Решението на този проблем идва в особено чувствителен момент. Международната общност е загрижена за стабилността на етнически разделената БиХ. Босненските сръбски депутати обсъждат планове за премахване на пречките за провеждане на референдум, с което предизвикаха опасения от задълбочаване на разрива между двете автономни области, Република Сръбска и мюсюлмано-хърватската Федерация БиХ. 
						Давутоглу изрази надежда, че тази положителна стъпка между Сърбия и БиХ ще помогне за укрепването на мира и разбирателството, колкото и крехки да са те, в БиХ. 
						"Териториалната цялост на БиХ не подлежи на обсъждане", заяви Давутоглу. 
						 Министърът на външните работи на Сърбия Йеремич посочи, че неговата страна зачита териториалната цялост на всяка държава, членка на ООН. Проблемите, каза той, трябва да се решат чрез конституцията на БиХ. 
						В интервю за Southeast European Times експертът по Балканите Ерхан Тюрбедер посочи, че Турция "вижда необходимост от изграждане на доверие между страните в региона и смята, че най-добрите решения на регионалните проблеми могат да дойдат от [други] действащи лица". 
						Турция, отдавнашен силен поддръжник на БиХ, отскоро започна да изгражда повече контакти с Република Сръбска. Въпреки силните разногласия по отношение на независимостта на Косово отношенията на Турция със Сърбия също се подобряват. 
						През последните 12 месеца най-малко четирима сръбски министри са посетили Турция, за да обсъждат различни проекти - както делови, така и политически. Турският президент Абдула Гюл направи много успешно посещение в Сърбия през миналата година. Въпреки опозицията на сръбските националисти връзките между двете страни изглежда укрепват. 
						Турция обяви отдавна подкрепата си за интегрирането на всички балкански страни в НАТО и ЕС.

Търговията с Гърция рязко е намаляла по време на кризата
					25/01/2010
					Експерти твърдят, че финансовата криза в Гърция е засегнала и други страни от региона, но в различна степен.
					От Х.К. Цанис за Southeast European Times от Атина -- 25/01/10
 
					 
						
Регионалната търговия с Гърция намалява. [Гети Имиджис]
						Експертите са единодушни, че спадът в инвестициите и двустранната търговия между Гърция, която е член на еврозоната, и нейните най-големи регионални търговски партньори се дължи най-вече на продължаващата икономическа криза. Те обаче твърдят, че призракът на кризата с дефицита в страната няма да се прехвърли върху финансите на съседните страни. 
						"Най-големите последици [върху местните икономики] са резултат от общата икономическа криза, а не от [гръцката] криза", заяви неотдавна Григор Порожанов, търговски аташе в българското посолство в Атина.
						Преките чуждестранни инвестиции на Гърция в България достигнаха 392 млн. евро през 2008 г., докато за първата половина на 2009 г. тази сума е едва 88 млн. евро. 
						"И двете страни имат известни трудности във финансовия сектор, но те не са основната причина за спада в търговията и инвестициите. Това се дължи на намалената ликвидност, която се отразява на икономиката и влияе на интензивността на гръцките инвестиции в България", каза той, като добави: "Финансовият проблем е едната страна на проблема, но не и неговата същина." 
						Друг представител на съседна дипломатическа мисия в Атина, търговският и икономически съветник в румънското посолство Джордже Баешу посочва, че намалението в гръцко-румънския внос и износ се дължи преди всичко на международната рецесия и, косвено, на текущите затруднения с дефицита в Гърция. 
						"Не смятаме, че ефектът от това, което става в Гърция, ще засегне нещо повече от износа на [Румъния] тук... Румънската икономика, разбира се, разчита в голяма степен на износа", заяви той, като добави, че се очаква страната да излезете от кризата в началото на тази година. 
						Данните за първите девет месеца на 2009 г. показват, че износът от Румъния за Гърция е спаднал с 14 % в сравнение със съответния период на 2008 г. Вносът от Гърция за Румъния е намалял с 28,6 % през същия период. 
						"Надяваме се, че икономическата ситуация тук ще се подобри бързо, тъй като румънците обичат да работят с гърците", заяви Баешу, отбелязвайки, че подобрението на имиджа на Гърция в еврозоната ще повлияе положително на целия регион. 
						Турският търговски аташе в Атина, Бюлент Тунджер, отново повтори, че "Турция е основен търговски партньор на Гърция и въпреки че износителите и вносителите може да имат опасения във връзка с кризата, турските фирми са свикнали да се справят с кризи и това няма да ги засегне в по-голяма степен, отколкото други страни." 
						Според турския дипломат през май 2009 г. в Турция са работели около 350 гръцки дружества, а общите инвестиции на гръцки компании в Турция са били около 4-4,5 млрд. евро – от които челно място заема инвестицията на централната банка във „Финансбанк”. От друга страна, броят на турските фирми, работещи в Гърция, е приблизително 15, а инвестициите са около 25 млн. евро. 
						Турският износ за Гърция достигна 1 млрд. евро от януари до ноември 2009 г., което е значително понижение спрямо 1,7 млрд. евро през 2008 г. В гръцкия износ за Турция през същия период е регистриран спад от повече от 700 млн. евро в двустранната търговия за 2009 г. 
						Христос Фармакис, икономически и търговски съветник в гръцкото посолство в Албания, посочи, че последиците от икономическия спад в световен мащаб, а също и в Гърция, се забелязват лесно в западнобалканската страна. 
						Ударът идва най-вече от намаляването на паричните преводи, изпращани в родната страна от албанските емигранти. Най-големите общности на албанци емигранти са в Гърция и Италия. 
						По негова оценка спадът в банковите преводи от чужбина е 60 %. Той обаче отбелязва, че Централната банка на Албания не предоставя разбивка на тези данни по държави. 
						Местен анализатор от изследователски отдел на голяма гръцка банка обаче не смята, че „бурята около дълга” в Гърция ще има някакви последици за съседните икономики. 
						"Чуждестранните инвестиции на гръцките фирми, най-вече в производствения сектор, отдавна изпълняват ролята на "буфер" по отношение на тяхната дейност в Гърция, особено в страните, където се наблюдава подобряване на макроикономическите условия, като например Румъния", заяви той. 
						Финансовите проблеми в Гърция в момента няма да засегнат двустранната търговия и инвестициите. "Във всяка конкретна страна те са повлияни в различна степен от общата [световна] икономическа криза и последиците от нея", твърди анализаторът.

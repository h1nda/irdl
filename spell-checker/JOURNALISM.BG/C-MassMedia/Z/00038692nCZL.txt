Съветът за сигурност на ООН приветства ареста на Младич
					29/05/2011
					
						НЮ ЙОРК, Съединени щати - Съветът за сигурност на ООН приветства в петък (27 май) ареста на бившия босненски сръбски военен лидер Ратко Младич. Страните членки поздравиха сръбските власти за усилията, чрез които страната демонстрира готовността си да сътрудничи на Хагския трибунал за военни престъпления.Френският посланик Жерар Аро, чиято страна е ротационен председател на Съвета в момента, приветства намерението на Белград да прехвърли Младич в Хага колкото се може по-скоро. 
						В събота заместник-прокурорът на Сърбия за военни престъпления Бруно Векарич заяви, че датата за екстрадирането на Младич няма да бъде обявена поради причини за сигурност и добави, че до понеделник Младич може да обжалва екстрадирането. (Бета, Б92, Уебсайт на Съвета за сигурност на ООН - 28/05/11)

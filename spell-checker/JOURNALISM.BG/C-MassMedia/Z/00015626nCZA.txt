Съратник на Караджич бе арестуван в Черна гора
					18/08/2005
					Бившият босненски сръбски министър на правосъдието Момчило Мандич, обвинен във финансиране на най-издирвания за военни престъпления беглец Радован Караджич, бе арестуван в Черна гора в сряда по обвинения в измама. 
					(Ройтерс, АП, Бета, Радио Б92 - 17/08/05)
 
					 
						
Командващият на мисията на НАТО в Босна и Херцеговина, бригаден генерал Стивън Шук, приветства т. нар. от него явни признаци на нарастваща подкрепа сред босненските сърби за изправянето на Радован Караджич пред трибунала на ООН за военни престъпления. [Архив]
						Босненски сръбски бизнесмен, за когото се смята, че финансира най-издирвания за военни престъпления беглец от правосъдието Радован Караджич, бе арестуван в сряда (17 август) в Черна гора по обвинения в измама и злоупотреби. 
						Говорителят на полицията на Черна гора Бранко Булатович съобщи, че Момчило Мандич, бивш правосъден министър на Република Сръбска (РС), е бил задържан в апартамента си в курортното градче Будва по заповед, издадена от прокуратурата на Босна и Херцеговина (БиХ). 
						Твърди се, че Мандич, който е считан за един от най-богатите босненски сръбски бизнесмени, е натрупал богатството си от бензиностанции. Според "Ройтерс" има и подозрения, че между 1996 и 1997 г. той незаконно е присвоил милиони босненски марки от митническите власти на Република Сръбска. 
						Мандич контролира също и "Привредна банка Сръбско Сараево", малка банка, която бе затворена миналия ноември от върховния представител Пади Ашдаун заради финансови нарушения. 
						"Мандич и съучастниците му в политиката или извън нея са направили всичко възможно да източат авоарите на банката и да не платят на вложителите и на служителите в нея”, каза тогава Ашдаун. “Имаше и транзакции, които пораждат опасения, че някои средства може да са преминали в ръцете на военнопрестъпници”, добави той. 
						През септември 2003 г. американската администрация блокира авоарите на Мандич в САЩ, като освен това му забрани и да влиза в страната. Името му е и в черния списък на ЕС. 
						Смята се, че Мандич е едно от основните лица, финансиращи Караджич. Бившият лидер на босненските сърби, срещу когото Международният наказателен съд за бивша Югославия (МНСБЮ) е повдигнал обвинения в геноцид, се укрива от 1997 г. Международният натиск срещу Република Сръбска и Сърбия и Черна гора за неговия арест, както и за арестуването на военния му командир Ратко Младич, нарасна миналия месец при навършването на 10 години от клането в Сребреница през 1995 г. 
						Командващият на силите на НАТО в БиХ, бригаден генерал Стивън Шук, в сряда изрази увереност, че предприетите през последните седмици действия скоро ще дадат резултати, на фона на данните, че все по-голям брой босненски сърби вече смятат, че Караджич трябва да бъде предаден на МНСБЮ. 
						"Много съм оптимистичен в надеждите си, че можем да затворим тази глава, която причинява такива забавяния в напредъка на Босна и Херцеговина”, е казал Шук на пресконференция в Брюксел в сряда, цитиран от "Ройтерс". 
						БиХ се стреми към приемане в програмата на НАТО “Партньорство за мир” (ПзМ), ключова първа стъпка към евентуално членство в алианса. НАТО на два пъти задържа поканата към БиХ за присъединяване към програмата, позовавайки се на липсата на пълно сътрудничество с МНСБЮ. На страната ясно бе посочено, че тя няма да отговаря на условията за приемане в ПзМ, докато обвиняемите, издирвани от съда в Хага, остават на свобода.

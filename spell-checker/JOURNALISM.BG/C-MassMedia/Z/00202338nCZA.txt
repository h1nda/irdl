Участници в белградска конференция призовават за промяна на "манталитета"
					09/02/2012
					Ако Сърбия иска икономическо развитие и евроинтеграция, тя трябва да ускори приватизацията, казват бизнес лидери.
					От Ивана Йованович за Southeast European Times от Белград -- 09/02/12
 
					 
						
Представител на МВФ каза, че падащите в глобален мащаб цени на храните спомагат за намаляване на инфлацията в Сърбия. [Ройтерс]
						Само ден след края срещата в Давос, Швейцария, в края на миналия месец членове на деловите и политическите среди се събраха в Белград, за да обсъдят последиците от глобалната икономическа криза за Сърбия, начини за насърчаване на финансовия растеж и обвързването му с евроинтеграцията.
						Вицепремиерът Верица Каланович подчерта, че настоящата икономическа ситуация в Сърбия е резултат от собствените й недостатъци, съчетани с глобалната рецесия, която оказва влияние на всеки гражданин. В отговор правителството има пакет от антикризисни мерки, включително интензивна подкрепа за чуждестранните инвеститори, сред които някои известни търговски марки. 
						"Сърбия привлече над 1,5 милиарда евро нетни ПЧИ [платени в брой], повече от почти всички наши непосредствени конкуренти. Някои от нашите успешни проекти са: "Юнайтед Калърс ъф Бенетон" - Италия, 43 млн. евро, 2 700 служители, "Бош" - Германия, 71 млн. евро, 620 служители, и "Юра" - Южна Корея, 15 млн. евро, 1 500 служители," каза министърът на икономиката и регионалното развитие Небойша Чирич. 
						"Дори по време на рецесията," каза Каланович за SETimes, "успяхме да привлечем в Сърбия марки, които гарантират по-добър износ и нови работни места." 
						Въпреки това безработицата остава над 23 %, а инфлацията в края на 2011 г. е надхвърлила прогнозните 6 %, установявайки се на 7 % на годишна основа, според данни, представени от управителя на Националната банка на Сърбия (НБС) Деян Шошкич.
						Тази година целта е по-амбициозна. "Целевата ни инфлация за тази година е 4 %, +/- 1,5 %, това е нещо, което ние официално смятаме за постижимо. Очевидно има рискове. Рисковете в общи линии потенциално произтичат от международната обстановка, от международните финансови пазари и от фискалната страна - ако тя остане в съответствие със законно определения в закона за бюджетната система план." 
						Богдан Лисовлик от офиса на официалния представител на МВФ в Сърбия каза на конференцията, че инфлацията спада, подпомагана от световните цени на хранителните стоки. Той казва, че целта на НБС е постижима. 
						"Най-често срещаният проблем е изкушението за краткосрочни "решения" - обикновено става дума за оправдаване на необходимостта от правителствени действия и често с цел искане на финансова помощ... Единственото решение е да се остави правителството да прави онова, което прави добре, и да се даде шанс на частния сектор. Един жизнеспособен частен сектор е доказан ключов фактор за икономическия успех," каза Лисовлик. 
						Един от най-успелите бизнесмени в Сърбия, захарният магнат Миодраг Костич, който е собственик на "МК Груп", е на същото мнение. 
						Чух, че в Давос някой заявил, че капитализмът няма алтернатива, но случаят не е такъв в Сърбия. Тук капитализмът има алтернатива, но не съм сигурен дали имаме консенсус по въпроса каква е тази алтернатива. Тук всеки говори за приватизацията по негативен начин, макар че производителността в приватизираните компании се е увеличила четири до пет пъти, и, което е най-главното, това са нашите основни стоки за износ. В неприватизираните фирми обаче тяхната стойност намалява с 20 %" 
						Костич добавя: "Сърбия няма проблем с финансирането; Сърбия има проблем с манталитета." 
						Освен това Сърбия трябва да промени някои икономически навици, да се придвижи към членството в ЕС. Адриано Мартинс, заместник-ръководител на делегацията на ЕС в Сърбия, каза пред участниците в конференцията, че те включват установяване на свободна пазарна икономика и капацитет за упражняване на конкурентен натиск на вътрешния европейски пазар. 
						Той предпочете да завърши в оптимистичен тон. "Времената на кризи са също и времена на възможности. Това е моментът Сърбия да се заеме с решаването на някои структурни проблеми и недостатъци, с които се бори от години."

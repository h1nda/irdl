Контрол на небето над Босна и Херцеговина
					14/04/2011
					БиХ планира да създаде агенция на държавно ниво, за да контролира своето въздушно пространство.
					От Юсуф Рамаданович за Southeast European Times от Сараево – 14/04/11
 
					 
						
Международно летище „Бутмир“ в Сараево. [SETimes/Юсуф Рамаданович]
						Дебатът относно липсата на контрол на държавно равнище на въздушния трафик в Босна и Херцеговина (БиХ) се засили през последните месеци. Според съобщения в местните медии правителството губи значителни приходи, защото трябва да разчита на Хърватия и Сърбия за наблюдението на небето. 
						 Според подписаните през 1999 и 2000 г. споразумения съседните държави осигуряват контрола на въздушното движение, метеорологични услуги, техническа помощ и обмен на аеронавигационна информация. Дейтънското мирно споразумение обаче предвижда, че контролът на въздушното движение попада в сферата на компетентност на държавата БиХ. 
						Твърденията в пресата за загуби на приходи са неоснователни, каза за SETimes говорителят на дирекция „Гражданска авиация” на БиХ Александър Лалович. „БиХ може да не предоставя никоя от тези услуги, но въпреки това получава значителна част от таксите за използване на въздушните маршрути”, каза той. 
						Той посочи, че само през 2010 г. БиХ е получила такси за въздушни маршрути в размер на 11 000 евро, докато Сърбия и Хърватия са събрали съответно 7 500 и 5 000 евро. През тази година се очаква подобно съотношение. 
						 Според експерти БиХ не е в състояние да упражнява контрол над своето въздушно пространство, защото няма агенция за аеронавигационно обслужване на държавно ниво. Правят са обаче планове за създаването на такава институция, изпитва се системата за контрол на въздушното движение на определени места в цялата страна и се извършва подготовка за започване на работа. 
						 „Този процес ще гарантира изпълнението на техническите изисквания за предоставяне на услуги във въздушното пространство на БиХ”, заяви Лалович. 
						Агенцията, БХАНСА, ще поеме контрола поетапно, започвайки от този месец до края на 2012 г. Основните фактори, които оказват влияние върху процеса, са набирането на персонал, обучението на 54 ръководители на въздушно движение и интегрирането на системата за въздушен контрол на БиХ с тези на съседните и други европейски държави. 
						 „Министерският съвет на БиХ прие Стратегия за управление на въздушното пространство, която предвижда създаване на всички агенции, необходими за предоставянето на аеронавигационни услуги, в това число закупуване на оборудване и обучение на персонал”, заяви Драго Радич, държавен съветник по гражданска авиация на министерството на транспорта и съобщенията на БиХ. 
						 Дирекцията на Лалович е единствената агенция за гражданска авиация на държавно ниво в БиХ и е в структурата на министерството. Тя създава правилата и законодателството, уреждащи въздушното движение, но не отговаря пряко за предоставянето на услуги за контрол на въздушния трафик. 
						 По отношение на въпроса за разходите Радич увери обществеността, че БиХ няма финансови задължения. „Въздушните превозвачи заплащат такси за предоставяните [от Хърватия и Сърбия] услуги и БиХ получава около 27 % от посочените двама доставчици на услуги.” 
						Хърватската служба за управление на въздухоплаването предоставя услуги по контрол на въздушното движение на височина до 3 000 м на цялата територия на БиХ и до 20 000 м в западната половина на БиХ. Трафикът в източната част на страната се ръководи от сръбския орган за контрол на въздушното движение. 
						Същевременно двете автономни области – Република Сръбска и Федерация Босна и Херцеговина – имат собствени дирекции за гражданска авиация в очевидно нарушение на конституцията на БиХ. Тя предвижда, че контролът на въздушния трафик попада в изключителната компетентност на институциите на държавно ниво.

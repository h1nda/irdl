Тирана е обхваната от изборна треска 
					01/12/2006
					Сегашният кмет на Тирана Еди Рама ще се изправи срещу вътрешния министър Сокол Олдаши в надпреварата за кметския пост. Междувременно продължаващите кавги между двете основни политически партии в страната предизвикаха критиките на ОССЕ.
					От Ерлис Селимай за Southeast European Times от Тирана – 01/12/06
 
					 
						
Кметът на Тирана Еди Рама ще се кандидатира за трети мандат. [Гети Имиджис]
						Президентът Алфред Мойсиу каза в четвъртък (30 ноември), че му е омръзнало да чака различните политически партии да се разберат за избирателната реформа и тази събота ще използва конституционните си пълномощия, за да определи сам датата на местните избори. Според някои източници той ще избере 20 или 21 януари. 
						Една от основните надпревари е за кметското място в Тирана. Сегашният кмет Еди Рама от опозиционната Социалистическа партия ще се изправи срещу вътрешния министър Сокол Олдаши, подкрепян от управляващата Демократическа партия (ДП). Рама, който е на кметския пост от 2000 г., спечели наградата “Кмет на Света” за 2004 г. Ако бъде преизбран, това ще бъде негов трети мандат. 
						Кампанията на Олдаши ще се ръководи от заместник-лидера на ДП и председател на парламентранта група Бамир Топи. Той обеща, че победата на кандидата му ще бъде така внушителна, както победата на ДП на парламентарните избори през 2005 г. Според съобщенията Олдаши ще запази министерския си пост по време на кампанията. 
						Докато кандидатите за постове в местното управление планират кампаниите си, страната се настройва и за парламентарни избори, макар датата все още да не е определена. 
						Опозицията помоли Мойсиу да не ги насрочва едновременно с изборите на 21 януари в Сърбия. 
						Социалистите казаха, че е възможно въпросът за статута на Косово да повлияе на изборите в Албания и това трябва да се вземе под внимание при определяне на датата. 
						Мойсиу каза, че между двете неща няма връзка. "Не трябва да сме суеверни по отношение на това, което става в други страни. Ние сме суверенна страна и не трябва да зависим от други," каза той по време на посещение в Италия миналата седмица. 
						Управляващата партия и опозицията не успяха да намерят допирни точки по няколко въпроса, свързани с подготовката за изборите, и опозицията иска промени в избирателния кодекс. В същото време доклад на мисията на ОССЕ в Тирана, публикуван миналия уикенд, критикува влошаващия се политически климат в Албания и посочва, че това вреди на избирателния процес. 
						Докладът посочва, че така необходимите реформи преди общинските избори практически са блокирани заради караниците между двете основни партии.

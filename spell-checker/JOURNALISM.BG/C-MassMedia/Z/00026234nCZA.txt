Словакия все още не желае да признае Косово
					24/04/2008
					На среща с официални представители в Прищина словашкият външен министър Ян Кубиш изрази желание за партньорство с Косово, като не включи в това признаването на неговата независимост. 
					От Блерта Фоничи-Кабаши за Southeast European Times в Прищина – 24/04/08
 
					 
						
Словашкият външен министър Ян Кубиш (вляво) и президентът на Косово Фатмир Сейдиу на пресконференция в Прищина във вторник (22 април). [Гети Имиджис]
						Словакия предлага партньорство на Косово, но продължава да се противопоставя на неговата едностранно обявена независимост. Това бе посланието, което първият словашки дипломат донесе в Косово във вторник (22 април), 64 дни, след като Косово обяви своя суверенитет. 
						 "Обсъдихме сътрудничеството между двете страни и потвърдихме, че Словакия желае партньорство с Косово", заяви словашкият външен министър Ян Кубиш след среща с президента на Косово Фатмир Сейдиу. 
						"Позицията на нашата страна остава непроменена", заяви Кубиш. "Решението за окончателния статут на Косово не дойде от Съвета за сигурност на ООН, както призоваваше Словакия. Но това не ни влияе при осмислянето на новите реалности. Следователно аз съм тук, за да потвърдя нашето партньорство и да ви уведомя, че ние се стремим да помогнем на Косово в областта на икономиката и в други отношения." 
						 Той добави, че Словакия "понастоящем наблюдава сигурността, която Косово предложи на своята сръбска общност". 
						Вицепремиерът Хайредин Кучи заяви, че е поискал Словакия да признае държавността на Косово и добави, че той и Кубиш са обсъдили сътрудничеството между Косово и Словакия. 
						 "Смятам, че партньорството е двустранно и равноправно. Настоящият отказ на Словакия да признае Косово не е пречка за сътрудничеството," каза Кучи. 
						Словакия е сред няколкото страни-членки на ЕС, включително Испания, Румъния и Кипър, които отказаха да признаят суверенно Косово отчасти поради опасения, че това поставя прецедент за сепаратистки движения. Висопоставени представители на Братислава обаче не изключват признаване в бъдеще, а Кубиш неколкократно подчерта, че Косово не трябва да остане в изолация. 
						Запитан на пресконференция в Прищина дали е пристигнал в Косово или в Сърбия, Кубиш отговори: "Аз съм в Косово." 
						Той добави, че неговата страна е готова да даде своя принос за Косово като част от мисиите на ЮЛЕКС и КФОР.

Енергийна сигурност: газопроводът "Южен поток" срещу "Набуко"
					14/02/2008
					Югоизточна Европа се превръща в арена на конкуренция между два съперничещи си енергийни проекта.
					От Валентина Поп за Southeast European Times от Букурещ -- 14/02/08
 
					 
						
България се присъедини към проекта "Южен поток" по време на посещението на Владимир Путин (вляво) в София. [Гети Имиджис]
						В стремежа си да намали зависимостта си от доставките на природен газ от Русия ЕС се опитва да ускори осъществяването на проекта за газопровод "Набуко". Газопроводът се подкрепя и от Съединените щати и ще пренася 30 милиарда кубически метра газ от Азербайджан през Турция, България, Румъния, Унгария и Австрия. 
						Споровете във връзка с партньори, доставчици на газ и контрапредложенията на Русия, която сключи споразумение с партньорката от проекта "Набуко", България, за конкурентен газопровод, наречен "Южен поток", досега забавяха напредъка на проекта на ЕС и САЩ. 
						България се присъедини към проекта "Южен поток" на държавния газов монополист "Газпром" на 18 януари, по време на посещението на президента Владимир Путин в София. Путин, който преговаря от името на "Газпром", осигури договор и със Сърбия, като обеща, че северното разклонение на "Южен поток" ще минава през страната. 
						От своя страна сръбските власти се съгласиха да продадат държавната нефтена компания НИС на "Газпром" без публичен търг, за какъвто настояваше ЕС. Според радио Б92 руска делегация ще се срещне със сръбското правителство до края на седмицата за финализиране на подробностите. 
						Унгария също флиртува с идеята да се присъедини към "Южен поток", макар и още да не е подписвала споразумения. Премиерът Ференц Дюрчани обаче посочи миналата година, че "Набуко" "е стара мечта и стар план". 
						Усилията на Русия да разшири присъствието си в региона събудиха спорове. Бившият български премиер Иван Костов например заяви в интервю за агенция "Фокус", че "Русия е заинтересована от поддържане на несигурност на Балканите. Така тя реализира своите стратегически планове там." 
						"Русия изнудва всички с Косово, заплашвайки да раздуха т. нар. замразени конфликти в Абхазия и Приднестровието. Явно е, че тя се храни с нашата несигурност”, каза той. 
						Много експерти се съмняват, че "Южен поток" е жизнеспособен проект, тъй като той би струвал поне два пъти колкото "Набуко" и само ще отклонява част от природния газ, изнасян през Украйна, вместо да осигури нов източник на газ. "Това е политически газопровод, предназначен да контрира "Набуко", казва Алън Райли от лондонския "Сити Юнивърсити". 
						Има знаци обаче, че Москва е готова да постигне споразумение с ЕС. Директорът на "Газпром" Сергей Куприянов каза в понеделник, че Русия би желала да се присъедини към "Набуко". 
						Райнхард Мичек, ръководител на консорциума "Набуко", казва, че би приветствал руския газ от съществуващия газорповод "Син поток", който свързва Русия с Турция. 
						Въпреки спънките в миналото проектът видимо набира скорост. Шести партньор, германската компания РВЕ, се присъедини към "Набуко" на 5 февруари. "Газ дьо Франс" също проявява интерес, но досега бе блокирана от Турция по политически причини. 
						Координаторът на ЕС за проекта, бившият холандски външен министър Йозиас ван Аартсен, бе в Анкара в четвъртък (14 февруари), за да изглади различията с Турция, която също така подкрепя Иран като доставчик за "Набуко".

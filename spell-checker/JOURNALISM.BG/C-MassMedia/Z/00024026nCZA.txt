Политици от БиХ призоваха за прекратяване на застоя на реформата в полицията
					27/09/2007
					Следващата стъпка на Босна и Херцеговина по пътя към ЕС може да бъде забавена с една година, ако политическите лидери на страната не съумеят да постигнат споразумение до неделя.
					(AП, Ройтерс, АФП, ДПА, РСЕ/РС, Фена, Javno.hr - 26/09/07) 
 
					 
						
"Босненските политици си играят с бъдещето на собствената си страна," заяви върховният представител на ЕС по въпросите на външната политика Хавиер Солана. [Гети Имиджис]
						Върховният представител Мирослав Лайчак призова в сряда (26 септември) босненските сръбски политици да престанат да поставят пречки пред споразумението за реформа в полицията, основно условие за по-нататъшното придвижване към интеграция в ЕС. 
						"Загубено бе прекалено много време и ако до неделя нямаме споразумение, ще загубим още повече време," каза Лайчак пред законодателите в парламента на Република Сръбска (РС). "Влакът заминава и няма да се върне до поне още една година." 
						Подобни изказвания направи и върховният представител на ЕС за външната политика Хавиер Солана. "Босненските политици си играят с бъдещето на собствената си страна," каза той в интервю за вестник "Дневни Аваз" 
						През декември БиХ завърши техническите преговори по Споразумението за стабилизация и асоцииране със Съюза, важна първа стъпка към евентуалното членство в 27-членния блок. Брюксел обаче даде ясно да се разбере, че споразумението няма да бъде подписано тази година, ако политиците в БиХ не съумеят да постигнат до края на месеца договореност по привеждането на полицейските структури в страната в съответствие със стандартите на ЕС. 
						Всяка от двете автономни области на БиХ - РС и Федерация БиХ - понастоящем разполага със своя собствена полиция. Брюксел иска те да бъдат обединени в една структура, като законодателните и бюджетни компетенции по всички полицейски въпроси да бъдат на държавно ниво. 
						ЕС призова и за установяване на нови полицейски зони въз основа на професионални, а не на етнически критерии, както и за слагане на край на политическото вмешателство в оперативната работа на полицията. 
						Усилията за постигане на споразумение останаха без резултат в продължение на повече от две години. Босненските сръбски политици смятат исканията на ЕС за стъпка към премахване на РС и отказваха последователните предложения за обединяване и преструктуриране на двете полицейски служби в страната. 
						В сряда Лайчак успокои босненските сръбски депутати, че създаването на единна и по-ефективна полиция не представлява заплаха за съществуването на тяхната автономна област. 
						Ако политиците не подкрепят реформата в полицията, те отхвърлят пътя на БиХ към Европа. В резултат на това страната може да изпадне в изолация, да се првърне в "черна дупка" в региона и да изостане от съседките си в процеса на евроинтеграция. 
						"Изборът е ваш - или ще продължавате да избирате решения, водещи към изолация, и следователно да ограничавате собствените си перспективи, или ще бъдете движеща икономическа сила с положително влияние върху икономиката на Босна и Херцеговина," каза върховният представител. 
						 Премиерът на РС Милорад Додик обаче отново заяви, че няма да се съгласи с премахването на полицейската служба на областта. 
						"Независимо от последствията не съм склонен да приема нищо, което да не включва ясно определено място на босненската сръбска полиция на територията на Република Сръбска," каза той. 
						Същия ден босненски сръбски представители предупредиха, че може да се оттеглят от институциите на държавно ниво, ако Лайчак се възползва от широките си пълномощия и наложи санкции срещу Додик и други обвинени във възпрепятстване на реформата в полицията. 
						Междувременно представители на осемте основни политически партии в БиХ проведоха четвърти кръг на техническите преговори по реформата в полицията в Баня Лука, но отново не успяха да постигнат споразумение. Според съобщенията те ще продължат преговорите в петък.

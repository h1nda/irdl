Цените на бензина тормозят хърватските шофьори
					11/05/2006
					Цените на дребно в бензиностанциите в Хърватия се покачват постоянно, следвайки тенденциите на международния пазар. Някои винят за това националния петролен монопол. 
					От Кристина Чук за Southeast European Times от Загреб - 11/05/06
 
					 
						
Хърватската национална петролна компания ИНА бе обвинена, че се възползва от статута си на монополист. [Гети Имиджис]
						Хърватските шофьори са притеснени по-високите цени на бензина. Въпреки че премиерът Иво Санадер убеди националната петролна компания ИНА да не повишава цените на най-продавания вид бензин "Супер 95", който се използва от 70 % от водачите на МПС, цените на горивата са се повишили с цели 2,6 %. 
						Макар и тенденцията да отразява условията на световния пазар, много хървати смятат също, че ИНА се възползва от статута си на монополист. Хърватия се различава от останалата част от региона, където този клон на индустрията е по-слабо централизиран и по-адекватен на пазарната динамика. В момента бензинът в Хърватия струва повече от където и да било другаде на Балканите, освен в Босна и Херцеговина. 
						Докато за повечето страни не е необичайно цените на различните бензиностанции да се различават, в Хърватия всички бензиностанции работят на една цена, установена от ИНА. 
						Правителството на Санадер критикува монополиста за това, че е "повишил цените неоснователно, без да се консултира с правителството или с икономическото министерство". Според Санадер ИНА просто е представила новия си ценоразпис на министерството без предварителни дискусии, което според него е отклонение от установената практка. Миналия месец премиерът отложи държавно пътуване до Полша, за да се занимае с растящата криза. 
						От своя страна ИНА настоява, че поведението й е съобразено с правилата и че цените са достигнали своя максимум. Компанията отказва да поеме вината за ценовите скокове, като се аргументира с това, че не може да продава бензина на по-ниски цени от тези, на които го внася. 
						Ако цените на бензина продължат да се покачват, инфлацията в Хърватия, която понастоящем е 3,6 %, може да достигне 4 %. Санадер е обещал, че правителството му ще работи, за да овладее ситуацията посредством гъвкаво държавно разходване и намиране на добра продажна цена за ИНА, която е в начален етап на приватизация. Той казва още, че неговата администрация ще продължи да следи международните тенденции и да гарантира, че цените на вътрешния пазар ще бъдат съобразени с тях.

Бизнес: "Джонсън Контролс" започва строителството на нов завод за автомобилна електроника в Македония
					06/10/2006
					Началото на проекта бе отбелязано с церемония, на която присъства премиерът на Македония Никола Груевски. Още в деловите новини: управителният съвет на МВФ одобри окончателния преглед на стендбай споразумението с Хърватия и похвали страната за напредъка й.
					 
						
Премиерът на Македония Никола Груевски (вляво) и главният изпълнителен директор на "Джонсън Контролс" Джон Барт официално дадоха начало на строителството на нов завод за автомобилна електроника близо до Скопие. [Томислав Георгиев]
						Американската компания "Джонсън Контролс" строи нов завод за автомобилна електроника в свободната икономическа зона "Бунарджик" край Скопие. Очаква се производството да започне до една година, като в началната фаза ще бъдат създадени 150 работни места. Строителните работи бяха официално открити на 5 октомври с церемония, на която присъстваха премиерът на Македония Никола Груевски и главният изпълнителен директор на "Джонсън Контролс" Джон Барт. 
						 *** 
						Управителният съвет на МВФ одобри третия и последен преглед на стендбай споразумението с Хърватия. Представителят на МВФ Атанасиос Вамвакидис каза, че страната е отбелязала значителен напредък в периода след подписването на споразумението за 141,3 млн. долара през 2004 г. Той похвали постигнатата финансова стабилност и усилията на властите да засилят надзора във финансовия сектор. 
						*** 
						Четири компании представиха оферти в търга за изграждане на втори българо-румънски мост над река Дунав. Кандидатите са: консорциум, включващ "Буиг" (Франция), "Трансстрой Варна" (България) и "Рицани" (Италия); "ЕфСеСе Конструксион" (Испания); консорциум между "Алпине Майредер" (Австрия) и "Ефел" (Франция); както и консорциум между "Венси" (Франция), "Главболгарстрой" и "Мостстрой" (България). 
						*** 
						"Алуминий Мостар" от Босна и Херцеговина подписа договор за 7,9 млн. евро с швейцарската "Гленкор Интърнешънъл". Швейцарската фирма ще достави обордуване за модернизацията на завода за алуминий в БиХ. 
						*** 
						"ИЕфДжи Юробанк" от Гърция подписа споразумение за закупуване на дял от 74,26 % от "ДЗИ Банк", 11-ата по големина банка в България, за 157,76 млн. евро. "ИЕфДжи Юробанк" ще купи акции в българската финансова институция и от мажоритарни, и от дребни акционери. Гръцката банка вече притежава друга българска банка, "Пощенска банка", и смята да слее двете банки. 
						*** 
						ЕБВР съобщи, че е закупила дял от 25 % от македонската "TTK Банк" като част от мерките за преструктуриране и развитие на финансовата институция. ЕБВР стана акционер чрез увеличаване на капитала с 3,7 млн. евро. Местна текстилна компания, "Тетекс", е мажоритарен акционер в "TTK Банк". 
						
(Различни източници – 29/09/06 - 06/10/06)

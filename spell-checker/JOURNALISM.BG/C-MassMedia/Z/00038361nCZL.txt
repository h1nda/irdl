Вуковар е домакин на конференция за стратегията на ЕС за Дунавския регион
					01/05/2011
					 
						ЗАГРЕБ, Хърватия -- Представители на институции на ЕС и на 14 страни с излаз на река Дунав се събраха в петък (29 април) в град Вуковар, за да обсъдят стратегията на ЕС за Дунавския регион и ролята й за подобряване живота на хората. Участниците бяха единодушни, че успешното осъществяване на стратегията ще бъде от ключов интерес за всички участващи страни и заслужава силна политическа подкрепа. Еврокомисарят за регионална политика Йоханес Хан отбеляза, че около 115 милиона души живеят в Дунавския регион. "Ние искаме да установим силно сътрудничество не само между страните членки, но и между регионите. Понастоящем се използват едва 10% от потенциала на река Дунав за товарен транспорт, а възможностите в тази област са големи", каза Хан. 
						Стратегията, подкрепена през април от външните министри на страните членки на ЕС, се очаква да бъде приета от Европейския съвет през юни. Тя засяга 14 страни с излаз на най-дългата европейска река: осем страни членки на ЕС - Германия, Австрия, Унгария, Чешката република, Словашката република, Словения, България и Румъния - и шест страни, които не са членки на ЕС: Хърватия, Сърбия, Босна и Херцеговина, Черна гора, Украйна и Молдова. (ХРТ, tportal.hr, Вечерни Лист, Бета - 29/04/11)

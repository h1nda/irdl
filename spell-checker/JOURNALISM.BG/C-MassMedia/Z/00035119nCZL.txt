Турският премиер Ердоган предложи да се срещне с опозиционен лидер 
					29/06/2010
					 
						АНКАРА, Турция -- Министър-председателят Реджеп Тайип Ердоган каза в понеделник (28 юни), че правителството е готово да се срещне с главния опозиционен лидер Кемал Кълъчдароглу, както и с други лидери на политически партии, включително и тези, които нямат парламентарно представителство, за да бъде потърсен общ подход в борбата с тероризма. На пресконференция Ердоган подчерта, че подходът на правителството е активен, а не отбранителен. Ердоган спомена също и за възможна среща с Девлет Бахчели, лидер на партията Национално движение. 
						Междувременно в понеделник турски самолети бомбардираха предполагаеми цели на терористичната Кюрдска работническа партия (ПКК) в Северен Ирак, според ПКК и представител на Иракски Кюрдистан. Не беше дадена информация за жертви. 
						Също в понеделник турски войници убиха двама души и раниха трети в южната провинция Хатай, след като по погрешка са ги взели за терористи. Двете жертви, и двамата възрастни хора, са били в нива в планински район, който е известен като скривалище на членове на ПКК. (Сабах, Ватан, АФП, Джумхуриет, Милиет - 29/06/10; Хюриет, Доган - 28/06/10)

Протестите в гръцките затвори прераснаха в насилие 
					26/04/2007
					 
						АТИНА, Гърция -- Протестите в няколко гръцки затвора прераснаха в насилие по-рано през седмицата и принудиха властите да изпратят полицейски сили за борба с безредиците. Местните медии съобщиха в сряда (25 април), че обитателите на атинския затвор "Коридалос" са се качили на покрива и са започнали да унищожават имущество. Протестите започнаха в понеделник в затвора в Маландрино, когато затворниците поискаха по-добри условия на живот и съкращаване на присъдите си. В сряда избухнаха и улични протести, когато около 70 души, скандиращи лозунги в подкрепа на затворниците, буйстваха из район в центъра на Атина. Министърът на правосъдието Анастасис Папалигурас каза, че правителството ще извърши преглед на системата на затворите. 
						Други новини от сряда --Полицейските части за борба с терора задържаха 75 имигранти, повечето от които иракчани, във връзка с подозрения за подготвян терористичен заговор, насочен срещу посолството на САЩ в Атина. Полицията блокира и претърси района на посолството след получаването на сигнал от иракчанин за възможна бомбена атака, но не откри нищо.
						Също в сряда две възрастни монахини са били намерени убити в техния манастир близо до Астрос в Южна Гърция. Жените са били убити в леглата си, по всяка вероятност при обир, тъй като няколко врати са били разбити и е била ограбена църквата на манастира. (Катимерини, Нафтемпорики, Фокус - 26/04/07; ЮПИ - 25/04/07)

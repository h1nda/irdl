Бабаджан каза, че Турция все още търси дипломатическо решение на проблема с ПКК
					19/10/2007
					 
						АНКАРА, Турция -- Външният министър Али Бабаджан каза в четвъртък (18 октомври), че Турция все още се надява да намери дипломатическо решение на проблема с наличието на бази на терористичната Кюрдска работническа партия (ПКК) в Северен Ирак. При посещение в Кайро Бабаджан подчерта, въпреки че Анкара желае да даде шанс на дипломацията, тя все пак е решена да сложи край на смъртоносните атаки на ПКК срещу цели в Турция.
						Хиляди кюрди и техни поддръжници излязоха по улиците на големите северноиракски градове в четвъртък, за да изразят протеста си срещу решението на Турция да проведе трансгранична операция срещу лагерите на ПКК. По оценки около 10 000 демонстранти са излезли в Ирбил, столицата на кюрдското регионално правителство, докато други 5 000 са се събрали в Духук. Кюрдското регионално правителство заяви в четвъртък, че е поканило турски представители за разговори с цел избягване на кризата. Правителството в Багдад е поискало партизаните от ПКК да напуснат страната. 
						Други новини от четвъртък -- Полицията в Измир арестува седем члена на ПКК, заподозрени в съучастие в атентат на 2 октомври в града. Един човек бе убит, а 11 други бяха ранени след взрива на две бомби в квартал Буджа в Измир. Полицията съобщи, че групата е подготвяла нови бомбени атентати, които е можело да бъдат три пъти по-мощни. (Заман, Сабах - 19/10/07; Си Ен Ен, АП, НТВ, Анадолска агенция, Ройтерс, Евронюз, ЮПИ - 18/10/07)

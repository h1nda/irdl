Рухна турската династия Узан
11/03/2004
Турското правителство конфискува повече от 200 компании, собственост на фамилията Узан, за да събере дългове, възлизащи на почти 4,7 милиарда евро.
От Фатих Баран за Southeast European Times от Истанбул - 11/03/04
 
 
Полиция влезе в сградата на "Стар медия" в центъра на Истанбул миналия месец. Турските финансови власти конфискуваха компании, собственост на фамилията Узан, за да бъдат изплатени дълговете, направени от семейството. [АФП]
Правителството конфискува повече 200 компании, собственост на спорната турска фамилия Узан, в опит, както твърдят властите, да бъдат събрани дългове за милиарди евро.
Конфискуваните компании включват "Стар медия груп", циментови заводи и втората по големина в Турция мобилна телефонна мрежа "Телсим". Правителството каза, че този ход е бил необходим, за да се попречи на Узан да източват активите на компаниите. Назначени са синдици от Фонда за защита на спестяванията и влоговете (ФЗСВ), които да управляват конфискуваните компании и заводи.
Според изявление на ФЗСВ фамилията не е върнала дългове в размер 7,5 квадрилиона турски лири - почти 4,7 милиарда евро. Събирането на приходите ще бъде основната задача на синдиците, които, според ФЗСВ, могат да ликвидират компаниите, за да възстановят финансовите средства, плячкосани от фамилията Узан от притежавана от тях банка.
Миналата година властите поеха контрола над "Имар банкасъ" и още две енергийни компании, притежавани от Узан. Разследванията показаха, че банката е скрила реалния брой на клиентите си и е продавала несъществуващи съкровищни бонове.
Няколко от членовете на фамилията Узан се укриват. Други ще бъдат изправени пред съда заедно с директорите на компаниите. Издадена е заповед за арестуване на главата на фамилията Кемал Узан, на брат му Явуз и на по-малкия син на Кемал Хакан Узан по обвинения за злоупотреби, измама и нередовни офшорни сделки.
Узан участва и в съдебна битка с американския производител на телекомуникационно оборудване "Моторола" и финландската "Нокия" за близо 3 милиарда долара заеми, дадени на "Телсим". Освен това двама членове на семейството са осъдени на 15 месеца лишаване от свобода във Великобритания за неуважение към съда, след като отказаха да свидетелстват за активите на фамилията. Единият е Джем Узан, който навлезе в политиката като водач на дясноцентристката "Млада партия".
Според него фамилията Узан е жертва на политически интриги. Той твърди, че целта на жестоките финансовите мерки върху семейните активи е да го накарат да замълчи. Партията на Узан постигна добри резултати на последните избори през ноември 2002 г., но не успя да прескочи 10-процентовата бариера, необходима за спечелване на места в парламента.
В отговор на тези обвинения премиерът Реджеп Тайъп Ердоган каза, че партията му е обещала да се бори с корупцията и съответните министерства работят за изпълнението на това обещание. "Групата [Узан] се опитва да опише действията ни като политически линч, защото той е водач на политическа партия. Но [правителството] се опитва да изпълни задълженията, които са му възложени", каза Ердоган. Той добави, че е изготвен план за действие по отношение на всички източени банки - а не само на "Имар банкасъ".

Здравната организация на ООН предупреди да не се създава паника във връзка с птичия грип
					18/10/2005
					Макар и да съветва правителствата да се запасят с "Тамифлу", Световната здравна организация заяви, че няма причини хората да бързат да си купуват антивирусния препарат. Междувременно експерти в Гърция разследват случай, установен в птицеферма край Егейско море.
					(Различни източници -- 17/10/05 - 18/10/05)
 
					 
						
Властите в Турция и Румъния унищожиха хиляди птици като част от мерките за овладяване на болестта. [AФП]
						Световната здравна организация (СЗО) отправи в понеделник (17 октомври) предупреждение хората да не се поддават на паника и да бързат да си купуват антивирусния препарат "Тамифлу", за да се предпазят от птичи грип. 
						"На този етап СЗО не съветва хората да се запасяват с лекарството по каквито и да било причини," каза в понеделник Майкъл Райън, отговарящ в СЗО за борбата с пандемията. "Засега няма симптоми, оправдаващи приемането на това лекарство от когото и да било, освен от силно рисковите групи в районите, където птичата болест се е превърнала в проблем," добави той. 
						Същевременно СЗО предупреди, че има вероятност птичият грип да се появи и в други страни след неотдавнашната му поява в Турция, Румъния и - през последните дни - в Гърция. Тя съветва правителствата да се запасят с "Тамифлу", средство, което може да намали последствията от болестта в случай на пандемия от човешки грип. 
						Гръцки експерти провеждат в момента тестове, за да установят дали в случая с птичи грип във ферма за пуйки на егейския остров Ойнос става дума за смъртоносния щам H5N1, който причини смъртта на повече от 60 души в Азия. Щамът бе идентифициран в няколко района на Турция и Румъния миналата седмица. 
						Разпространението на птичия грип се отдава на миграциите на прелетните птици. Като предупреди хората да "ограничат контактите си с мъртви или болни птици," Райън също така подчерта, че "не всеки случай на мъртва птица по света непременно е птичи грип". 
						Хората, живеещи в близък контакт с птици, се смятат са изложени на най-голям риск. Макар и предаването на заразата от човек на човек да е изключително рядко, учените се тревожат, че вирусът H5N1 може след време да се комбинира със своя човешки вариант и да мутира в остроинфекциозен и смъртоносен грип, способен да убие милиони хора по света, подобно на пандемията от инфлуенца през 1918 г. 
						"Запазването на бдителност ще бъде дълъг и изморителен процес," каза Райън. "Никой не може да каже със сигурност кога ще се появи пандемчен вирус." 
						Той даде също висока оценка на Турция и Румъния за усилията им за овладяване на болестта чрез налагане на ограничения върху пътуванията в засегнатите райони и предприемане на други мерки, в т. ч. унищожаване на хиляди птици. 
						ЕС нареди на страните членки да предприемат комплекс от предпазни мерки за ограничаване на разпространението и евентуалната мутация на птичия грип. Той изпрати също експерти в Турция, Румъния и съседна България. В последната страна все още не са докладвани случаи на болестта. 
						Отбелязвайки, че инкубационният период на птичия грип, установен в село Къзъкса, на ок. 120 км от Истанбул, е изтекъл, турските ветеринарни лекари изразяват убеждение, че заразата с H5N1 е овладяна и че няма опасност от разпространението й. 
						Властите обаче остават под тревога в очакване на пристигането на още прелетни птици в региона, където те зимуват.

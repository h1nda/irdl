Македонският Ден на дървото насърчава опазването на околната среда и сътрудничеството в региона 
					25/11/2011
					Нова инициатива, фокусирана върху създаването и защитаването на горите, както и на обединението на народите, бързо се превръща в балканско упражнение по сътрудничество.
					От Мишко Талески за Southeast European Times от Скопие -- 25/11/11
 
					 
						
Македонците отбелязаха Деня на дървото, като засадиха почти шест милиона фиданки. [Мишко Талески/SETimes] 
						Граждани засадиха почти шест милиона дървета на над 400 места из цяла Македония като част от събитието "Ден на дървото -- засади бъдещето си" в сряда (23 ноември). В него се включиха около 250 000 души. 
						Международно известният оперен певец Борис Траянов, създател на Деня на дървото, каза пред SETimes, че събитието е придобило такава популярност, че през идните години би могло да се превърне в общоевропейски и, както се надява той, световен екологичен празник.
						"Този проект повишава информираността, така че гражданите предприемат действия за защита и подобряване на околната среда в дългосрочен план, като садят и се грижат за дървета. Той също така позволява на Македония да предприема, засега символични, стъпки за приближаване до Балканите и останалите народи", каза Траянов.
						Той обясни, че идеята му е хрумнала, след като е станал свидетел на катастрофалните пожари в Македония и региона през 2006 и 2007 г. Повлиян от апокалиптичните сцени, той спонтанно е споделил пред медиите, че трябва да бъде обявен ден на траур за унищожените гори, и апелирал за масово залесяване на оголените хълмове и долини.
						Призивът получил отклик и събудил съвестта на мнозина, които се опитали да се свържат с него. Скоро Траянов създал гражданска инициатива, асоциация с все по-голям брой поддръжници. "Но вместо ден на траур ние обявихме ден на радост за новите и бъдещите гори", казва той. 
						Демократично обновяване за Македония (ДОМ), зелена партия, която е част от управляващата коалиция, подкрепя тази и подобни инициативи, тъй като те спомагат за осигуряването на по-сигурно бъдеще за околната среда и хората. 
						"Знаейки, че едно десетгодишно дърво на ден произвежда кислорода нужен за един човек за същия този ден, ние сме наясно, че засаждането на нови дървета е повече от необходимо," каза пред SETimes председателят на ДОМ Лиляна Поповска. 
						Поповска обясни, че ДОМ иска тази инициатива да се разпространи в градове, където концентрацията на хора и замърсяване е по-висока. 
						Миналата година на Конференцията по климатичните промени в Копенхаген балканските страни приеха предложението на Македония да превърнат Деня на дървото в регионален проект.
						"Получихме съгласието на шест балкански страни за съвместното организиране на Деня на дървото като Балкански ден на дървото. Това ще създаде различен и по-положителен имидж на Балканите. Вместо да бъде асоцииран с конфликти, регионът ще се превърне в лидер по отношение на засаждането на дървета, в защитник на еко системата", каза Траянов. 
						Преди решението от Копенхаген, на 30 март, акция по залесяване се проведе в 14 гранични региона на Македония, включително общините Пешкопея в Албания, Поликастро и Аксиополи в Гърция, Струмяни и Кюстендил в България. 
						Залесяването в Македония се осъществява от държавната компания "Македонски гори" и включва Деня на дървото като част от програмата си. Тази година компанията отпразнува решението на ООН да обяви 2011 г. за Международна година на гората чрез Деня на дървото. 
						"От общо засадените до момента 38 милиона дървета, над 65% са се хванали успешно, което е отличен процент при залесяването. По европейските стандарти процент от 35% се счита за добро постижение. През първите години засаждането имаше по-малка успеваемост, но сега прилагаме цялостен подход и постигаме по-добро качество", каза директорът на "Македонски гори" Зарко Караджоски пред SETimes. 
						Караджоски обясни, че македонските власти планират да изнасят готови за засаждане дървета към страните от региона, тъй като много от тях не разполагат с достатъчно семена и други необходими материали. 
						"Македонски гори" разполага с достатъчно материал за горски дървета и е готова да сътрудничи на други страни, основно Косово и България, за прилагането на проекта. Но въпреки всичко страните първо трябва да подготвят законовата база за това, в съответствие с установените практики за взаимно сътрудничество", каза Караджоски. 
						Властите изчисляват, че ако се отчете и постигнатото на последния Ден на дървото, гражданите са засадили 44 милиона дървета. 
						Македония счита своите гори за национално съкровище и наследство, защитено от конституцията. Страната е подписала и ратифицирала многобройни международни споразумения и конвенции, засягащи горския сектор. 
						Макар да е замислен и организиран от граждани, Денят на дървото си е спечелил подкрепата на македонското правителство, включително всички министерства, Агенцията за местно самоуправление, общините и държавната компания "Македонски гори". 
						Тази година в инициативата се включиха и чуждестранни посланици в Македония.

Сръбски търсачи на убежище застрашават либерализирания визов режим
					23/05/2011
					Сърбия работи, за да спре потока от фалшиви търсачи на убежищи, които застрашават достъпа до Шенген.
					От Биляна Пекушич за Southeast European Times в Белград – 23/05/11
 
					 
						
Търсачи на убежище се качват на автобус в Брюксел, за да бъдат репатрирани в Сърбия и Македония през март 2010 г. [Ройтерс] 
						Поради притока на сърби, които търсят убежище в страни членки на ЕС, Брюксел предупреди Белград, че бъдещето на безвизови пътувания в Шенгенското пространство е застрашено. 
						Изискванията за визи бяха премахнати за гражданите на Сърбия, Македония и Черна гора през декември 2009 г. През следващите 12 месеца 17 000 души от Сърбия поискаха убежище в ЕС, най-вече в Швеция, Белгия и Германия. 
						Те не са бягали от политическо преследване, а по-скоро са били бедни хора, които вярвали, че в по-богатите страни в Западна Европа, животът им ще бъде улеснен от правителствени субсидии. Около 95% са цигани, останалите са най-често членове на албанското малцинство в Прешево и Буяновац в Южна Сърбия. 
						В стремежа си да заминат, мнозина стават жертви на корупция и измами. 
						"Мой приятел в Ниш плати 1 500 евро на полицай, за да получи паспорт, защото нямаше лична карта, нито постоянен адрес. Искаше да отиде в Швейцария, защото не можеше да си намери работа", каза за SETimes Чакан Дуич, член на циганското малцинство. "Не получи паспорт. Сега трябва да изплати дълга си, защото взе парите назаем, а полицаят се преструва, че не го познава." 
						Сръбската полиция арестува 24 души, включително 16 колеги за това, че издават фалшиви документи, необходими за получаване на паспорти. Според следователите някои от полицаите са вземали до 5 000 евро за 'услугата'. 
						След повече от година на повтарящи се случаи с фалшиви търсачи на убежище, Белгия изпрати писмо до Европейската комисия, в което предупреждава, че ще поиска анулиране на неотдавнашното включване на Сърбия в "белия Шенгенски списък". 
						Реалната възможност да изгубят новото право на свободно пътуване стресна сърбите. 
						"Само [заради това] се чувстваме европейци, ако го изгубим, отново ще бъдем като в гето," каза Горан Божинович, студент от Белглад. 
						Правителството съобщи за нов закон, който затруднява достъпа до паспорти и пътувания извън страната, което незабавно предизвика въпроси за равноправие и дискриминация. 
						"Не трябва да прилагаме по-строги изисквания за пътувания към циганите и бедните албанци от Южна Сърбия, отколкото към други националности и граждани", каза бившият държавен секретар в Министерството на правосъдието Марко Караджич. 
						Освен това, добави той, "Държавата трябва да създаде по-добри икономически условия и да осигури по-големи права на тези хора, за да не ги [търсят] в други страни." 
						Министърът на вътрешните работи Ивица Дачич се съгласява с това и казва, че Сърбия трябва да работи по-упорито по отношение на циганското малцинство. "Искаме да работим за включването на циганите, [за да] се чувстват равни с другите граждани и да им обясним, че убежището не е решение", каза той. 
						Сърбия също обмисля да определи като престъпление организирането на незаконна миграция, като наказва групи, които експлоатират хора с фалшиви обещания за убежище. "Онези, които организират заминаването на търсачи на убежище, ще бъдат арестувани и съдени", каза вицеприемиерът Божидар Делич. 
						А на граничните контролно-пропускателни пунктове полицията ще иска от пътуващите да представят билети за връщане, застраховки, достатъчно пари, както и да обявят за къде пътуват и защо.

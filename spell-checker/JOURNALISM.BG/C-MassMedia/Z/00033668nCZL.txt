Председателят на ЕС Ван Ромпой: ратифицирането на ССА със Сърбия ще започне през юни
					07/03/2010
					 
						БРЮКСЕЛ, Белгия -- Председателят на ЕС Херман Ван Ромпой заяви в петък (5 март), че смята, че Съюзът ще започне ратифицирането на Споразумението за стабилизация и асоцииране (ССА) със Сърбия през юни. Ван Ромпой се срещна в Брюксел със сръбския премиер Мирко Цветкович, който заяви, че приоритет номер едно за неговата страна е присъединяването към ЕС. Ван Ромпой заяви, че временното търговско споразумение, постигнато през декември е в сила, и че ЕС може изцяло да подкрепи кандидатурата на Сърбия за интеграция. 
						Цветкович е решен страната му да постигне статут на кандидатка за членство в ЕС през 2010 г. Придобиването на този статут бе блокирано поради противопоставянето на Холанадия, която иска Белград изцяло да сътрудничи на Хагския трибунал за военни престъпления и да арестува босненския сръбски военновременен лидер Ратко Младич. В Брюксел Цветкович се срещна със своя белгийски колега Ив Летерм. Двамата официални представители се споразумяха да си сътрудничат по-тясно, за да решат проблема с търсачите на политическо убежище от Южна Сърбия и Македония в Белгия. Швеция и Швейцария също се оплакаха от растящия брой на търсачи на убежище от Сърбия, Македония и Черна гора. (Бета, РТС - 05/03/10)

Албанският външен министър посещава Белград
27/11/2002
 
БЕЛГРАД, Югославия -- Албанският външен министър Илир Мета започна двудневно посещение в Югославия във вторник (26 ноември), което е знак за подобрените взаимоотношения между двете правителства след годините на напрежение. Мета и неговият югославски колега Горан Свиланович подписаха три споразумения, едно от които за премахване на визите за служебни пътувания между двете страни. Според Мета това ще помогне за ускоряването на двустранния икономически, търговски и културен обмен. Двамата министри съобщиха, че в близките месеци ще бъде подписано и споразумение за свободна търговия. Те също обсъдиха и кандидатурите на страните си за присъединяване към ЕС, както и ситуацията в Косово. В сряда Мета ще се срещне с президента Кощуница. (АП, АФП, Танюг, Сръбска ТВ, Б92, ФоНет, АТА, БиБиСи - 26/11/02)

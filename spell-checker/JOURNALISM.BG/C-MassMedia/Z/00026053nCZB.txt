Макар че Косово замисля да създаде армия, НАТО все още остава там дългосрочно
					07/04/2008
					Докато КФОР продължава да охранява мира в Косово, разработват се планове за оказване помощ на новата страна да поеме в свои ръце собствената си сигурност.
					От Блерта Фоничи-Кабаши за Southeast European Times в Прищина – 07/04/08
 
					 
						
Дете върви покрай испански войници от КФОР, докато те охраняват един от трите моста, свързващи албански и сръбски части на Митровица. [Гети Имиджис]
						В рамките на тази година Косово очаква да започне да функционира негова собствена армия, която ще се нарича Косовски сили за сигурност (КСС). В сравнение с други военни сили в Европа КСС ще бъдат малобройни и леко въоръжени; ще наброяват до 2 500 действащи военнослужещи и 800 запасняци. Ще отговарят главно за реагиране при криза, за обезвреждане на експлозиви и гражданска защита. 
						Плановете са да се създадат сили от съществуващата организация за реагиране при извънредни обстоятелства, Косовски корпус за защита (ККЗ). Създаден преди осем години под контрола на ЮНМИК и КФОР, той включва дейности като борба с пожарите, операции по издирване и спасяване и медицинска помощ. Финансовата помощ идва от донори, сред които Съединените щати, Обединеното кралство, Франция и Европейската комисия. 
						ККЗ по същество са невъоръжени, като само 200 от неговите членове имат право да носят оръжие. Много от членовете на ККЗ обаче идват от разформированата Армия за освобождение на Косово (АОК), чиито военен опит може да осигури основата на това, което някой ден ще бъде армията на Косово. 
						 "Много скоро, по време на прехода Косово ще има Министерство на отбраната, което ще контролира процеса на трансформиране на ККЗ в КСС", заяви вицепремиерът Хайредин Кучи за Southeast European Times. 
						Според президента на Косово Фатмир Сейдиу КСС се сформират с оглед дългосрочните цели за интеграция в НАТО. "Процесът вече е започнал и в рамките на една година новите сили за сигурност на Косово ще бъдат създаденни според стандартите на НАТО", заяви той. 
						Преобразуването на ККЗ в КСС се предвижда в плана за статута, представен от бившия пратеник на ООН Марти Ахтисаари. Въпреки че Съветът за сигурност на ООН не можа да постигне единодушие по неговите предложения лидерите на Косово обещаха да ги използват като основа за изграждането на мултиетническа демокрация. Според плана на Ахтисаари, КСС ще бъдат общо усилие на Косово и на международвната общност, откъдето ще бъдат осигурени средства и ресурси. 
						В интервю за Southeast European Times, командващият ККЗ Сюлейман Селими говори за планираното създаване на КСС и тяхната роля в независимо Косово. 
						"Правителството и парламентът на Косово се готвят за юридическата инфраструктура. След този период ние ще започнем етапа на осъществяването", заяви Селими. "2008 ще бъде година на преход, отговорности и предизвикателства и аз вярвам, че правителството ще изпълни задълженията си. Ние в ККЗ имаме своите краткосрочни и дългосрочни задължения." 
						Гарантирането на сигурността на Косово не е лесна задача. Все още съществуващото напрежение, свързано с етническа омраза и съчетано с икономически проблеми, представлява взривоопасна комбинация, а сегашните хладни отношения с косовските сърби, които досега отказват да признаят независимостта на Косово, както и нейните институции, заплашва да ескалира напрежението. 
						
Членовете на Косовския корпус за защита (ККЗ) стоят на пост по време на церемония в Прищина. ККЗ ще бъде трансформиран в нови сили за сигурност, които някой ден ще служат като армия на Косово. [Гети Имиджис]
						Въпреки заплахите за разделяне, Селими вярва, че новите сили ще могат да установят присъствие във всички области на Косово. "Това няма да бъде трудно", каза той. "КСС ще бъдат близо до войските на НАТО. Смятам, че КСС ще действат на цялата територия на Косово и това няма да бъде предизвикателство, а задължение." 
						 Сега ККЗ има много членове от малцинствените общности и неговият наследник няма да бъде много по-различен, казва Селими и добавя, че с времето сърбите ще осъзнаят, че в техен интерес е да бъдат част от КСС. "Сега ние имаме своя държава. Трябва да работим за ново Косово. Заедно с всички общности ще изградим Косово", казва той. 
						Засега обаче е необходимо силно международно присъствие. НАТО очаква да има войски в Косово дълги години, докато страната не се стабилизира достатъчно, за да може да поеме сама всички задължения по сигурността. 
						"КФОР има мандат да поддържа сигурността в Косово. Това е мисията им според резолюция 1244", казва по много поводи командващият многонационалните сили, Ксавие дьо Марнак.. 
						Това означава, че ще мине известно време, преди КСС да стане действителна държавна армия. И все пак, казва Селими, не трябва да има съмнение по отношение на крайната цел, която е създаване на военна сила на суверенна страна. "Въпреки че армията на Косово ще се нарича "Косовски сили за сигурност" тя все пак ще бъде армия на Косово", казва той. 
						На среща в Словения през февруари министрите на отбраната на страните-членки на ЕС, бяха единодушни, че мироопазващите сили на НАТО, чийто числен състав наброява 16 000 души, остава ключов фактор за запазването на стабилност след обявяването на независимостта на Косово. Протестите в Митровица подчертаха необходимостта от КФОР, като многонационалните сили бяха призовани да възстановят реда след нападенията над полицията на ООН. 
						И все пак лидерите на ЕС твърдят, че Косово не може да разчита на външни сили безкрайно. "Ние искаме да развием Корпуса за защита на Косово и Косовските сили за сигурност, за да може Косово само да осигури собствената си сигурност" съобщи АП, цитирайки изявление на германския министър на отбраната Франц Йозеф Юнг след срещата на върха през февруари. 
						Създаването на военен капацитет върви ръка за ръка с усилията за изграждане на косовските институции и установяване на върховенството на закона. Всички тези усилия се предприемат с помощта на международната общност под егидата на плана на Ахтисаари. 
						 Планът на Ахтисаари призовава ККЗ да бъде разформирован след едногодишен период на преход - перспектива, която предизвика известна тревога. Численият състав на новите КСС се очаква да наброява половината от състава на своя предшественик, който сега е 5000 души. 
						При тревогите, свързани с безработицата в Косово, която достига 70% сред младите хора, никой не иска да види хиляди хора, много от които имат семейства, които трябва да издържат, да бъдат изхвърлени от работа. 
						"Очевидно е, че членовете на ККЗ са загрижени, защото става ясно, че не всички членове на ККЗ ще бъдат членове на КСС", признава Селими. "Ние се опитваме да намерим по-добър начин", заяви той. Косовските лидери и представителите на международната общност се надяват, че независимостта ще означава напредък в изграждането на икономиката на Косово, която според повечето е единственият най-неотложен проблем, засягащ бъдещето на новата страна.

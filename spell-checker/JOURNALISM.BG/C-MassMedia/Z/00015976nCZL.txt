Новият началник на Постоянния щаб на НАТО се срещна с министъра на отбраната на БиХ
					19/09/2005
					 
						САРАЕВО, Босна и Херцеговина (БиХ) -- Новият началник на Постоянния щаб на НАТО в БиХ, бригаден генерал Луис Уебър, се срещна с министъра на отбраната на БиХ Никола Радованович по време на посещението си в министерството в петък (16 септември). Двамата обсъдиха въпроси, свързани с преструктурирането на отбранителния сектор на БиХ и двустранното сътрудничество при посрещането на предизвикателствата, свързани с процеса на реформи. 
						Също в петък Камарата на представителите на БиХ прие платформа за политиката в областта на сигурността и разузнаването. Документът определя какви насоки и директиви да следват съответните институции -- председателството на БиХ, министерският съвет и държавният парламент -- при управлението на дейността на Държавната агенция за информация и сигурност (ДАИС). Той посочва и приоритетните задачи на ДАИС -- събиране, анализ и обработка на информация за местонахождението на лицата, издирвани от трибунала на ООН за военни престъпления. 
						Други новини -- ЕБВР съобщи в петък, че съветът на директорите й е одобрил прегледа на концепцията за Проект за електроразпределение в БиХ на стойност 60 млн. евро. Той ще бъде финансиран с предоставен от банката заем от 50 млн. евро. Целта на проекта е възстановяване и развитие на електроразпределителната система на БиХ, подобряване на надеждността на електрозахранването и увеличаване на енергийната ефективност. (Фена - 18/09/05; ПБС БиХ, Уеб-сайт на ЕБВР - 16/09/05)

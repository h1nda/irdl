Сърбия за първи път участва в заседание на комитет на НАТО
					11/01/2007
					 
						БРЮКСЕЛ, Белгия -- За първи път след присъединяването си към програмата "Партньорство за мир" на пакта през декември Сърбия участва в заседание на Съвета за евроатлантическо партньорство в Брюксел в сряда (10 януари). Посланикът на Сърбия в Алианса, Бранислав Милинкович, каза, че страната му, както и другите две нови участнички - Черна гора и Босна и Херцеговина - са били посрещнати радушно и призовани да продължат с прилагането на реформите в областта на отбраната и политическите реформи.
						Също в сряда Норвегия предложи да помогне на Белград при отстраняването на неексплодиралите взривни устройства и боеприпаси, останали на сръбска територия след бомбардировките на НАТО през 1999 г. Норвежкият външен министър Йонас Гар Стьоре и сръбският президент Борис Тадич обсъдиха и продажбата на сръбския мобилен оператор "Моби 63" на норвежката телекомуникационна компания "Теленор" за 1,5 млрд. евро. (Танюг, Б92, Бета, РТС - 10/01/07)

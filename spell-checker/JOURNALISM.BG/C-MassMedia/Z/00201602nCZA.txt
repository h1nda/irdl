Прищина има съмнения относно договореностите с Белград 
					05/07/2011
					Споразуменията предвиждат свобода на пътуванията и намаляване на затрудненията във всекидневието на хората, но някои поставят под въпрос техния ефект. 
					От Мухамет Брайшори за Southeast European Times от Прищина - 05.07.2011 г.
 
					 
						
Косовски полицай контролира движението на ГКПП "Мердаре" между Косово и Сърбия. [Ройтерс]
						Първите постигнати с посредничеството на ЕС проектоспоразумения между Прищина и Белград, които позволяват свобода на придвижване на гражданите на двете страни, бяха приветствани от представители на ЕС като стъпка напред към интеграцията в ЕС. Споразуменията обаче съдържат множество въпроси без отговори за бъдещия курс на помирение между Косово и Сърбия. 
						„Споразуменията, постигнати в събота, са европейски решения на някои много трудни, но и много важни проблеми. Целта на този диалог е двете страни да се приближат до Европейския съюз, да се подобри сътрудничеството и, което е най-важно, да се подобри животът на хората”, заяви върховният представител на ЕС по въпросите на външната политика Катрин Аштън, поздравявайки министър-председателят на Косово Хашим Тачи в Брюксел. 
						Въпреки твърденията на ЕС, някои анализатори и опозицията в Косово имат съмнения доколко Косово ще има полза от споразуменията. 
						Бурим Рамадани, депутат от Алианса за бъдещето на Косово (АБК), смята, че Косово е подкрепило Сърбия в нейния процес на интеграция в ЕС, но не е ясно дали е направило това и със своя собствен евроинтеграционен процес. 
						„Ясно е, че от този процес единственият печеливш е Сърбия, защото се приближава до ЕС, а Косово все още се оправя със своите собствени проблеми”. 
						Предвид неопределения статут на Косово, Вьоса Османи от ДЛК поставя под въпрос споразуменията, заявявайки: „Те не могат по никакъв начин да бъдат наречени двустранни споразумения, а и вие сами чухте представителя на ЕС вчера, който заяви, че сключването им няма отношение към статута на Косово.” 
						Други обаче разглеждат споразуменията в по-широк контекст. 
						Себ Бютючи, изпълнителен директор на Института за балканска политика, каза за SETimes: „Тези споразумения са първа стъпка в дългия процес на нормализиране на отношенията между Косово и Сърбия. Така че те са важни в този смисъл. Ако преговорите се разглеждат като упражнение по изграждане на доверие между двете държави, тогава това е добра стъпка, независимо от изявленията, които политиците правят пред своята собствена публика.” 
						Предсказвайки обаче трудния път напред, Бютючи посочва: „Главният проблем, свързан с паралелните структури в Косово, изглежда остава отворен. Преговарящите на Прищина и Белград излязоха с противоречащи си изявления относно това дали паралелните институции ще продължат да функционират”. 
						Двамата главни преговарящи, косовският заместник министър-председател Едита Тахири и висшият служител на външното министерство на Сърбия Борко Стефанович, не се ангажираха с отварянето на нови политически теми в близко бъдеще, особено такива, засягащи чувствителни въпроси, като Северно Косово и паралелните държавни структури. 
						Тачи обаче изглежда ангажиран с постигането на бъдещи споразумения и подкрепя диалога заради самия диалог. 
						„Диалогът е основата на ЕС и той ще ни помогне да европеизираме Балканите”, заяви той. 
						Бютючи смята, че диалогът и прилагането на споразуменията ще бъдат част от докладите за напредъка на двете страни към ЕС, с което ще дадат нов импулс за конкретни действия. 
						„ЕС може ефективно да използва процеса на интеграция, за да се гарантира прилагането на тези споразумения. Това обаче оставя отворен въпроса доколко добре те ще бъдат приложени, ако няма напредък в процеса на интеграция”, заявява Бютючи. 
						Споразуменията, които не бяха подписани, сега трябва да бъдат одобрени от правителствата на Сърбия и Косово. Прилагането им може да започне най-рано на 1 ноември и ще бъде наблюдавано от ЕС, Сърбия и Косово.

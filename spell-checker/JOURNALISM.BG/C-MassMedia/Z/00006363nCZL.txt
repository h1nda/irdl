Турция отрича навлизането на нейни войски в Ирак
23/03/2003
 
АНКАРА, Турция -- Правителството отхвърли съобщенията в пресата от събота (22 март) за навлизането на около 1 000 турски войници в Северен Ирак. Според вицепремиера Абдула Гюл, парламентът е дал разрешение за навлизане само до 20 километра от северната граница. Целта според него е да се предотврати потока от бежанци, с оглед на случилото се през 1991 г., когато около 500 000 иракчани преминаха границата.
Парламентът се опасява и от възможни атаки от страна на кюрдски бунтовници. Представители на армията съобщиха, че се подготвят за намеса в случай на възникването на такъв риск за сигурността. Екип от българската телевизия бТВ, предаващ от турско-иракската граница, съобщи че се наблюдават военни маневри, но няма преминаване през границата. Германският външен министър Йошка Фишер предупреди, че страната му ще изтегли екипажите, обслужващи разузнавателните самолети AWACS в Турция, ако Анкара навлезе с войски в Ирак. (Търкиш дейли нюз, AФП, СиЕнЕн - 23/03/03; Анадолска агенция, бТВ, Търкиш дейли нюз, AП, AФП, Ройтерс, СиЕнЕн, БиБиСи - 22/03/03)

Кипър отново поглежда към Русия за финансова помощ
					11/07/2012
					Сериозно засегнатият от гръцката криза Кипър търси още помощ. Други бизнес новини: България продава държавни облигации на стойност почти 1 милиард евро, а МВФ е разтревожен от размера на държавния дълг на Сърбия.
					 
						
Едва миналия месец кипърският президент Деметрис Кристофиас потърси икономическа помощ от ЕС. [Reuters]
						
						Кипър е помолил Русия за финансова помощ в размер на 5 милиарда евро, каза руският министър на икономиката Антон Силуанов пред ежедневника "РБК" в петък (6 юли). Кипър, който потърси средства и от ЕС, вече получи 2,5 милиарда евто от Русия през декември миналата година.
						*** 
						Брутният вътрешен продукт на Хърватия, Македония и Сърбия се е свил значително с повече от 1% от началото на тази година, обяви Европейската комисия в най-новия си тримесечен доклад за Западните Балкани, цитиран от "Дойче Веле" във вторник (10 юли). Същевременно обаче инфлацията също е забавила темпото си на растеж. От Комисията очакват рецесия в Хърватия и отрицателен икономически растеж от 1,2% за тази година. Прогнозира се и икономиката на Македония да отбележи растеж от 1,7%, тази на Черна гора -- от 0,4%, а на Сърбия -- от 0,3%. 
						*** 
						
						Турция, Македония и Албания са единствените страни от региона, включени в тазгодишния Глобален индекс за развитие на търговията, изготвян от консултационната комапния "Ей Ти Киърни". Турция заема 13-о място, докато Македония и Албания се нареждат съответно на 21-о и 25-о. Класацията включва 30 развиващи се страни от цял свят с потенциал за разширяване на глобалната търговия.
						*** 
						
						Албанската икономика се е свила с 0,2% на годишна база през първото тримесечие на тази година, показаха в понеделник (9 юли) данни на Националния статистически институт. В сравнение с последното тримесечие на 2011 г. свиването е с 1,2%. Местни експерти са на мнение, че това се дължи на кризата в еврозоната и лошите метеорологични условия през периода.
						*** 
						На 3 юли в Букурещ Румъния и Хърватия проведоха бизнес форум, посетен и от хърватския президент Иво Йосипович, който по това време беше на визита в страната. Участниците в събитието подчертаха нуждата да се впрегне все още неоползотвореният бизнес потенциал, като отбелязаха, че настоящият търговски обмен от едва 270 милиона евро е далеч от възможностите. 
						*** 
						
						Сръбската "Нафтна индустрия Сърбие" АД (НИС), която е собственост на руската група "Газпром нефт", възнамерява да отвори 40 нови бензиностанции в Румъния и още 40 в България до края на тази година, обяви на 3 юли изпълнителният директор на дружеството Кирил Кравченко. Той каза, че компанията ще инвестира 500 милиона евро годишно през следващите три години. 
						*** 
						Преките чуждестранни инвестиции (ПЧИ) в Турция са достигнали 15,9 милиарда щатски долара през 2011 г., се казва в Световния инвестиционен доклад на Конференцията на ООН по търговията и развитието, оповестен в четвъртък (5 юли). Това представлява повишение със 75,7% спрямо 2010 г., посочи Йозлем Йозийгит, представител на Турската асоциацията на международните инвеститори. 
						*** 
						
						България успешно продаде петгодишни държавни облигации на стойност 950 милиона евро при лихва по-ниска от 5%, обяви на 3 юли Министерството на финансите. Облигациите ще костват на българската хазна лихва от 4,25%, която е по-ниска тази, възлизащата на 7,5%, по плащане с падеж януари 2013 година. 
						*** 
						Делегация от индийски бизнесмени тази седмица е на посещение в Македония, Босна и Херцеговина (БиХ) и Албания, за да промотира бизнес връзките и да проучи потенциала за икономическо сътрудничество. Десетчленната група по-конкретно се интересува от сферите на информационните технологии, стоманодобива, минното дело и петрола.
						*** 
						
						Сръбският национален дълг е в "силно притеснителен" размер, предупреди постоянният представител на МВФ Богдан Лисоволик в интервю за белградския всекидневник "Политика" във вторник (10 юли). В момента дългът на страната е доста над 45% от БВП. Икономически изследвания показват, че развиващи се страни с нива на дълга между 40 и 45% се приближават до опасни нива на задлъжнялост. 
						
						(Различни източници – 03/07/12 - 10/07/12) 
					
					
				
			
					 
					
 
 

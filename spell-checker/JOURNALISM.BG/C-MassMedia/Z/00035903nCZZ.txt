Бизнес: Хърватия открива водноелектрическа централа
					03/09/2010
					Първата водноелектрическа централа, построена в Хърватия след 1991 г., трябва да произвежда 98 GW електроенергия годишно. Още в деловите новини: Митническата и данъчна администрация на Косово заяви, че е изпълнила целите си относно събирането на приходи.
					 
						
ВЕЦ „Лешче” се намира на река Добра. [Правителство на Хърватия]
						
						Хърватският премиер Ядранка Косор откри във вторник (31 август) пробния пуск на новата водноелектрическа централа на река Добра. За изграждането на централата бяха необходими почти четири години и разходи в размер на 96,3 млн. евро. Очаква се съоръжението да произвежда 98 GW електричество годишно. „Лешче” е първата водноелектрическа централа, построена в Хърватия след обявяването на независимостта на страната през 1991 г. 
						*** 
						В четвъртък (2 септември) в Сараево беше открит босненско-турски бизнес форум. Проявата, която се организира от Външнотърговската камара на БиХ, привлече представители на повече от 50 турски фирми, които обсъдиха възможностите за инвестиции и сътрудничество с местния бизнес. 
						 *** 
						Министерството на регионалното развитие и предприемачеството на Федерация Босна и Херцеговина е подписало споразумения с 35 общини за създаването на индустриални зони, съобщиха местните медии във вторник (31 август). Според министерството решението има за цел да улесни чуждестранните инвеститори, да насърчи частния бизнес и да подпомогне заетостта, износа и новите технологии. 
						*** 
						Митническата и данъчна администрация на Косово съобщи в сряда (1 септември), че е успяла да изпълни поставената цел, като е отчела 564,9 млн. евро приходи, събрани през август. Митниците са основният източник на средства за държавния бюджет. 
						*** 
						Статистическият институт на Албания е регистрирал 39,3 % увеличение на износа през юли в сравнение със същия период на миналата година. Износът се състои основно от кожа и текстил, съобщи институтът в сряда (1 септември). Вносът, състоящ се основно от строителни материали и метали, също се е повишил с 21 %. Държавите, членки на ЕС, по-специално Италия и Гърция, продължават да са основните търговски партньори на Албания. 
						*** 
						"Муудис" отново потвърди кредитния рейтинг Baa3 на България, който страната получи за първи път през януари. Оценката на агенцията, която беше оповестена във вторник (31 август), се основава на относително ниския БВП на глава от населението на България, както и на средната оценка на институционалния капацитет, фискалната позиция и възможните рискове. 
						*** 
						
						Турските продажби на бензин за Иран са спаднали през юли до 47,9 млн. л, или 9 800 л на ден, в сравнение със 187,4 млн. л през юни, съобщи в сряда (1 септември) статистическата служба. Намалението съвпада с наложените от САЩ санкции срещу ядрената програма на Иран, които са насочени срещу чуждестранните доставчици на бензин и блокират достъпа на работещите с Иран банки до финансовата система на САЩ. 
						*** 
						Френският производител на автомобили “Рено” откри в сряда (1 септември) най-големия си център за резервни части извън Франция в южния румънски град Оаржа. За оборудването на базата са инвестирани общо 3,5 млн. евро, като в нея ще работят 160 души. Центърът ще доставя над 70 000 вида резервни части за "Дачия”, „Рено” и „Нисан”. 
						
						(Различни източници – 27/08/10-03/09/10)

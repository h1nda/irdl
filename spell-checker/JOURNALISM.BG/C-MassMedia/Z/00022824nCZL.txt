Официален представител на ЕС заяви, че Черна гора напредва уверено по пътя към евроатлантическа интеграция 
					07/06/2007
					 
						ПОДГОРИЦА, Черна гора -- Ръководителката на Мониторинговата мисия на ЕС (ММЕС) за Западните Балкани Марис Давие каза, че Черна гора напредва уверено по пътя към евроатлантическа интеграция. По време на визита в Подгорица в сряда (6 юни) Давие се срещна с министър-председателя Желко Щуранович и с министъра на външните работи Милан Рочен. Тя им каза, че офисът на ММЕС в Подгорица ще бъде затворен по-късно този месец като допълнителен сигнал, че Черна гора е стабилна и ориентирана към ЕС. След това ще бъде открито представителство на Европейската комисия (ЕК). 
						Също в сряда заместник министър-председателят Гордана Джурович обяви, че правителството разработва национална програма за интеграция в ЕС. По време на среща с дипломатическия представител на ЕС в Подгорица Мартин Харви Джурович каза, че програмата ще представлява стратегия за прилагане на Споразумението на стабилизация и асоцииране с ЕС. (Виести, Мина - 07/06/07; РТЧГ - 06/06/07)

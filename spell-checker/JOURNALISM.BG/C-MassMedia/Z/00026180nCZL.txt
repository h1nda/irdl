Международната управляваща група похвали напредъка, постигнат в Косово
					18/04/2008
					 
						ВИЕНА, Австрия – Международната управляваща група (МУГ) за Косово се срещна във Виена в четвъртък (17 април), за да обсъди ситуацията в Косово два месеца след едностранното обявяване на независимост от Сърбия. МУГ похвали постигнатия напредък и поздрави лидерите на Косово за това, че се отнасят към ситуацията след отцепването със „зрялост и далновидност”. Представителят на ЕС в Косово, Питер Фейт, обеща, че „МУГ ще направи всичко възможно да гарантира устойчивостта на този напредък.” МУГ също така осъди насилието от миналия месец срещу международните мироподдържащи части. Полицай на ООН бе убит на 17 март в Северно Косово.
						Междувременно генералният секретар на Съвета на Европа Тери Дейвис заяви на пресконференция в сряда в Страсбург, че независимостта не е дестабилизирала Балканите. Дейвис се съгласи, че е имало „голямо безпокойство ... за трудностите между страните и вътре в тях,” но посочи също и положителните стъпки. „Трябва да гледаме цялата картина,” каза той. (Лайм, Коха Диторе - 18/04/08; Б92 - 17/04/08; Б92, Бета - 16/04/08)

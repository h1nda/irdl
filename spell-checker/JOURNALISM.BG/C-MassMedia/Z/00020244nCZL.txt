Рен заяви, че Косово трябва да получи ясен правен статут
					11/10/2006
					 
						БРЮКСЕЛ, Белгия -- Във вторник (10 октомври) еврокомисарят по разширяването Оли Рен каза, че Косово трябва да получи "ясен правен статут". Според него това ще позволи на ЕС да определи отношенията си с Косово, тъй като Съюзът трябва да има партньор, който да има пълното юридическо право да води преговори и в крайна сметка да подпише Споразумение за стабилизация и асоцииране. Подобно споразумение се смята за първа стъпка към интеграция в ЕС.
						Рен каза също, че номинирането на специалния представител на ООН Марти Ахтисаари за тазгодишната Нобелова награда за мир е силно политическо послание за устойчиво решаване на въпроса за статута. Носителят на наградата ще бъде обявен в петък. 
						В Прищина лидери на косовските албанци заявиха във вторник, че единственото решение, което ще приемат, е независимостта. Премиерът Агим Чеку каза, че Косово е постигнало значителен напредък в прилагането на определените международни стандарти и трябва догодина да получи суверенитет. (Бета, KosovaLive, Танюг - 10/10/06)

В Турция започна важен съдебен процес срещу армейски офицери
					05/05/2006
					 
						ВАН, Турция -- Важен съдебен процес срещу двама армейски офицери и кюрдски информатор започна в град Ван в четвъртък (4 май). Според наблюдателите този процес е важна проверка за готовността на страната да изпълни стандартите за демокрация на ЕС. Подсъдимите са обвинени, че през ноември са взривили книжарница, за да предизвикат вълнения сред кюрдското население в региона. Местен прокурор бе уволнен наскоро заради твърдения, че висши офицери от армията стоят зад този заговор.
						Също в четвъртък Йост Лагендик, съпредседател на съвместния парламентарен комитет ЕС-Турция, по време на заседание на комитета и на среща с външния министър Абдула Гюл изрази тревогата на ЕС относно напредъка на реформите в Турция. Лагендик призна, че е постигнат напредък в някои области, но подчерта, че от основно значение е реформите да продължат. Той каза също пред репортери, че Европейският парламент е осъдил терористичния атентат в Хакари от сряда, при който бяха ранени 21 души. (Скотсмън - 05/05/06; AП, Turkishpress.com, Анадолска агенция - 04/05/06)

МНТБЮ обмисля прехвърляне на процеси в Хърватия 
					22/09/2004
					Съдебна камара в Хага обсъжда първото по рода си официално искане на прокурорите за прехвърляне на процесите срещу хърватските генерали Мирко Норач и Рахим Адеми към хърватски съдилища. 
					От Миранда Новак за Sоutheast European Times в Загреб - 22/09/04 
 
					 
						
Хърватският армейски генерал Мирко Норач пристигна в Хага през юли. [АФП]
						Международният наказателен трибунал за бивша Югославия (МНТБЮ) обсъжда първото по рода си официално искане от страна на прокурори за прехвърляне на дела за военни престъпления към местни съдилища. В началото на септември председателят на МНТБЮ Теодор Мерон обяви създаването на съдебна камара, която ще реши дали процесите срещу хърватските генерали Мирко Норач и Рахим Адеми следва да се прехвърлят в Хърватия. Двамата бяха обвинени заради предполагаемата им роля при зверствата, извършени по време на военна операция през 1993 г. 
						Решението на прокурорите да депозират такова искане се разглежда от мнозина като знак за подобрилото се сътрудничество от страна на Хърватия със съда на ООН. Ако тричленната камара даде зелена светлина, Адеми и Норач ще бъдат предадени на хърватските власти и прокурорите ще предоставят всички необходими материали на своите колеги. Според хърватския министър на правосъдието Весна Скаре-Осболт процесът може да започне в Хърватия до края на годината. 
						Правилата, които действат в Хага, допускат прехвърлянето на дела в страна, където предполагаемото престъпление е извършено, където е бил арестуван обвиняемият, или където има юрисдикция и воля за приемане на делото. 
						Като част от усилията за приключване на дейността до 2010 г., представителите на Трибунала проучват дали процесите срещу някои обвиняеми могат ефективно да се прехвърлят към местни съдилища. 
						50-годишният Адеми и 60-годишният Норач са били командири по време на военната операция през септември 1993 г. срещу сръбския анклав Медак. Най-малко 29 души са били убити и много други ранени, когато хърватските сили са нападнали анклава, унищожавайки селскостопански сгради и инвентар с очевидното намерение да направят района необитаем за оцелелите. 
						Двамата генерали се предадоха веднага след като обвиненията бяха официално повдигнати и оттогава са под стража в Хага. Според адвокатите на защитата са изпълнени всички условия за тяхното освобождаване. 
						В доклад от лятото ОССЕ достига до заключението, че Хърватия е готова да поеме от Хага ограничен брой дела за военни престъпления. Организацията се позовава на усилията на правителството да инициира наказателно преследване на обвинени във военни престъпления, на промените в обществените нагласи към преследването на хърватски граждани и на правителствената програма за обучение на съдии в разглеждане на дела за военни престъпления.

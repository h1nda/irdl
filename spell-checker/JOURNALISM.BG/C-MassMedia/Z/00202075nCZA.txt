Десният партньор в новото гръцко правителство поражда въпроси
					22/11/2011
					Малката дясна партия ЛАОС, често обвинявана в екстремизъм, се присъедини към управляващата коалиция в Гърция.
					От Х. К. Цанис за Southeast European Times от Атина -- 22/11/11
 
					 
						
Гръцкият президент Каролос Папуляс (отдясно) приветства лидера на Народния православен сбор (ЛАОС) Георгиос Карацаферис в президентството в Атина. [Ройтерс]
						След като в Гърция беше сформирано правителство на националното обединение, всеобщата въздишка на облекчение в еврозоната почти засенчи неприятното усещане в Брюксел, че малка дясна партия, често обвинявана в заемане на екстремистки позиции, се е присъединила към управляващата коалиция. 
						Гръцки и чуждестранни политически анализатори се чудят дали Народният православен сбор (ЛАОС) се определя като истинска европейска крайнодясна партия. Тя често е била определяна от медиите, опозиционните политици и други като "радикално дясна", "крайнодясна", "популистка" и "националистическа" партия. 
						Мнозина се питат дали ЛАОС споделя идеите на Националния фронт на Франция или на още по-екстремистката "Атака" в България", или това просто е поредното проявление на "дясно-популистко" движение - подобно на появилите се в Европа групировки, произлезли от традиционните християндемократически и консервативни партии. 
						"Не бих определил [ЛАОС] като "истинска" крайнодясна партия; тя комбинира елементи на крайнодясна партия с някои ксенофобски и националистически лозунги и символи с елементи на обикновена консервативна партия, за да привлича гласове от електората на "Нова демокрация", каза за SETimes политическият анализатор и организатор Манос Елефтериадис. 
						"Това, което тази партия прави, е да използва страховете и тревогите на средните граждани, които усещат, че държавата не е в състояние ефективно да се справи например с проблема с незаконната имиграция и свързаните с нея проблеми, като увеличаването на тежките и дребните престъпления. През последните няколко години тази партия стана дори още по-привлекателна за народните маси заради икономическата криза", добави Елефтериадис. 
						Главният редактор на вестник "Катимерини" Никос Констандарас беше пределно ясен, наричайки ЛАОС "екстремистка националистическа" партия, въпреки че не е от ранга на Националния фронт на Франция или германската неонацистка НПД. 
						ЛАОС - което означава "народ" на гръцки - е основана през 2000 г. от Георгиос Карацаферис, депутат, изключен от "Нова демокрация", и собственик на малка телевизия, занимаваща се с политика и излъчваща в района на Атина. 
						На последните парламентарни избори през октомври 2009 г. ЛАОС събра 5,6% от гласовете, или малко повече от 368 000 гласа, получавайки 15 места в 300-местния гръцки парламент. Тази година партията успя да излъчи двама представители в Европейския парламент. 
						Двама от най-известните и безкомпромисни депутати от ЛАОС, Макис Воридис и Андонис Георгиадис, получиха министерски постове в новото гръцко правителство, оглавявано от премиера Лукас Пападимос. 
						Констандарас определи като "значителна" ролята на Карацаферис в сформирането на новото трипартийно коалиционно правителство на Гърция. 
						Той заяви, че ЛАОС постоянно е искала новото гръцко правителство да отмени един закон на предното социалистическо правителство на ПАСОК, което да направи натурализирането по-лесно за законните емигранти. 
						На своя уебсайт ЛАОС се определя като "гръкоцентристка", "народна, а не популистка партия, която представлява интересите и защитата на обикновените гърци и подкрепя свободата на личността заедно с правата на сигурност, напредък и просперитет на всички, които живеят в Гърция, без дискриминация". 
						Попитан по време на интервю за националната телевизия за острите критики заради предишни негови забележки, възприети като антисемитски, Карацаферис отговори, че той е бил "докладчикът" за най-близките връзки на Гърция с Израел в историята. Той добави, че в никакъв случай не отрича холокоста, но все пак смята, че евреите "преувеличават" някои въпроси. 
						Той използва следващото изречение както с цел да се дистанцира от неудобните и дразнещи напомняния за негови минали изказвания, така и за да размаха националистически лозунги. 
						"Престъпленията срещу евреите и престъпленията, [извършени] от Кемал Ататюрк, са най-големите престъпления през последния век", заяви Карацаферис, открит противник на членството на Турция в ЕС.

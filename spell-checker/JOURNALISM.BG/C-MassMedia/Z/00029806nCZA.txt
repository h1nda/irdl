Бързото присъединяване към ЕС няма да е лесно за Сърбия, твърди министър
					02/04/2009
					Бързата интеграция в ЕС е приоритет на сръбското правителство, но външният министър Вук Йеремич признава, че присъединяването няма да бъде „бързо или лесно”.
					От Игор Йованович за Southeast European Times от Белград -- 02/04/09 
 
					 
						
"Ние виждаме ролята си като представител на сръбските интереси,” каза австрийският външен министър Михаел Шпинделегер. [Гети Имиджис]
						Сръбското правителство, сформирано през юни 2008 г., обяви бързото присъединяване към ЕС за свой основен приоритет. Въпреки това, по време на посещението си в Австрия по-рано тази седмица, външният министър Вук Йеремич каза, че целта няма да бъде лесна за постигане. След среща в понеделник (30 март) с австрийския си колега Михаел Шпинделегер Йеремич каза, че евроинтеграцията на Сърбия среща „силна съпротива”, добавяйки, че „тя няма да бъде нито толкова бърза, нито толкова лесна, колкото се очакваше." 
						Сърбия и ЕС подписаха Споразумение за стабилизация и асоцииране (ССА) на 29 април 2008 г., но документът остава замразен, докато Белград не постигне пълно сътрудничество с Хагския трибунал. Въпреки че 26 от 27-те страни, членки на ЕС, искаха прилагането на ССА да започне тази година, Холандия блокира кандидатурата на Сърбия за ЕС, настоявайки Белград да екстрадира укриващия се военнопрестъпник Ратко Младич, преди да започнат преговорите със Съюза. 
						Друг фактор, засягащ присъединяването на Сърбия, е глобалната икономическа криза и призивите на някои страни, членки на ЕС – най-вече Германия – за преустановяване на по-нататъшното разширяване на ЕС. Освен това Белград отказва да признае независимостта на Косово. 
						Шпинделегер заяви обаче, че Австрия ще продължи да подкрепя Сърбия по нейния път към ЕС. „Ние виждаме ролята си като представител на сръбските интереси,” каза той. 
						Йеремич благодари на Австрия за нейната подкрепа, но изрази съмнение, че съпротивата срещу приобщаването на Западните Балкани в ЕС ще отслабне в скоро време. Той отбеляза, че Сърбия е готова да работи по другия си приоритет – премахването на визовите изисквания на европейските страни за сръбски граждани. „Мисля, че [премахването] ще стане възможно до края на годината,” каза Йеремич. 
						Еврокомисарят по разширяването Оли Рен потвърди целите на Съюза относно либерализирането на визовия режим за Западните Балкани. В обръщение към депутатите от ЕС във вторник Рен каза, че ЕК желае „да се придвижи напред" по този въпрос, който той нарече „много важен за жителите на Западните Балкани”. 
						Шпинделегер и Йеремич обсъдиха и икономически въпроси. Йеремич го помоли да даде уверения, че австрийските банки, които контролират една трета от сръбския финансов сектор, няма да изтеглят парите си от Сърбия. 
						Миналата седмица Белград сключи с МВФ споразумение със строги изисквания. Едно от условията за получаване на заема е сръбските власти да постигнат споразумение с чуждестранните банки и финансови институции за преструктуриране на външния дълг на страната.

Китайският "Път на коприната" на Балканите
					26/03/2012
					Китай навлиза на Балканите в условията на икономическата криза в Европа.
					От Линда Карадаку за Southeast European Times в Прищина -- 26/03/12
 
					 
						
Китай разширява влиянието си в Европа и на Балканите. [Ройтерс]
						Китай стъпи на Балканите през 1970-те години, когато влезе в съюз с албанското правителство, ръководено от тогавашния първи секретар на Партията на труда на Албания Енвер Ходжа. След като Ходжа прекрати взаимоотношенията с Китай, Пекин разви икономически и политически отношения с бивша Югославия и Румъния. 
						Сега, вече икономическа и военна сила, Китай все още проявява интерес към Югоизточна Европа. Но стратегията му сега се променя към разпространяване на влияние чрез повече търговски и ембрионни политически съюзи, установяване на по-близки отношения с правителствата и бизнеса в региона и изучаване на китайски език в училищата на Балканите. 
						Китай е "бик" на пазара на "мечки". Въпреки известно забавяне, втората най-голяма икономика в света предвижда ръст на БВП от 7,5% през 2012 г., който засенчва резултатите на европейските пазари. Пипалата му стигат далеч. 
						Китай проявява интерес към енергийните централи в Сърбия, към автомобилния завод в България, към фирми в Букурещ, към рудниците в Албания и преговаря с Турция за подобряване на търговските взаимоотношения. Според проучване от 2011 г. бизнесът на Китай в Румъния възлиза на 2,6 милиарда евро, 1,1 милиарда евро в Хърватия и 630 милиона евро в България. 
						"Сентръл Юръп Уотч" определя експанзията на Китай на Балканите като "изготвяне" на "дългосрочни планове за един съвременен Път на коприната" през евразийския континент. Твърди се, че Пекин "е насочил вниманието си към откриване на неизползван бизнес потенциал на Балканския полуостров чрез стратегически инвестиции в Гърция и изготвяне на дългосрочни планове за съвременен Път на коприната през евразийския континент." 
						
Вицепрезидентът на Китай Си Цзинпин (в средата) на среща с министъра на икономиката на Турция Зафер Чаглаян и вицепремиера Али Бабакан. [Ройтерс]
						В Албания официални представители бяха неотдавна домакини на "Вечер на Пекин" в Тирана за Лиу Ци, член на политическото бюро на Централния комитет на Комунистическата партия на Китай (КПК) и секретар на Общинският комитет на КПК в Пекин. 
						По време на посещението на 18 март премиерът на Албания Сали Бериша се срещна с Лиу, за да обсъдят сътрудничеството в областта на пристанищната инфраструктура, енергетиката, рудодобива и туризма. Бериша изрази готовност "да поддържа създаването на свободна зона за китайски инвестиции, като тази благоприятна позиция [в Албания] може да се използва за по-нататъшно проникване на европейските пазари."
						Китайският официален представител потвърди, че група от представители на 100 компании ще посети Албания през май, където наскоро бе въведено изучаването на китайски като чужд език в училищата. 
						"Необходимо е в нашата образователна система до някаква степен да се преподава китайски език като втори [чужд] език," каза Бериша на 15 февруари, когато неговият кабинет обсъждаше новия закон за предуниверситетско образование. 
						Говорителят на Търговската и промишлена камара в Тирана Едлира Пренга каза за SETimes, че Китай е смятан за сериозен и дългосрочен партньор на албанските предприемачи, "което в този случай намира подкрепа и от страна на правителството." 
						Пренга потвърди, че камарата е провела срещи с потенциални инвеститори от Китай с интерес към сектори като електроника, машиностроене, енергетика и автомобилостроене. 
						"Търговската и промишлена камара на Тирана работи със своите членове за провеждането на бизнес форум в Китай [тази] есен," каза Пренга. 
						Увеличеният китайски интерес е свързан с икономическата криза в няколко държави. "Предприемачите искат нови възможности в търсенето на сигурни и дългосрочни пазари," каза Пренга за SETimes. 
						Сърбия също напредва по отношение на сближаването й с Китай, тъй като двете страни имат подобни политически становища - Китай не е признал независимостта на Косово. 
						
"Грейт Уол Мотърс" стана първата китайска автомобилна компания, която произвежда автомобили в ЕС, откривайки завод в България тази година. [Ройтерс]
						Сръбският министър на образованието Зарко Обрадович и китайският посланик в Сърбия Джан Уансуе подписаха меморандум за сътрудничество на 14 март, за да бъде въведено преподаването на китайски език за 2 462 сръбски ученици в началните и средни училища. 
						"Целта на този проект е да запознае сръбските ученици с китайските традиции и култура. Усвояването на китайски език е важно и поради икономически причини", каза за белградските медии Обрадович, цитиран от Б92. 
						Преподаването на китайски език започна в 31 начални и средни училища в Сърбия. Според Джан 14 учители от Китай провеждат заниманинята за сръбските ученици. Те са доброволци и преподават два пъти седмично. 
						Учителката Менсуан Гуо каза за китайската информационна агенция "Синхуа", че уроците запознават учениците с китайската култура и традиции, както и с езика. Тя каза, че 260 от 300-те ученици в училището са дошли на първия й урок. 
						"Те искат да учат и това прави работата ми много по-лесна, отколкото очаквах", каза Гуо за "Синхуа". 
						Макар че Китай продължава да не признава независимостта на Косово, китайски фирми в Косово процъфтяват. Според Министерството на търговията и промишлеността в Косово в страната функционират 454 китайски фирми. 
						Арта Истрефи, политически съветник на министъра на търговията и промишлеността Мимоза Кусари-Лила, каза, че макар че Косово няма търговско споразумение с Китай, "[страната понастоящем държи] 9% oт общия износ [в Косово]." 
						"През 2011 г. износът достигна повече от 28 милиона евро, което е увеличение от 90,8% в сравнение с 2010 г. Вносът от Китай достигна повече от 169 милиона евро, което е увеличение от 25,8% в сравнение с 2010 г.", каза Истрефи за SETimes. 
					
				
			
					 
					
 
 

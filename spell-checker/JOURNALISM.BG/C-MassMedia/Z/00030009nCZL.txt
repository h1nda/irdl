Българските медицински сестри ще потърсят обезщетение от Либия
					21/04/2009
					 
						СОФИЯ, България -- Петте български медицински сестри и палестинският лекар, които получиха смъртни присъди в Либия по обвинения в преднамерено заразяване на повече от 400 деца със СПИН, ще поискат милиони евро компенсации от Либия за несправедливото си задържане, съобщи в понеделник (20 април) техният холандски адвокат Лизбет Зегвелд. В писмо до либийския лидер Муамар Кадафи Зегвелд е поискала "хуманитарна помощ и финансова подкрепа", които ще позволят на шестимата медици да започнат живота си отначало след несправедливото им затваряне в продължение на над осем години в Либия. Медиците искат Либия да заплати за "всички вреди, поддаващи се на икономическа оценка", които възлизат на "няколко милиона евро" за годините, прекарани от тях зад решетките, през което време те не са имали възможност да заработват никакви приходи. Либия ги освободи през лятото на 2007 г. след намеса на френския президент Никола Саркози. (АФП, БТА, Дневник, БНР - 20/04/09)

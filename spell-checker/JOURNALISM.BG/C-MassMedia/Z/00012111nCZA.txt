Върховният съд разпорежда повторен процес по делото за затвора "Лора". 
					27/09/2004
					Хърватският върховен съд реши миналия месец да отмени спорно постановление на съда от по-ниска инстанция, по силата на което бяха освободени осем бивши военни полицаи, обвинени във военни престъпления във военен затвор в Сплит. 
					От Миранда Новак за Southeast European Times в Загреб – 27/09/04
 
					 
						
Хърватският върховен съд отмени решение на съд от по-ниска инстанция за освобождаването на осем бивши полицаи, обвинени във военни престъпления. [Миранда Новак]
						По силата на решение, оценявано като важно с оглед усилията на Хърватия да демонстира, че съдебната й система може да разглежа дела за военни престъпления, хърватският Върховен съд отмени оправдателната присъда, постановена от съд от по-ниска инстанция, на осем бивши полицаи, обвинени в извършване на престъпления във военния затвор "Лора" в Сплит през 1992 г. 
						Съдията от Върховния съд Злата Липняк Босанач анулира предходната присъда и нареди повторен процес, който да се води от нов съдебен състав. Според Босанач фактите по делото са били установени "некоректно и непълно" по време на процесуалните действия в областния съд на Сплит. 
						Осемте бивши полицаи - Томислав Дуич, Тончи Връкич, Миленко Баич, Йосип Бикич, Давор Банич, Емилио Бунгур, Анте Гудич и Анджелико Ботич - бяха обвинени, че са унижавали и измъчвали предимно сръбски пленници между март и септември 1992 г. Двама от затворниците са починали вследствие на издевателствата, а други двама са понесли тежки телесни повреди. 
						Първоначалната присъда бе остро разкритикувана в страната и чужбина. Неодобрението бе особено фокусирано върху председателя на съдебния състав Славко Лозина заради предполагаемото му пристрастие в полза на обвиняемите - здрависване с тях преди всяко заседание и по-късно прояви на насмешка към показания на свидетели, които твърдяха, че са били измъчвани. 
						Лозина защити произнесената присъда, заявявайки, че решението на Върховния съд е резултат от международен натиск и обвинявайки хърватския министър на правосъдието Весна Скаре-Озболт, че се намесва в работата на съда. 
						Председателят на Асоциацията на хърватските съдии Владимир Гредели поиска Лозина да бъде лишен от права на съдия. "Инсинуациите по адрес на съдии от най-висшия съд в Хърватия без всякакви аргументи, твърденията, че решението по "Лора" е било взето под международен натиск .. е безпрецедентен случай, който налага реакция на съответните органи," изтъкна Гредели. 
						Радивое Симович, президент на асоциация, представляваща родителите и семействата на затворници или безследно изчезнали по време на югославските конфликти, приветства решението на Върховния съд и каза, че той е призовавал за подобно решение от известно време насам. Повторният процес ще даде възможност да се докаже, че военни престъпления са били извършвани в "Лора" и че виновниците трябва да бъдат наказани, отбеляза Симович. 
						Всяко дело от този ред е изпитание за хърватската съдебна система, посочи професорът по право от Загреб Иво Йосипович пред белградското радио Б92, допълвайки, че процесът през 2002 г. не е бил воден по безпристрастен начин и в съответствие със закона. 
						"Фактът, че цялата хърватска общественост е втрещена от начина, по който се водеше това дело, ясно показва, че не можем да очакваме нещо подобно да се случи отново," каза Йосипович.

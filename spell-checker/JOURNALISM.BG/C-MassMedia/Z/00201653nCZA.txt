Решение за Кипър до края на годината?
					19/07/2011
					Увеличават се надеждите за обединение на Кипър след поредица от положителни изявления на турския външен министър и на генералния секретар на ООН. 
					От Менекше Токяй за Southeast European Times - 19.07.2011 г.
 
					 
						
Турският външен министър Ахмет Давутоглу и президентът на т.нар. "Севернокипърска турска република" Дервиш Ероглу се срещнаха, за да обсъдят мира на острова. [Ройтерс]
						По време на посещение в Северен Кипър по-рано този месец турският външен министър Ахмет Давутоглу заяви, че очаква конфликтът да бъде решен, преди Кипър да поеме ротационното председателство на ЕС - амбициозна цел, като се имат предвид множеството въпроси, които остава да бъдат решени. 
						Страховете са свързани с това, че под лидерството на Кипър, което трябва да започне през втората половина на 2012 г., отношенията ЕС-Турция могат да бъдат замразени. 
						Ахмет Сьозен, директор на Кипърския политически център и учен във факултета по международни отношения към Източносредиземноморския университет, обаче твърди, че процесът на присъединяване на Турция към ЕС не е единствената причина, даваща тласък на преговорите. "Партията на справедливостта и развитието ще продължи да подкрепя намирането на решение, дори и да няма никаква перспектива за членство на Турция в ЕС”, заяви той за SETimes. 
						Независимо от това остава значим фактът, че генералният секретар на ООН Бан Ки Мун, който беше домакин на нов кръг от преговори между кипърските гръцки и кипърските турски лидери в Женева на 7 юли, наложи определена времева рамка. 
						„До октомври лидерите ще бъдат в състояние да докладват, че са постигнали сближаване по всички основни въпроси”, заяви той на пресконференция. 
						В предстоящите месеци се очаква екипът на ООН да поеме далеч по-активна роля в мирния процес, тъй като кипърските турски и кипърските гръцки лидери ще ускорят преговорите си до октомври. Тогава, в случай на постигане на консенсус по основните въпроси - членството в ЕС, икономиката, управлението, сигурността, собствеността и територията - е планирано свикването под егидата на ООН на международна конференция на високо равнище за Кипър до края на годината. 
						„ООН претърпява промяна по посока на по-активна роля в сближаването на страните и внасянето на предложения”, твърди Сьозен, но предупреждава, че „този път ООН трябва да изиграе картите си по-добре”. 
						Успехът на тази конференция - включваща страните гаранти (Турция, Гърция и Великобритания) и ЕС - ще доведе до окончателно решение и референдум, който ще се проведе и в двете части на острова до май, преди кипърските гърци да поемат председателството на ЕС. 
						Все още обаче са пресни спомените от референдума през 2004 г., когато кипърските турци гласуваха за обединението, а гръцката страна го отхвърли. 
						Дидем Акел от проекта Турция/Кипър на Международната кризисна група заяви за SETimes, че „лидерите спешно трябва да започнат да подготвят общественото мнение и в двете страни за компромис, ако искат да се надяват на положителни резултати в едновременните референдуми”. 
						От друга страна, изглежда, че кипърският въпрос и упоритостта на двамата лидери започват все повече да дотягат на международната общност. 
						„Лидерите и в Кипър, и в Турция трябва да обърнат поглед към бъдещето и към политическите и икономически изгоди, които ще донесе трайното мирно уреждане на кипърския проблем за всяка от страните, а не да губят време в опити за интерпретиране на сегашното статукво”, заяви за SETimes изпълняващата длъжността председател на Обединените демократи на Кипър Праксула Антониаду Кириаку. 
						Освен това, добави тя, „Партията на справедливостта и развитието и министър-председателят Ердоган имат златна възможност не само да докажат, че подкрепят постигането на решение, но и действително да допринесат за намирането на самото решение”.

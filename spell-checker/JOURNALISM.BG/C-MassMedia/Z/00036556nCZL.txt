Черна гора издаде заповеди за арест на заподозрени наркотрафиканти
					01/11/2010
					 
						ПОДГОРИЦА, Черна гора/БЕЛГРАД, Сърбия -- Полицията е издала заповеди за арест на трима заподозрени членове на международна верига за наркотрафик, предадоха местните медии в неделя (31 октомври). Горан Сокович, Драшко Вукович и Деян Секуларац са обвинени в участие в трафика на повече от два тона кокаин, който бе конфискуван миналата година по време на международна полицейска акция под надслов "Балкански воин". Сръбските медии съобщиха, че тримата се крият в Беране, Черна гора, и че са предполагаеми членове на групата на наркотрафиканта Дарко Шарич. Самият Шарич е все още на свобода. 
						Междувременно 17 души бяха арестувани както в Черна гора, така и в Сърбия, след влизането в сила на ново споразумение за екстрадиция между двете страни. То бе подписано в петък и незабавно влезе в сила. Около 12 души, укриващи се в Черна гора, все още се издирват от Интерпол Белград, а Интерпол Подгорица е издал заповеди за арест за 60 сръбски граждани. (РТС, Танюг, Блиц, Вечерне Новости - 31/10/10)

Делова хроника
30/01/2004
Преглед на деловите и икономическите новини от Балканите след 23 януари.
(Различни източници -- 23/01/04 - 30/01/04)
 
 
Преглед на деловите и икономическите новини от Балканите след 23 януари:
Най-големият пенсионен фонд на Хърватия "АЗ", собственост на "Алианц" и "Загребачка банка", е увеличил активите си до 272 млн. евро към края на 2003 г. Сега той притежава 42,4 % от всички активи в сектора. През ноември 2003 г. фондът завърши поглъщането на "ХА1", един от по-малките играчи на пазара за пенсионно осигуряване.
***
Министерството на икономиката на Румъния получи 26 писма за намерения във връзка с приватизацията на три енергийни холдингови дружества от миннодобивния и електропроизводствения сектор. Американските компании "Бехтел" и "Ей И Ес", италианската "Енел" и гръцката държавна енергийна корпорация са сред основните конкуренти в търга.
***
Турция няма да подпише ново споразумение с МВФ в края на тази година, каза министърът на промишлеността Али Чошкун на 25 януари. Настоящото стендбай споразумение на Турция с фонда изтича през декември. Чошкун смята, че след това страната няма да се нуждае от пряката помощ на фонда.
***
Гръцката "Пиреус банк груп" обяви на 26 януари, че двама от членовете й са се слели. "Маратон банкинг корпорейшън", филиал на "Пиреус банк" със седалище в Ню Йорк, е погълнала "Интербанк Ен Уай" в сделка за 600 млн. долара.
***
Министърът на икономиката на Македония Стевчо Якимовски и швейцарският посланик в Македония Стефан Нелен подписаха споразумение за дарение на стойност 7,8 млн. евро, направено от швейцарското правителство за проект за усъвършенстване на електропреносната мрежа в Македония. Средствата ще се използват за закупуване и инсталиране на ново оборудване. Част от тях ще бъдат изразходвани за мерки срещу замърсяването на околната среда.
***
ЕБВР планира да финансира проект за създаване на регионален въздушен превозвач, базиран в София, каза координаторът на Пакта за стабилност в България, Милен Керемедчиев. Според съобщенията министерството на транспорта е обсъждало идеята с Хърватия, Румъния и Сърбия и Черна гора, но досега не са подписани споразумения.
***
Посланикът на ЕС в Албания Луц Залцман обяви на 26 януари, че проектът за водоснабдяване на южния град Саранда, финансиран от Европейската комисия, е завършен. Поставени са нови водоснабдителни и канализационни тръбопроводи, помпената станция е възстановена и е инсталирано ново оборудване за хлориране на водата.

Хърватия иска от Австралия екстрадирането на двама души 
					12/09/2005
					 
						ЗАГРЕБ, Хърватия -- В събота (10 септември) официални представители казаха, че Хърватия ще поиска от Австралия екстрадирането на двама души, хърватин и сърбин, обвинени във военни престъпления. Загреб иска правителството в Канбера да му предаде Антун Гудел, който е осъден за убийството на полицейски началник и на двама сръбски държавни служители през юли 1991 г. Той е излежал малко повече от 12 месеца от 20-годишната си присъда, преди да бъде освободен по силата на обща амнистия през 1995 г. По-късно хърватският Конституционен съд отмени решението. Екстрадирането на Гудел стана възможно по силата на ново споразумение между Хърватия и Австралия. Загреб иска също да изправи пред съда и бивш началник от сръбската милиция, който сега живее в Австралия. Драган Василкович, известен и като "Капитан Драган", се е сражавал в Хърватия и Босна и Херцеговина по време на конфликта от 1991-1995 г. Той не се издирва от трибунала на ООН и се яви като свидетел на прокуратурата в процеса срещу Слободан Милошевич. 
						Други новини -- Хърватия очаква от Гърция разрешение да изпрати екип от следователи, които да разпитат хърватския бизнесмен Хървое Петрач. Той бе задържан по-рано този месец и за него се твърди, че подкрепя издирвания обвиняем във военни престъпления хърватин Анте Готовина. Арестуването на последния е особено важно за кандидатурата на Загреб за членство в ЕС.
						Междувременно в понеделник в Районния съд в Сплит започна преразглеждането на делото срещу осемте бивши хърватски военни полицаи, обвинени във военни престъпления, извършени през 1992 г. в затвора "Лора". Миналата година хърватският Върховен съд отхвърли решение на по-ниска инстанция, което оправдава обвиняемите, и разпореди преразглеждане на делото. (ААП, Острейлиън, Нови лист, РТС - 12/09/05; Нови лист - 11/09/05)

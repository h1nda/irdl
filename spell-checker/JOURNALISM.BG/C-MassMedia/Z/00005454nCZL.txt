Бигман: Бойкот от страна на македонската опозиция би предизвикал международна изолация
22/12/2002
 
СКОПИЕ, Македония -- Посланикът на НАТО в Македония Никълъс Бигман предупреди опозиционната ВМРО-ДПМНЕ, че решението й да бойкотира срещата за Охридското мирно споразумение ще доведе до пълна международна изолация. Миналата седмица ВМРО-ДПМНЕ съобщи, че нейният лидер Любчо Георгиевски няма да участва в срещата на 26 декември, организирана от президента Борис Трайковски. ВМРО-ДПМНЕ е една от четирите партии, подписали споразумението. Този ход е в знак на протест срещу политическото прочистване, по думите на Георгиевски, предприето от Социалдемократическия съюз на Македония. В интервю за Радио Свободна Европа Бигман заяви, че политическите разногласия не трябва да бъдат свързвани с осъществяването на мирния договор. Никой на Запад, каза той, включително НАТО и ЕС, не би оправдал такъв протест.
Според други новини, Македония извърши периодичната смяна на войските си в турския контингент на Международните сили за поддържане на сигурността в Афганистан. Страната планира да изпрати още военнослужещи през следващата година. (Утрински весник, Вест, Дневник - 21/12/02; МИА, A1 ТВ - 20/12/02)

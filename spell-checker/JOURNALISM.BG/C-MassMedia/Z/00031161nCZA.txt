ЕС и САЩ изразиха безпокойство от ескалацията на напрежението между Грузия и Русия
					05/08/2009
					Изразявайки безпокойство от ескалацията на напрежението между Грузия и Русия, ЕС и Съединените щати призоваха и двете страни във вторник да работят чрез установените механизми за управление на кризи.
					(AФП, АП, Ройтерс, Би Би Си, Си Ен Ен, ФТ, Euobserver - 05/08/ 09; АФП, Ройтерс, Блумбърг, Би Би Си - 04/08/09)
 
					 
						
Руски войници охраняват КПП край грузинското село Хурвалети. [АФП]
						ЕС и Съединените щати изразиха във вторник (4 август) безпокойство от нарастващото напрежение между Грузия и Русия преди първата годишнина от краткия конфликт между двете бивши съветски републики. 
						"ЕС призова всички страни да се въздържат от изявления или действия, които биха довели до повишено напрежение в този особено деликатен момент," се казва в изявление на председателството на 27-членния блок. 
						Президентът на САЩ Барак Обама "е обсъдил ситуацията в Грузия и нуждата от намаляване на напрежението в региона" по време на телефонен разговор с руския си колега Дмитрий Медведев, който се е обадил, за "да му честити рождения ден", се казва в изявление на Белия дом. 
						Конфликтът между Русия и Грузия избухна през август миналата година след спорадични сблъсъци между въоръжените им сили и грузинска военна офанзива за овладяване на положението в Южна Осетия, подкрепяния от Москва отцепническия регион на страната. На следващия ден Русия започна масирани военни действия, включително въздушни нападения срещу грузинска територия, далеч отвъд границите на Южна Осетия. 
						Прекратяването на огъня, постигнато с посредничеството на ЕС, сложи край на войната пет дни по-късно. Но на Русия бе позволено да разположи постоянни свои части както в Южна Осетия, така и в Абхазия, друга грузинска отцепническа провинция. 
						 Малко след конфликта Москва призна и двата оспорвани региона за независими държави. Никарагуа по-късно стана единствената друга страна в света, последвала примера й. 
						Напоследък Грузия и Южна Осетия си разменяха обвинения за артилерийски обстрел и други провокативни действия от двете страни на административната им граница. 
						 Грузия съобщи, че два или три ракетни снаряда са били изстреляни късно в понеделник при нападение от територията на Южна Осетия срещу село Квечи. От своя страна, Южна Осетия твърди, че нейното село Ортев е било мишена на нападение с минохвъргачки. 
						Председателството на ЕС отбеляза във вторник, че мониторинговата мисия на блока (ММЕС) "досега не е видяла доказателства, потвърждаващи обвиненията в артилерийски обстрел". 
						 Във вторник Русия постави в повишена бойна готовност своя 7-хиляден контингент, разположен в Южна Осетия. 
						Обезпокоен от този ход, грузинският президент Михаил Саакашвили призова ЕС и Съединените щати да помогнат за потушаване на напрежението в региона. 
						 "Последните маневри (на руската армия) са обезпокоителни," каза той във вторник за френската радиостанция РТЛ, цитиран от АФП. "Те отказват да се отзоват на призивите на европейските наблюдатели и за съжаление медиите в Москва говорят за ситуация на неизбежен конфликт. Въпреки всичко това аз съм убеден, че Европа и Съединените щати ще отправят ясно послание [до Москва]." 
						Говорителят на руското външно министерство Андрей Нестеренко каза, че решението за повишаване на бойната готовност е било предизвикано от грузинските "провокации" и имало за цел да предотврати по-нататъшно насилие. 
						"Най-важното сега е да се предотврати ескалацията и да не се позволява престрелките да прераснат в по-големи сблъсъци," каза той. 
						Вицепрезидентът на САЩ Джо Байдън се обади на Саакашвили по-късно във вторник, за да обсъди ситуацията в региона и "отново потвърди подкрепата на САЩ за грузинската демокрация", съобщи Белият дом. 
						Лидерите на ЕС и САЩ призоваха и двете страни да се придържат към установените механизми за управление на кризи, като Механизма за предотвратяване и отговор на инциденти, подчертавайки, че международните наблюдатели трябва да получат пълен достъп до двете страни на административната гранична линия в Южна Осетия.

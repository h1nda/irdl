Македонската "ЕСМ Дистрибуция" спира тока с надежда да си прибере дълговете
					18/08/2006
					Спира се токът на клиенти, които имат просрочени задължения към македонската ЕСМ. Още в деловите новини: белгийска компания планира да построи ски-курорт в Централен Анадол; Сърбия продължава членството си в Световната банка; албанската фирма "Албпетрол" закупува по-малка компания.
					
 
					 
						
Македонската "ЕСМ" спира тока на клиентите си, които не си плащат сметките. [Архив]
						
Македонската енергийна компания "ЕСМ Дистрибуция" предприе действия за събиране на просрочените задължения, като спира тока на длъжниците в цялата страна. Смята се, че задълженията на централното правителство и местните управи към ЕСМ са 11 млн. евро. Над 50 % от македонските министерства не си плащат редовно сметките, смята компанията. 
						*** 
						Белгийската компания "Сноу Маунтин" съобщи за проект на стойност 400 млн. евро за построяване на ски-курорт в турската провинция Афион в Централен Анадол. Очаква се бъдещият комплекс, който ще включва ски- и спортни съоръжения, изкуствено езеро, хотел с 4000 легла и луксозни вили, да създаде 3000 нови работни места. 
						*** 
						Държавната албанска фирма за нефт и газ "Албпетрол" ще закупи компанията за нефтени проучвания "Сервком", която е в тежко финансово състояние. Целта на сливането е да се консолидира и укрепи националната нефтена промишленост, както и да се подпомогне изследователската дейност в областта на нефтените проучвания. 
						*** 
						ЕБВР предостави заем от 8 млн. евро на МИКРОФИН, най-голямата небанкова институция за микрокредитиране в Босна и Херцеговина. Парите ще се използват за превръщането на МИКРОФИН в акционерно дружество и разширяването на дейността й. 
						*** 
						
Българската Агенция за приватизация удължи срока за представяне на оферти за националния превозвач "България еър" до 24 август. Досега трима кандидати са представили оферти: българската "Хемус еър", гръцката "Иджиън Еърлайнс" и италианската "Еър Уан". 
						*** 
						Световната банка съобщи, че продължава членството на Сърбия в съответствие с договора между Сърбия и Черна гора, който позволява на Сърбия да бъде приемник на членството на бившата съюзна държава в международни финансови институции. Черна гора очаква нейното членство в Световната банка и МВФ да бъде одобрено до края на тази година. 
						
(Различни източници ??? 11/08/06 ??? 18/08/06)

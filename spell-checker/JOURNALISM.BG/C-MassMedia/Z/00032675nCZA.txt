ЕС посъветва Сърбия да напредва в присъединяването си стъпка по стъпка
					10/12/2009
					Сърбия се съветва с европейските си партньори дали да пристъпи към подаване на официално заявление за членство в ЕС. Според някои представители на ЕС моментът за това още не е дошъл.
					(Айриш Индипендънт, Блиц, Б92 - 10/12/09; Телеграф, Юръпиън Войс, Ен Ар Си Интърнешънъл, Бета, Б92 - 09/12/09)
 
					 
						
"През юни ще направим преоценка дали можем да ратифицираме споразумението," каза холандският външен министър Максим Ферхаген. [Гети Имиджис]
						Насърчена от няколко успеха в отношенията си с ЕС напоследък, Сърбия обмисля най-подходящия момент за подаване на официалното си заявление за членство в блока от 27 държави. Някои високопоставени представители на ЕС обаче посочиха в сряда (9 декември), че Белград трябва засега да изчака с това решение. 
						"Трябва да вървим стъпка по стъпка," каза шведският външен министър Карл Билд по време на конференция за Западните Балкани в Брюксел два дни след като ЕС реши да деблокира временното търговско споразумение, подписано със Сърбия през април 2008 г. Одобрението в понеделник дойде в резултат на положителната оценка за сътрудничеството на Белград с Хагския трибунал от главния прокурор на ООН за военни престъпления Серж Брамерц. 
						Влизането в сила на търговското споразумение, което е част от Споразумението за стабилизация и асоцииране (ССА) на Сърбия с ЕС, последва друг важен пробив в отношенията на страната с блока. На 30 ноември вътрешните министри от ЕС гласуваха да се разреши на сръбските граждани, както и на тези на Македония и Черна гора, да пътуват без визи до повечето страни в Европа, считано от 19 декември. 
						Билд, чиято страна ще предаде на 1 януари шестмесечното ротационно председателство на ЕС на Испания, каза в сряда, че сега Съюзът ще разгледа "следващите стъпки" след влизането в сила на търговското споразумение. 
						Арестуването на бившия босненски сръбски военновременен командир Ратко Младич остава условие за ратифицирането на ССА между Сърбия и ЕС, каза в сряда в холандския парламент външният министър на страната Максим Ферхаген. Холандия се съгласи да направи компромис с премахването на визите за сърбите за ЕС и с влизането в сила на временното търговско споразумение, но ще се придържа към първоначалното си становище, че ССА няма да започне да се прилага, докато Младич не се яви в Хага, подчерта Ферхаген. 
						В изказвания на конференция в Брюксел Билд и еврокомисарят по разширяването Оли Рен, чийто мандат изтича, подчертаха, че не трябва да има прекъсване в разширяването на Съюза, тъй като се очаква скоро към него да се присъединят Хърватия и Исландия. 
						Пътят на западнобалканските страни "към ЕС няма да бъде лек, но целта е близо", е казал в сряда Рен, цитиран от белградския всекидневник "Блиц". 
						Той е заявил, че за Сърбия сега е от решаващо значение да направи така, че търговското споразумение, което тя вече прилага "безпроблемно и последователно", да даде резултати. Това ще има "основно значение, когато Европейската комисия оценява нейната готовност да стане кандидат-член и да започне преговорите за членство," е казал Рен, цитиран от белградската информационна агенция "Бета". 
						Сръбският външен министър Вук Йеремич заяви в сряда, че Белград ще реши кога да внесе своето официално заявление за членство в ЕС след консултации с европейските си партньори. 
						"Самият акт на подаване на заявление за кандидатски статут е политически акт, който демонстрира, че дебатите по темата са завършили," каза той за белградската медия Б92. "Ние завършихме вътрешните дебати за посоката, в която да поемем - насочили сме се към евроинтеграция. Международният дебат ще завърши, когато Сърбия подаде своето заявление за кандидатски статут." 
						Според репортаж на "Блиц" от четвъртък (10 декември) Белград изглежда вече си е осигурил подкрепата на двама ключови играчи в ЕС за подобна стъпка. Позовавайки се на добре информирани дипломатически източници от Берлин, всекидневникът писа, че Германия насърчава Сърбия да подаде заявлението си преди Коледа. Британският външен министър Дейвид Милибанд също бил казал неотдавна на Йеремич, че страната му не трябва да се колебае да предприеме стъпката.

Приключи изследване върху трафика на деца в Албания
05/01/2004
Организацията "Terre des Hommes" (Земя на хората) приключи изследването си върху трафика на албански деца. То стигна до извода, че бедните, неграмотните и проблемни семейства са изложени на най-голям риск.
От Арди Пулай за Southeast European Times в Тирана - 05/01/04
 
 
Семейства, които са изключително бедни, неграмотни или с големи проблеми, формират трите категории, подхранващи мрежите за незаконен трафик на хора в Албания, се казва в ново изследване, осъществено от организацията " Земя на хората". Изследването бе оповестено през декември.
"Земя на хората" е организация, която подпомага деца и подкрепя около 350 проекта в 28 държави, вкл. проекти в училища и други форми на обучение, инициативи за улични, работещи и проституиращи деца, както и за деца-бежанци. Тя действа в Албания като част от коалиция на НПО.
Според изследването "жертвите на трафика са деца, произхождащи от семейства, изправени пред големи финансови проблеми, семейства с ниско образователно равнище или от разведени родители." Изследването се концентрира върху географския произход на жертви, прехвърляни главно в Гърция и Италия.
Албански деца от градове като Тирана, Елбасан, Поградец и Корча са били забелязани по улиците на Гърция. "Тези градове са географските пътища, водещи към гръцката граница или непряко към Македония, " се казва в доклада.
Друг потенциален сегмент от трафика започва от столицата Тирана и се насочва към Дуръс, Берат, Фиер и Вльора, стигайки до италианския бряг.
Според статистиката през последното десетилетие хиляди албански деца са били обект на трафик, главно към съседните държави.
През септември италианската полиция разкри, че възрастна двойка италианци е била разпитвана във връзка с подозренията, че двойката е купила албанско момче, продадено срещу един телевизор.
Мизерстващите родители на прохождащото дете са признали, че са го продали на албанска банда трафиканти. Детето, най-малкото от петима братя и сестри, е било откарано в Италия, където се предполага, че е било продадено на двойката за 5000 евро.
Момчето е било тригодишно в момента на продажбата през 1999 г. Членовете на бандата, представяйки се за негови родители, са го отвели след това в Италия, където се твърди, че 69-годишният Анджело Борели и 57-годишната му съпруга от южния град Серсале са го купили.
Случаят изведе на преден план растящия проблем с нелегалния трафик на хора из цяла Европа, извършван от албански банди.

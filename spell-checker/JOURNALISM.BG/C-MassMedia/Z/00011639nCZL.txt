Прокуратурата се противопоставя на разделянето на процеса срещу Милошевич
29/07/2004
 
Босненският хърватски генерал Тихомир Блашкич в съдебната зала в Хага. След обжалване съдиите от трибунала на ООН за военни престъпления намалиха в четвъртък 45-годишната му присъда за престъпления срещу човечеството на девет години затвор. [АФП]
ХАГА, Холандия -- Прокурорите в процеса срещу Слободан Милошевич внесоха в сряда (28 юли) документи срещу предложението на съдиите за разделяне на делото на две части. Главният прокурор Карла дел Понте изтъкна, че съдът следва да назначи адвокат, който да представлява ответника, тъй като здравословното състояние на Милошевич ще възпрепятства явяването му без помощта на юридически съветник. Прокуратурата го обвини също така в опит за "отвличане" на процеса за удовлетворяване на собствените му политически цели. Съдиите трябва да вземат решение дали да разделят процеса и да назначат адвокат, който да представлява Милошевич, до настъпване на датата за подновяване на съдопроизводството през август.
Други новини: Трибуналът на ООН освободи временно от ареста Йовица Станишич и Франко Симатович в изчакване на началото на процесите им. Бившите висши функционери на сръбските служби за сигурност бяха обвинени в основаването и обучаването на милиционерски подразделения в Босна и Херцеговина, които по-късно участваха в зверства срещу цивилни граждани. (Ройтерс, Ню Йорк таймс, AФП - 28/07/04)

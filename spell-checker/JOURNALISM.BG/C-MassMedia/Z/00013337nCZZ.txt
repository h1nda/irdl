Делова хроника 
					21/01/2005
					Преглед на деловите и икономическите новини от Балканите след 14 януари: 
					(Различни източници – 14/01/05 - 21/01/05)
 
					 
						
Македонският премиер Владо Бучковски говори пред членовете на Търговската камара на САЩ в сряда (19 януари). Той каза, че макроикономическите цели на Македония трябва да се постигнат чрез увеличаване на производството и износа, ускоряване на интеграцията в регионалните и глобални процеси, повече преки чужди инвестиции и хармонизирано регионално развитие. [Томислав Георгиев]
						
Българската народна банка (БНБ) обяви, че ще въведе нови ограничения за националната банкова система. Както и предишните мерки, тези също ще бъдат насочени към ограничаване на прекомерното предоставяне на заеми, както бе договорено с МВФ. 
						*** 
						Тринадесет компании подадоха начални оферти за закупуване на 55 % от "Тюрк телеком" и ще получат право да направят пълно проучване, съобщи приватизационната комисия на Tурция. Сред кандидатите са "Телеком Италия интърнешънъл", испанската "Телефоника" и "Белгаком". 
						*** 
						
Хърватското министерство на финансите обяви, че проверките, направени на 7 850 компании и 8 955 физически лица, са установили укриване на данъци за над 150 млн. евро. Събираемостта на данъците се е увеличила с 30 % в сравнение с 2003 г. 
						*** 
						Международната рейтингова агенция "Фич" потвърди своя старши необезпечен рейтинг в местна валута "BB+" за турската държавна нефтена рафинерия "Тупрас", която бе извадена и от списъка на агенцията на компании с отрицателен рейтинг. Консорциум, включващ руската компания "Татнефт" и турската "Зорлу холдинг", искаше да закупи компанията, но турското правителство отмени приватизационната сделка миналия месец. 
						*** 
						Канадската компания "Бомбардие" спечели договор за 144 млн. долара за доставка на нови влакове за метрото в Букурещ. Влаковете ще бъдат произведени в Швеция и Германия, но окончателният им монтаж ще се извърши в румънския филиал на "Бомбардие", "Електропутере". Първите доставки се очакват през 2006 г. 
						*** 
						Според съобщения в пресата българската водеща финансова групировка ДЗИ вероятно планира да навлезе в банковия и застрахователен пазар в Maкедония. Съобщава се, че ДЗИ е водила разговори с три македонски банки и с най-голямата застрахователна компания в страната, "КБЕ Македония". 
						 *** 
						Представители на МВФ и Световната банка призоваха правителството на Maкедония да засили междуведомственото сътрудничество, за да се осъществят планираните икономически реформи. По време на разговори с премиера Владо Бучковски те са обсъдили и конкретни дейности, които трябва да се предприемат във връзка с реформите. 
						*** 
						ЕБВР обяви нов проект за подпомагане на системата за управление на въздушния трафик на Босна и Херцеговина. Банката ще предостави държавен заем в размер на 12 млн. евро за реализиране на проекта на стойност 14,4 млн. Очаква се бордът на ЕБВР да одобри заема по време на заседанието си на 17 май. 
						 *** 
						Промишленото производство на Федерация БиХ (ФБиХ) се е увеличило през 2004 г. с 13,2 % за едногодишен период, според официалните данни. Причина за растежа в промишленото производство е скокът от 14,5 % в производствения сектор, 14,8 % в сектора на обществените услуги и 5,8 % в минната промишленост. 
						*** 
						Мобилният оператор "Оранж Румъния" съобщи, че броят на клиентите му е достигнал 5 млн. в началото на 2005 г. Компанията каза, че планира да продължи експанзията си на пазара на мобилните телефонни услуги в Румъния, като целта й е да надмине своя основен съперник, "Конекс".

Сърбия потвърди, че Младич е получавал пенсия до м. ноември 
					04/01/2006
					 
						БЕЛГРАД, Сърбия и Черна гора -- Висши сръбски длъжностни лица потвърдиха във вторник (3 януари), че бившият босненски сръбски военен командир Ратко Младич е получавал пенсия от държавата до средата на ноември 2005 г. Съпругата му, синът му и двама офицери от армията, единият от които в оставка, са притежавали пълномощни да получават пенсионните му възнаграждения. Министърът на отбраната на Сърбия и Черна гора Зоран Станкович твърди, че синът на Младич е получавал всички суми. Пълномощното датира от 2002 г., преди Младич -- един от най-издирваните обвиняеми от трибунала на ООН за военни престъпления -- да мине в нелегалност.
						В отделно свое изказване от вторник Станкович отхвърли изявление на говорителката на трибунала на ООН Флорънс Хартман. Белградският ежедневник "Вечерне новости" цитира думите й, че според данни на разузнаването Младич продължава да се намира на сръбска територия и се укрива във военни бази. (AП, Ройтерс, РТС, НТВ Хаят - 03/01/06)

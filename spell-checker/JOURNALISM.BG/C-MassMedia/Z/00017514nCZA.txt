МКГ препоръча разглежданите в Хага дела да не се връщат в Македония
					08/02/2006
					Четири дела за военни престъпления, свързани с междуетническия конфликт в страната от 2001 г., засега трябва да останат в Хага, каза председателят на Международната кризисна група Гарет Евънс по време на посещение в Скопие, като се позова на проблеми в македонската съдебна система. 
					От Марина Стояновска за Southeast European Times от Скопие -- 08/02/06
 
					 
						
Премиерът Владо Бучковски каза, че препоръката на МКГ трябва да се приеме сериозно. [АФП]
						Четири дела, свързани с междуетническия конфликт в Македония, трябва да останат в Трибунала на ООН за военни престъпления и да не се връщат на македонски съдилища, каза председателят на Международната кризисна група Гарет Евънс по време на посещение в Скопие на 1 февруари. 
						"Най-доброто решение определено е тези дела да се гледат в Хага," посочи Евънс, повтаряйки позицията на своята организация по въпроса. "Ако това не е възможно, МКГ и аз смятаме, че е много важно делата да не се връщат тук, докато съдебната власт не бъде съществено реформирана и сред македонското население не се установи по-високо ниво на доверие по отношение на гарантирането на справедлив съдебен процес и действително ефективна съдебна система." 
						Четирите дела са свързани с изтезаването на четирима работници от строителна компания "Маврово", саботажа на водоснабдяването на град Куманово, участието на ръководители на АНО в серия от инциденти, свързани с насилие, и отвличането на македонци в района на Тетово. 
						Според Евънс съдебната система на Македония поставя много въпроси и връщането на делата преди предстоящите парламентарни избори би могло да създаде взривоопасна ситуация. 
						"Съдебната система остава нереформирана и нефункционираща. В страна с два милиона жители има около 1,2 милиона нерешени съдебни дела. Осакатената система, която все още е подложена на прекомерно влияние от страна на изпълнителната власт и на корупция, служи на здраво окопали се политически интереси," посочи МКГ в доклада си за страната от 12 януари. 
						В доклада неправителствената организация препоръча делата да не се връщат поне до 2008 г. с мотива, че подобно действие ще разстрои междуетническите отношения и ще наруши гаранциите, дадени по време на кампанията за разоръжаване. 
						Премиерът Владо Бучковски каза, че препоръката на МКГ трябва да се приеме сериозно. Реформите са започнали и завършването им ще съвпадне с връщането на четирите дела, добави той. 
						Междувременно парламентът отхвърли декларацията на опозиционните партии ВМРО-ДПМНЕ и ВМРО-Народна, в която се настояваше за връщането на делата в Македония. 
						В Скопие Евънс приветства решението на ЕС да започне преговори за либерализиране на визовия режим -- предложение, съдържащо се в доклада на МКГ. 
						Докладът дава добра оценка и на реформата в полицейския сектор, най-вече заради включването на етнически албанци в полицията. Макар и да критикува съдебната система, МКГ все пак отбелязва мерките за осъществяване на реформите и най-вече приемането на нужните конституционни поправки. Същевременно групата призовава властите да насочат усилията си към тяхното прилагане.

Сръбското правителство одобри стратегия за съдебна реформа
					20/04/2006
					В новия правителствен план за реформа в системата на правосъдието се предприемат стъпки за възстановяване на доверието на гражданите чрез ускоряване на съдебните процедури и установяване на стандарти за избор на служители.
					(Б92 -- 14/04/06; ДТТ-НЕ -- 27/03/06)
 
					 
						
"След 60 години лутане в съдебната система бе приета стратегия за реформа, която се ползва с подкрепата както на ЕС, така и на Съвета на Европа," каза сръбският министър на правосъдието Зоран Стойкович. [Архив]
						В опит да засили общественото доверие и да постигне европейските стандарти сръбското правителство прие миналата седмица стратегия за реформа в съдебния сектор. "След 60 години лутане в съдебната система бе приета стратегия за реформа, която се ползва с подкрепата както на ЕС, така и на Съвета на Европа," каза сръбският министър на правосъдието Зоран Стойкович на 14 април след решението на правителството.
						Стойкович представи по-рано този месец план, който поставя акцент върху скъсяването на продължителността на съдебните процедури и установяване на стандарти за избор на съдебни служители. Новият план предвижда поставяне на Висшия съдебен съвет в центъра на реформираната система. Съветът ще се състои от съдии от цялата страна и ще включва не само председатели на съдилища. Щом един съдия бъде избран, парламентът ще гласува по предложение на Висшия съвет в рамките на пет години от избора, давайки по този начин пожизнен мандат на съдията.
						Според Стойкович съдебните процедури, които по-рано са отнемали над три години, сега ще продължават по-малко от две години "с възможност за по-нататъшно намаляване на срока". Най-голяма стъпка бе направена в търговските съдилища, където процедурите са ускорени с близо 50 %," каза министърът.
						Държавният секретар на министерството на правосъдието Бранислав Белица твърди, че идята е прокурорите да станат по-независими. "Ролята на прокурорите ще се промени напълно. През 2000 г. [прокурорите] бяха посредник между полицията и съда -- сега те ще трябва да провеждат разследвания и да се включват в производството преди разглеждането на делото в съда. За първи път те ще бъдат в състояние да измерват резултатите от своята работа."
						Според заплануваните промени прокурорите, работещи по случаи, свързани с организирана престъпност или военни престъпления, ще бъдат избирани пряко от долната камара на парламента, което ще им дава независимост. Тези с изпълнителна власт ще имат възможност да издават писмени заповеди до прокуратурата във връзка с криминални престъпления, както е предвидено в конвенциите, ратифицирани от държавата.
						Промените са насочени също и към привеждане на сектора в съответствие с европейските стандарти. За улесняване на процеса Стойкович подписа миналия месец споразумение за сътрудничество с австрийския министър на правосъдието Карин Гастингер. Съгласно споразумението Австрия ще помогне за обучението на съдиите, прокурорите и други служители, особено в борбата с организираната престъпност.

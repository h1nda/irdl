Според хърватския премиер балканските държави се нуждаят от европейска перспектива
21/01/2004
Премиерът Иво Санадер заяви, че Хърватия желае всички държави от региона да получат перспективата за евентуално членство в един разширен ЕС.
(АФП,Служба на върховния представител, Хърватски информационен център, EС, Politics.ie - 20/01/04; EUobserver - 15/01/04)
 
 
Подчертавайки подкрепата на Загреб за европейската перспектива на Балканите, премиерът Иво Санадер изрази надежда, че всички държави от региона ще се присъединят в крайна сметка към ЕС. Определяйки членството в ЕС за висш приоритет, Хърватия се стреми да получи статут на кандидат през юни и да влезе в Съюза през 2007 г. заедно с България и Румъния.
"Не желаем европейска перспектива само за Хърватия, а за всички държави в региона, " заяви хърватският премиер Иво Санадер след срещата си с Пади Ашдаун, Върховен представител на международната общност в Босна и Хецеговина (БиХ).
Подкрепяйки тази позиция, Ашдаун подчерта, че европейската интеграция е обща цел за Хърватия и БиХ. Характеризирайки Хърватия като стратегически съсед, Службата на Върховния представител посочи, че посещението на Ашдаун в Загреб цели да осигури още по-плодотворното развитие на работните контакти, установени с предишното правителство.
"Ясно е, че Хърватия ще влезе в ЕС по-рано и че Босна и Херцеговина ще я последва доста по-късно, но това е наше общо направление, " цитира думите на Ашдаун Агенция Франс-Прес. Той изрази благодарност за "изключително конструктивния" подход на хърватското правителство в подкрепа на усилията на БиХ да стане стабилна европейска държава. "Това е наша обща цел, която е в интерес на Балканите като цяло."
Хърватия подписа Споразумение за стабилизиране и асоцииране (САА) с ЕС - първата крачка към членството - през 2001 г. През февруари 2003 г. страната подаде официална молба за членство. Ако получи статут на кандидат през юни, тя ще очаква дата за официалното начало на предприсъединителните преговори през декември.
По време на неотдавнашно посещение в Брюксел Санадер пое ангажимент правителството да положи всички усилия за удовлетворяване на изискванията за членство, включително пълноценно сътрудничество с Трибунала на ООН за военни престъпления.
Още четири балкански държави се стремят към членство в разширяващия се Съюз. Македония също е подписала споразумение за САА и планира да подаде официална молба за членство до края на февруари. Албания, БиХ и Сърбия-Черна Гора все още не са подписали такива споразумения. Според ЕС това ще се случи, когато тези страни извършат необходимите реформи.
Във вторник Съюзът призова Албания да интензифицира усилията си за провеждане на съответните реформи и за поддържане на политическа стабилност като предусловия за напредък в процеса на стабилизиране и асоцииране.
"Критично важно е Албания да отбележи скоро напредък," заяви председателят на Европейската комисия Романо Проди на гостуващия премиер Фатос Нано.
Поздравявайки Тирана за конструктивната й роля в региона и за подкрепата й за процеса на интеграция на западно-балканските държави, Върховният представител на ЕС по външна политика Хавиер Солана потвърди необходимостта "властите да отбележат бърз и осезаем прогрес в борбата си срещу корупцията и организираната престъпност". Призовавайки Албания да остане ангажирана с регионалното сътрудничество, той каза, че е "изключително важно" да се подходи към решаването на откритите регионални въпроси, определяйки това като "неотменим елемент от пътя.към европейската интеграция."

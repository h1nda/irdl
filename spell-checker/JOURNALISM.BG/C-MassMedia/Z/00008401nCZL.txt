Тирана предприема стъпки за успокояване на етническото напрежение в Македония
19/09/2003
Освен че се дистанцира от екстремистките групировки, като АНА, Албания предприе положителни стъпки, за да подпомогне установяването на мир и стабилност в съседна Македония.
От Орест Ерзени за Southeast European Times от Тирана -19/09/03
 
 
Албания бе сред първите страни, които осъдиха действията, извършени неотдавна в съседна Македония от въоръжени бунтовници, които наричат себе си Албанска национална армия (АНА). Чрез генералния директор на Балканския отдел на своето министерство албанският външен министър заяви на 5 септември, че страната открито и безусловно осъжда всички действия на екстремистко насилие. Категоричната позиция на страната изглежда заздрави двустранните отношения между Албания и Македония; оттогава албанският президент Алфред Мойсиу се срещна няколко пъти със своя македонски колега Борис Трайковски. След разговорите в Охрид на 30 август Мойсиу подчерта, че двамата държавни ръководители са решени да се борят с екстремизма и да продължат да развиват връзките между своите страни.
Отрицателната позиция на Тирана спрямо АНА имаше успокоителен ефект както върху вътрешнополитическата обстановка, така и сред етническото албанско население в Македония. Мойсиу и премиерът Фатос Нано поддържаха контакти с основните лидери на албанските политически партии в Македония с цел да успокоят напрежението. Албанските власти задържаха също и един от главните водачи на АНА, Гафур Адили, който бе влязъл в Албания с фалшиви документи.
Официалното становище на Тирана е, че бързото прилагане на Охридското споразумение е най-добрият начин да се обезвредят екстремистките елементи. В реч на среща на Социалистическия интернационал, проведена в Тирана на 5 септември, Нано характеризира неотдавнашните събития като останки от отминали времена, но каза, че те посочват необходимостта да се ускори прилагането на Охридското споразумение.
Подкрепата на албанското правителство за Охридското споразумение е в остър контраст с отказа на АНА и някои албански политически групировки в Македония да го приемат. Официални лица в Тирана непрекъснато подчертават, не само пред своите македонски колеги, но и пред албанските политици в съседната страна, че прилагането на споразумението и изграждането на междуетническо сътрудничество са единствените начини за установяване на стабилност и благоденствие.
Готовността на Тирана да успокои напрежението и да изгради взаимни връзки получи нов тласък, когато албанският министър на отбраната Пандели Майко предложи войските на страната да вземат участие в мироопазващата мисия на ЕС "Конкордиа". На пресконференция на 7 септември Майко каза, че е направил това предложение пред министъра на отбраната на Македония по време на срещата през август в София.
Чрез новия посланик в Тирана, Елеонора Каранфиловска Ратклиф, македонското правителство изрази благодарност за позицията, изказана от президента Мойсиу по отношение на екстремизма, и за усилията на правителството на Албания за подпомагане на стабилността.

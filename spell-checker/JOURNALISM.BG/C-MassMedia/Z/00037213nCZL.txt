Албанската опозиция отново организира протест в петък
					28/01/2011
					 
						ТИРАНА, Албания -- Еди Рама, лидерът на основната опозиционна Социалистическа партия (СП), пренебрегна призивите на международната общност за отмяна на демонстрациите, планирани за петък (28 януари), и ще оглави митинга пред сградата на правителството. Рама каза в четвъртък, че митингът ще бъде в памет на тримата души, убити миналата седмица по време на друг протест, организиран от опозицията. Демонстрантите ще носят свещи и цветя, каза Рама. 
						Премиерът Сали Бериша отмени протеста в подкрепа на правителството, заплануван за събота, след като международната общност призова партиите да потърсят политическо решение на кризата в управлението, вместо да призовават големи тълпи от хора на улицата. 
						Междувременно полицията в Тирана предупреди в четвъртък, че не може да гарантира безпроблемното протичане на митинга в петък. Органите на реда определиха протеста като заплаха за националната сигурност и обществената безопасност. Според съобщенията по-важните държавни сгради са опасани с бодлива тел с цел защитата им. (Би Би Си, Гласът на Америка, Balkan Web, Телеграфи - 27/01/11) (Шекули, Топ Чанъл, Ора Нюз, Алсат - 27/01/11)

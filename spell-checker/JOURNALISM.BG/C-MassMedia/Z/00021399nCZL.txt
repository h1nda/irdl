САЩ призовават за единодушие в Контактната група на шестте държави по плана за Косово
					28/01/2007
					 
						ВАШИНГТОН, Съединени щати -- Съединените щати призоваха към единодушие в петък 26 (януари) в Контактната група за Косово, в която влизат шест държави след съобщения, че Русия има разногласия със Запада по отношение на плана на специалния пратеник на ООН Марти Ахтисаари за статута на провинцията. Ахтисаари представи плана си на закрито заседание във Виена с представителите на държавите от Контактната група - Великобритания, Германия, Италия, Русия, Съединените щати и Франция. 
						Говорителят на Държавния департамент на САЩ Шон Маккормак призова всички членове на Контактната група да подкрепят усилията на Ахтисаари. В съобщения в медиите се изказват предположения, че Москва може да се опита да отложи официалното предстяване на документа на Белград и Прищина, насрочено за 2 февруари, докато не се сформира ново сръбско правителство. 
						В други новини от петък се съобщава, че мисията на ОССЕ в Косово е публикувала нов доклад, в който се съобщава за постигнат значителен напредък в законодателната дейност през 2006 г. Според ОССЕ министерствата на здравеопазването, образованието, науката и технологиите са постигнали много добри успехи в изпълнението на своите задължения при прилагането на законите. Отправени са обаче критики към канцеларията на премиера заради забавяне на прилагането на законите и за липсата на достатъчно публичност за новите закони. (Бета, Танюг, БНР, Итар-Тасс, Шекули - 27/01/07; AФП, Уеб-сайт на НАТО, КосоваЛайв, Уеб-сайт на ОССЕ - 26/01/07)

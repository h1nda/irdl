Нарушила ли е Албания сигурността на НАТО?
					10/11/2010
					Коалицията на мнозинството в албанския парламент е разстроена от публичното изнасяне на информация от опозицията, внушаваща, че Албания е продала секретни данни на НАТО. 
					От Ерл Мурати за Southeast European Times от Тирана – 10/11/10 
 
					 
						
Марк Ндреца от албанския Отдел за сигурност на класифицираната информация. [Ерл Мурати/SETimes]
						Неотдавнашните твърдения на албанската опозиция, че правителството е продало класифицирана информация на НАТО на Русия и Сърбия, постави властите в Тирана в незавидно положение. 
						Според някои съобщения шефът на албанските тайни служби (ШИШ) Бахри Шачири е казал на заседание на парламента при закрити врати, че в НАТО са обезпокоени. 
						Макар че ШИШ не отрече публично това определение, коалицията на парламентарното мнозинство започна да обвинява опозицията, че прави публичен въпроса с показанията на Шачири. 
						Щабът на НАТО в Тирана не публикува коментар, но бившият посланик на САЩ в Албания Джон Уидърс определи ситуацията като "сложна". 
						Албания е член на НАТО от април 2008 г., а институцията, която отговаря за поддържането на сигурността на информацията на Алианса, е Отделът за сигурност на класифицираната информация (ОСКИ). 
						
						SETimes потърси обяснение от директора на ОСКИ, отговарящ за проверките и централна регистрация, Марк Ндреца. 
						
						SETimes: Как се получава, администрира и разпределя класифицираната информация от НАТО? Как гарантирате неизтичането на информация? 
						
						Марк Ндреца: Взаимният обмен на информация между Албания и НАТО е постоянен процес. Той се базира на специфични и добре дефинирани правни стандарти. Разбира се, за да се гарантира сигурността на тази информация, е необходимо да е налице законова рамка за класифицираната информация. Цялото ни законодателство е базирано на стандартите на документа за политиката на сигурност на НАТО. 
						
						SETimes: Кой има правото на достъп до класифицирана информация на НАТО и какво процедури управляват този процес? 
						
						Ндреца: Човек трябва да отговаря на определени критерии и един от тях е да притежава съответните удостоверения за достъп до секретна информация. Всеки, който има нужда да знае класифицирана информация, трябва да получи такова удостоверение. Естествено, сертифицирането на публичната администрация е динамичен процес, обусловен от нуждата на институциите да имат достъп до информацията в даден момент. 
						Има известен брой хора, които вече са имали достъп до класифицирана информация на НАТО поради естеството на работата им. Нашият отдел издава удостоверенията. 
						
						SETimes: След процедурите на проверка колко души получават достъп до такава информация и кой бива дисквалифициран? 
						
						Ндреца: Процесът на проверка се извършва в тясно сътрудничество със звената на националното разузнаване и на нашите партньори. Същевременно този процес се извършва в сътрудничество със съответните звена на ОСКИ в страните, членки на НАТО. Обикновено, когато според процедурите на някого бива отказано правото на достъп до информация, той не трябва да продължава да заема такова работно място, което предполага достъп до класифицирана информация. 
						
						SETimes: Наясно ли е вашият отдел с парламентарния дебат за това дали правителството е предало информация на НАТО на нечленуващи в него страни? 
						
						Ндреца: ОСКИ е националната институция, отговаряща за сигурността на класифицираната информация на НАТО. Негово задължение е да надзирава дейността на институциите, които притежават класифицираната информация. Ние не сме получавали информация от разузнавателните служби, която да потвърждава, че длъжностни лица, които са получили удостоверение за достъп до класифицирана информация, са я разпространявали, без да са имали разрешение за това.

Безизходицата е преодоляна с полагането на клетва от РНП
					12/07/2011
					ПСР и РНП се договориха да работят заедно за решаване на спора за отстранените от парламента депутати. 
					От Алакбар Рауфоглу за Southeast European Times – 12.07.2011 г. 
 
					 
						
Депутатите от турската опозиционна Републиканска народна партия се съгласиха да положат клетва в понеделник (11 юли). [Ройтерс]
						Слагайки край на патовата ситуация, продължила почти две седмици, депутатите от опозиционната Републиканска народна партия (РНП) се съгласиха да положат клетва като членове на парламента в понеделник (11 юли). 
						Договореността беше постигната след тричасови преговори с лидерите на управляващата Партия на справедливостта и развитието (ПСР). 
						Въпреки че парламентът започна работа на 28 юни, той изпадна в безизходица вследствие на решенията на съда и на Висшата избирателна комисия да бъдат дисквалифицирани някои от избраните за депутати кандидати, свързани с РНП и прокюрдската Партия на мира и демокрацията (ПМД). В знак на протест срещу тези решения 134 депутати от РНП и 36 прокюрдски политици отказаха да положат клетва. 
						Двама кандидати от РНП са в момента задържани във връзка с разследването на аферата "Ергенекон", а шестима подкрепяни от ПМД депутати са арестувани във връзка със съдебен процес, в който е замесен Съюзът на кюрдските общини (СКО). 
						В миналото избраните в парламента депутати, срещу които се е водил съдебен процес или са били разследвани, биваха освобождавани от затвора и им беше разрешавано да заемат своите депутатски места. 
						Подробностите за споразумението, договорено между ПСР и РНП, остават неясни. В съвместно изявление обаче се говори за „общи усилия за връщането в парламента на хвърлените в затвора политици, които са били избрани”. 
						Заместник-председателят на РНП Фаик Йозтрак е оптимистично настроен. 
						„Договорихме се да продължим усилията си в парламента, като уважаваме националната воля, както и заставайки в защита на човешките права и върховенството на закона”, каза той за SETimes. „Сега е време РНП и ПСР да работят заедно за освобождаването на хвърлените в затвора политици.”
						„Неполагането на клетва попречи на нашите депутати да започнат да представляват своите избиратели в парламента законно”, каза той. „Нашето съвместно изявление с ПСР признава правата на нашите арестувани депутати и се надяваме да ги видим сред нас в скоро време”. 
						Той призова подкрепяните от ПМД депутати „да приемат нашето послание на добра воля от споразумението между РНП и ПСР”. 
						Новоизбраният председател на парламента Джемил Чичек вече е започнал обсъждания с лидерите на прокюрдската партия, но ПМД остава предпазлива, заявявайки, че не е била поканена на разговорите между РНП и ПСР. 
						Съръ Сакък, депутат, свързан с партията, каза за SETimes, че ПМД очаква конкретни стъпки, а не само позитивна реторика. 
						„Ние наистина ценим добрата воля и положителните послания, идващи от председателя на парламента. Фактът, че ПСР за пръв път включи кюрдския проблем като част от правителствената си програма, е много важен за нас”, заяви той. 
						„Ако лидерите на ПСР обявят промени в конституцията и закони, гарантиращи основните кюрдски права, тогава и от наша страна положението също ще се облекчи”, добави той. 
						Дафне Маккърди, старши научен сътрудник във вашингтонския Проект за демокрация в Близкия изток, твърди, че парламентарната криза „е почти приключила”. 
						„Мисля, че всички страни осъзнават, че тази безизходица е пагубна за бъдещето на страната, и искат да намерят решение за нея, но единственият начин това да бъде направено е чрез диалог и компромиси”, заяви тя за SETimes. 
						„Това е урок, надхвърлящ рамките на сегашната криза, и аз се надявам той да бъде прилаган във взаимоотношенията между различните партии през тази сесия на парламента”, добави тя.

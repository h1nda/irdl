Червените акули плуват за Черна гора
					08/08/2008
					Макар и да е една от най-малките страни, участнички в Олимпийските игри, Черна гора има добри шансове за медали в поне в един спорт.
					От Неделко Рудович за Southeast European Times от Подгорица – 08/08/08
 
					 
						
Черногорският вратар Милош Шчепанович се радва на победата на отбора си над Сърбия в Малага, Испания, на 13 юли. [Гети Имиджис]
						Миналия месец отборът на Черна гора по водна топка успя да спечели Европейското първенство. Така той показа, че тази малка страна с население едва 650 000 души се превръща в свръхсила, когато става дума за водна топка на международно равнище. 
						След като се отдели от бившия съюз между Сърбия и Черна гора през май 2006 г., добилата неотдавна независимост държава за първи път взема самостоятелно участие в Олимпийски игри. Около 20 състезатели ще представляват Черна гора, а повече от половината са ватерполисти. 
						Останалите ще се състезават в плуването, джудото, маратона, бокса, стрелбата и скоковете. Джудистът Сърджан Мървалевич има шанс да спечели медал, както и стрелецът Никола Шаранович и боксьорът Милорад Гайович. 
						Все пак черногорците възлагат най-големите си надежди на отбора по водна топка, носещ прозвището „Червените акули”. След като той спечели Европейското първенство, хиляди се стекоха да празнуват победата по площадите в цяла Черна гора. 
						Президентът Филип Вуянович поздрави състезателите, а кметът на Подгорица намекна, че в столицата, където сега няма нито един плувен басейн, може да бъдат построени пет такива. Всички от „Червените акули” са родом от два малки крайбрежни града – Котор и Херцег Нови. 
						„Реалистична прогноза е те да стигнат до върха, ако повторят представянето си от турнира на Европейския шампионат в Испания отпреди един месец,” каза Никола Николич, спортен журналист в известния всекидневник "Виести”. Те потопиха унгарците, които са олимпийски шампиони, и други два европейски и световни шампиона, Сърбия и Хърватия. Освен тях основният претендент ще бъдат австралийците. Мисля, че ще можем да вземем един от медалите." 
						Той заяви още пред Southeast European Times, че не би било изненадващо, ако боксьорът Милорад Гайович спечели медал. 
						"Гайович бе пети на Световното първенство. Той е на 35 г. и ще бъде един от най-възрастните състезатели на тази олимпиада. Джудистът Мървалевич и стрелецът Шаранович също имат шансове,” казва той. 
						Въпреки размерите си Черна гора има редица международно известни атлети. Един от най-известните е футболистът Деян Савичевич, който в миналото играеше за "Милан". Тенисистките от световна класа Ана Иванович и Йелена Янкович имат връзка с Черна гора, тъй като бащите им са родени там. Те обаче ще се състезават за Сърбия.

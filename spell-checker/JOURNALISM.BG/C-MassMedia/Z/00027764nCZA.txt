Успешен футболен треньор обедини трите националности в БиХ
					17/09/2008
					Победата над Естония вдъхнови многоетническа подкрепа за футболния отбор на БиХ и неговия треньор.
					От Иво Шчепанович за Southeast European Times -- 17/09/08
 
					 
						
Мирослав Блажевич-Чиро. [Гети Имиджис]
						Участници в чатрум са започнали да го наричат Тито. Мирослав Блажевич–Чиро, треньорът на футболния отбор на Босна и Херцеговина (БиХ), вероятно няма нищо общо с покойния комунистически лидер на Югославия в политическо отношение, но те казват, че никой не е успял като Тито и Чиро да обедини трите основни етнически групи в БиХ. 
						Победата над Естония със 7:0 в мач от квалификациите за Световната купа на 10 септември в град Зеница, централна БиХ, означаваше, че треньорът от етнически хърватски произход е осъществил мечтата си за събуждане на националното единство. 
						"Аз искам единство. Без [него], не можем да постигнем резултатите, които искаме,” каза той през лятото, когато местните медии, много футболни запалянковци и различни босненски играчи и треньори се противопоставиха на идеята той да застане начело на националния отбор на БиХ. 
						Чиро, който бе треньор на Хърватия, когато тя завърши брилянтно Световната купа 1998 г. с бронзови медали, първоначално бе хладно посрещнат в някои части на БиХ. 
						"Роден съм в Травник, Босна и Херцеговина. Познавам местния манталитет, ние можем да бъдем силни само ако сме единни,” непрекъснато повтаряше „треньорът на треньорите”. 
						"Изумително е. Само с един мач той накара всички да се заинтересуват от националния отбор на Босна и Херцеговина,” каза Мариян Иванкович, етнически хърватин и футболен запалянко от Херцеговина. 
						В миналото босненските хървати поддържаха успешния отбор на Хърватия, докато етническите сърби предпочитаха отбора на съседна Сърбия. Босненският сръбски всекидневник „Независне Новине” призна, че триумфът на БиХ над Естония е бил „кръстопът за футбола в Босна и Херцеговина". 
						"Аз няма да каня в отбора босненски мюсюлмани, сърби или хървати. Ще поканя добри играчи, без да се интересувам откъде са... И знам, че обикновените хора ще ме подкрепят,” повтаряше Блажевич, след като стана треньор. 
						Той бе запитан в телевизионно шоу дали би успял да накара лидера на република Сръбска Милорад Додик да подкрепи националния отбор на БиХ. 
						"Аз му се възхищавам като политически лидер,” отговори Чиро, очевидно стремейки се към още едно завоевание по пътя си към „постигане на единство” за отбора на БиХ. 
						Чиро има талант да привлича хората на своя страна; много малко от тях го обвиниха за загубата на БиХ с 1:0 в мач на чужд терен от квалификациите за Световната купа срещу шампиона от Евро 2008 Испания в началото на септември. Овациите на крака, с които бе посрещнат разгромът на Естония, му дадоха непробиваем ореол в БиХ. 
						"Народът на Босна и Херцеговина изстрада много, той има нужда от малко радост,” заключи Чиро, с което си спечели повече от малко спокойствие, за да подготви своя многоетнически отбор за следващото предизвикателство – в Турция на 11 октомври.

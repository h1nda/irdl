В Македония се провежда кампания под надслов "Всяко ромско дете на училище"
					18/10/2006
					Много са пречките пред ромите за получаване на добро образование, включително липса на необходимите документи и неспособност за доказване на гражданство.
					От Зоран Николовски за Southeast European Times от Скопие – 18/10/06
 
					 
						
Просещи ромски деца пушат в центъра на Скопие. Проучване на ПРООН установи, че ромите остават едни от най-бедните хора на Балканите, като 44 % от ромските домакинства живеят в бедност, а 15 % в крайна бедност. [Гети Имиджис]
						Ромски НПО в Македония провеждат кампания за увеличване на броя на ромските деца, които посещават училище. Кампанията, подпомогната от ЮНИЦЕФ, се прилага в градове с голямо ромско население, като Скопие, Куманово, Прилеп и Щип. Нейният лозунг е "Всяко ромско дете на училище". 
						Ромските деца срещат разнообразни пречки, когато става въпрос за образованието им. Тази година около 2 000 деца, които на 1 септември трябваше да постъпят в първи клас, не са могли да го направят, тъй като са им липсвали необходимите документи или защото родителите им са нямали пари, казват от Националния ромски център. 
						В много случаи не може да се установи дали децата и родителите им са македонски граждани и дали имат право на безплатно обучение. Директорите на училища твърдят, че са с вързани ръце, тъй като без доказателство за гражданство те могат да се окажат в нарушение на закона. 
						Друг проблем е фактът, че ромските деца често напускат училище по-рано. Понякога това е, защото родителите им нямат пари за учебници и други учебни пособия. В други случаи това се дължи на традицията за задомяване на възраст между 12 и 13 години. Макар че близо 72 % от ромските деца посещават основно училище като редовни ученици, този процент спада до 31 % след 15-годишната им възраст. 
						Подобни условия преобладават в цяла Югоизточна Европа. За региона като цяло процентът на записаните в основно училище ромски деца е с 20 до 30 % по-нисък от този при другите деца, а процентът на напусналите училище е над два пъти по-висок. 
						Проучване на ЮНИЦЕФ и Световната банка от 2000 г. е установило, че сред ромите мъжете са обикновено по-образовани от жените. Само 21 % от жените имат завършено образование, в сравнение с 44 % от мъжете, се казва в проучването. 
						Проблемът не е уникален само за Балканите. Според изследване, публикувано през август от базирания във Виена Европейския център за наблюдение на расизма и ксенофобията, ромските деца нямат еднакъв достъп до образователните заведения в страните, членки на ЕС. Около 12 до 15 милиона роми живеят в Европа, като 7 до 9 милиона от тях живеят в страни, членки на ЕС, се посочва в проучването. Това ги прави най-голямото етническо малцинство на континента. 
						Нов доклад на ПРООН междувременно установи, че ромите остават сред най-бедните хора на Балканите, където 44 % от ромските семейства живеят в бедност. От тях 15 % живеят в крайна бедност. 
						ПРООН посочва, че процентът на безработица сред ромите в Македония е най-висок (70 %), докато на 22 % се отказват здравни грижи, тъй като им липсват съответните документи.

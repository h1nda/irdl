Недостатъчното ниво на признаване на Косово попречи на олимпийската мечта на страната
					11/08/2008
					Косовски спортисти можеха да се съревновават в дисциплините джудо, бокс и борба. Докато обаче не изпълни критериите на МОК, младата държава няма да участва в игрите.
					От Линда Карадаку за Southeast European Times от Прищина -- 11/08/08
 
					 
						
Знамето на Косово няма да се вее в Пекин. [Архив]
						Косово пропуска Олимпийските игри в Пекин. Младата държава не успя да получи дипломатическо признаване от достатъчен брой страни и да бъде приета в най-малко пет международни спортни федерации. До момента тя е приета в две.
						Според председателя на Косовския олимпийски комитет Бесим Хасани косовските атлети са имали потенциала да спечелят медали в дисциплините джудо, бокс и борба. Те обаче няма да могат да се състезават дори и като независими спортисти под олимпийския флаг, както бе позволено това по-рано на спортистите от Източен Тимор.
						"Основният интерес от участието на Косово на Олимпийските игри в Пекин бе политически. Знамето на Косово щеше да бъде там, представлявайки нашата млада държава," казва Агим Касаполи, телевизионен коментатор, който е отразявал седем олимпиади. Журналистът ветеран казва, че неговата "най-голяма мечта" е била да отразява появата на Косово на игрите като суверенна държава. 
						Той смята, че поне един косовски спортист - 17-годишната звезда в джудото Майлинда Келменди - е можел да стигне до почетната стълбица. "Тя е печелила медали на всички европейски и световни шампионати, в които е участвала," казва Касаполи.
						Боксът е друга традиционно силна дисциплина. "Косово бе шампион на [бивша] Югославия пет поредни години," казва той за този спорт.
						"Между 30 и 40 % от югославския отбор по бокс бе от косовари, казва Касаполи. "Азиз Салиху например е участвал в три олимпиади - в Москва през 1980 г., в Лос Анджелис през 1984 г., където получи сребърен медал, и в Сеул през 1988 г. Друг боксьор, Мехмет Богуевци, бе втори в света. Луан Красничи, бивш европейски шампион по бокс, е косовар по произход, но е германски гражданин." 
						Косово е родина на борци от световна класа, като Ментаз Алайбегу стана известен треньор в бивша Югославия. Косово обаче не е толкова силно в борбата както преди.
						Въпреки своите надежди Косово трябва да измине дълъг път, преди да се присъедини към парада на държавите. Първо страната трябва да изпълни критериите. След това е необходимо да получи съгласието на Изпълнителния комитет на Международния олимпийски комитет (МОК), след което да бъде окончателно приета от цялата асамблея на МОК.

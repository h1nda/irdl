Отложена бе сесията на Черногорският парламент, посветена на референдума за независимост
					07/02/2006
					Черногорските депутати трябваше да проведат във вторник извънредно заседание за насрочване на дата за провеждане на референдума за независимост на републиката, но президентът Филип Вуянович го отложи в понеделник, за да остави на партиите още време за преговори. 
					(AП, АФП, РСЕ/РС, ДТТ-НЕТ, Синхуа, СЕЕ Секюрити Монитор - 06/02/06; AФП, АКИ, ДТТ-НЕТ - 03/02/06)
 
					 
						
Черногорският президент Филип Вуянович взе решението след разговори със специалния пратеник на ЕС за черногорския референдум Мирослав Лайчак. [AФП]
						Парламентът на Черна гора трябваше да проведе специално заседание във вторник (7 февруари) за определяне на датата за провеждане на референдума за независимост на републиката. Президентът Филип Вуянович обаче реши в понеделник да отложи дебата, за да предостави на управляващите и на опозиционните партии допълнително време за преговори по условията на плебисцита.
						"Заседанието бе отложено с една седмица, но точната дата още не е определена," цитира АФП думите на президентския съветник Радмила Бурич от понеделник. 
						Решението на Вуянович бе в отговор на искането за отлагане на специалния пратеник на ЕС Мирослав Лайчак, който действа като посредник в преговорите по условията на гласуването. 
						След отцепването на Словения, Хърватия, Босна и Херцеговина и Македония в началото на 90-те години Черна гора остана единствената бивша югославска република, която е все още свързана със Сърбия. По силата на споразумението за основаване на държавния съюз между Сърбия и Черна гора, подписано през февруари 2003 г. с посредничеството на ЕС, всяка от двете страни членки може да излезе от съюза след три години. 
						Плебисцитът, който се очаква да бъде проведен през април, може да доведе до появата на нова независима държава на Балканите. Четиридесет и един процента от отговорилите в неотдавнашно проучване в Черна гора са заявили, че подкрепят независимостта, 32 % - че са против и 25 % - че не са решили.
						Макар и да признава правото на Черна гора да проведе референдум, ЕС набляга на необходимостта от ясни правила, които да не оставят място за съмнение в легитимността на резултатите. 
						Един от най-спорните въпроси е специфичното мнозинство, което ще се изисква за успех на вота за независимост. 
						Избирателният закон на Черна гора не определя конкретна избирателна активност, а според съобщенията законът за референдумите на страната предвижда решението да се вземе с мнозинство на гласовете на гражданите, взели участие в избора. 
						Републиката е с население от 650000 души, от които 440000 регистрирани избиратели.
						Опозицията настоява, че Черна гора трябва да напусне съюза само ако поне 50 % от всички регистрирани избиратели подкрепят независимостта. Тя заплаши, че ще бойкотира гласуването, ако искането й бъде отхвърлено. 
						Черногорският премиер Мило Джуканович настоява, че одобрението на 30 до 40 % от регистрираните избиратели е достатъчно.

Има убити по време на сблъсъците на македонските сили за сигурност с въоръжени екстремисти
08/09/2003
Международни представители изразиха подкрепата си за македонската акция срещу тайнствената екстремистка група, наричаща себе си Албанска национална армия. Съобщава се, че в неделя няколко въоръжени лица са били убити по време на престрелка с правителствени части.
(Гардиън - 08/09/03; АП, АФП, Ройтърс, Би Би Си, Си Ен Ен, МИА, Макфакс - 07/09/03)
 
 
Съобщава се, че няколко въоръжени лица са били убити в Македония в неделя (7 септември), когато е имало сблъсъци между правителствени части и група въоръжени екстремисти от албански етнически произход близо до границата с Косово.
Представители на македонското МВР заявиха, че инцидентът е станал след като редовен граничен патрул е бил подложен на огън в неделя сутринта. Патрулът е потърсил помощ и тогава полицията е започнала акция с подкрепата на армията за неутрализиране на заподозрените екстремисти около селата Брест и Малина Мала.
" Няколко члена на въоръжената група са загинали, тъй като са използвали оръжие и са оказали съпротива при опит за задържане," гласи съобщение на полицията, в което се твърди, че операцията е била успешна. Според някои информации няма жертви сред правителствените части.
Агенция Макфакс цитира анонимен полицейски източник, според когото акцията срещу всички въоръжени групи, действащи в целия Куманово-липковски регион, ще продължи.
Съобщава се, че по време на операцията след инцидента силите за сигурност са конфискували неуточнено количество малки оръжия и боеприпаси.
Междувременно лице, което се представя за говорител на тайнствената екстремистка група Албанска национална армия (АНА), заяви, че трима души - двама бойци и един цивилен - са били убити при инцидента. Лицето, което нарича себе си Илир Дураку, каза, че четирима други цивилни са били ранени по време на неделната акция.
През последните 12 месеца АНА е поела отговорност за редица нападения както в Македония, така и в южна Сърбия и Косово.
Неделният инцидент бе един от най-сериозните в Македония след края на междуетническия конфликт, разтърсил страната през 2001 година.
Властите засилиха присъствието си в Куманово-липковския район миналата седмица, когато дадоха ход на операция край село Ваксинце с цел залавяне на Авдил Якупи, предполагаемият лидер на АНА, за когото се смята, че е в основата на краткотрайното отвличане на македонски полицай и на цивилен гражданин в края на август. Похищенията бяха последвани от три нападения срещу правителствени сгради в Скопие.
Село Брест е разположено на около 20 км северно от Скопие и само на няколко километра от Ваксинце, но официални представители отказаха да потвърдят, че неделната операция е било насочена конкретно срещу Якупи и неговите хора.
Растящото напрежение през последните две седмици принуди много етнически албанци, предимно жени и деца, да напуснат домовете си поради страх от нови сблъсъци.
Според военното министерство представители на ръководените от ЕС стабилизационни сили ЕУФОР и на ОССЕ са следили отблизо неделната операция.
"Целта е да се неутрализират престъпните въоръжени групировки," заяви говорителят на ОССЕ Де Райт. "ОССЕ подкрепя операцията и ние сме в контакт с властите."
Други западни дипломати също изразиха подкрепа за усилията на правителството да реши проблемите с въоръжените екстремисти, действащи в доминираната от албанците северна част на страната. Както Скопие, така и администрацията на ООН в Косово обявиха АНА за терористична организация.

Расте напрежението между Загреб и Белград
					27/01/2010
					Търканията между Сърбия и Хърватия се засилват с наближаването на встъпването в длъжност на новия хърватски президент. 
					От Наташа Радич за Southeast European Times от Загреб – 27/01/10
 
					 
						
Новоизбраният президент Иво Йосипович иска Хърватия да изгради добри отношения с всички свои балкански съседи. [Гети Имиджис]
						Новоизбраният хърватски президент Иво Йосипович ще встъпи в длъжност на фона на нарастващо политическо напрежение между Загреб и Белград. Ситуацията се влоши след отказа на сръбския президент Борис Тадич да присъства на полагането на клетва от Йосипович, ако косовският президент Фатмир Сейдиу е там. 
						 Йосипович каза, че ще покани на церемонията държавните глави на всички държави от региона. Когато Сейдиу потвърди, че ще бъде там, Тадич постави условието: "Или аз, или Сейдиу". 
						Настоящите проблеми между Сърбия и Хърватия започнаха, след като Косово обяви независимостта си от Сърбия през февруари 2008 г. Хърватия призна новата държава месец по-късно. 
						Сърбия и Хърватия са подали съдебни искове за геноцид една срещу друга в Международния съд на ООН, а хърватският президент Стипе Месич, чийто мандат изтича скоро, неотдавна направи провокативни изявления за изпращането на войски в Република Сръбска (РС), ако областта се опита да се отцепи от Босна и Херцеговина (БиХ). 
						Представители на Белград нарекоха изявлението на Месич "нов очевиден опит за провокация". 
						Преди да е прекарал и един ден на поста, Йосипович се опитва да стои настрана, заявявайки, че ще работи за добрите отношения с всички съседки на Хърватия, отбелязвайки, че "изпращането на хърватски войски в съседна страна не е вариант за мен."

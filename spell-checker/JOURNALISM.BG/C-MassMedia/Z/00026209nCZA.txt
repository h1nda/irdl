Ръководителят на НАТО иска Македония да се присъедини към Алианса
					22/04/2008
					Генералният секретар на НАТО Яп де Хоп Схефер посети Скопие в понеделник за консултации с правителството, чиито най-висши представители подчертаха, че Македония ще остане в процеса на преговори.
					От Марина Стояновска за Southeast European Times от Скопие -- 22/04/08
 
					 
						
Генералният секретар на НАТО Яп де Хоп Схефер говори пред репортери в Скопие в понеделник (21 април). [Томислав Георгиев]
						Генералният секретар на НАТО Яп де Хоп Схефер бе в Скопие в понеделник (21 април) за срещи с президента Бранко Цървенковски, премиера Никола Груевски, външния министър Антонио Милошоски и министъра на отбраната Лазар Еленовски. 
						"Личната ми амбиция е да видя вашата страна в НАТО. Вярвам, че евро-атлантическата интеграция е ключ към стабилността на този регион,” каза Де Хоп Схефер по време на срещата, близо три седмици, след като страната не получи покана за членство в Алианса на срещата на върха в Букурещ. 
						Той посочи, че иска да се съсредоточи върху решаването на спора за името между Македония и Гърция - препятствието, което Скопие трябва да преодолее, преди да се присъедини към НАТО. 
						"Можете да направите две неща - да гледате с гняв назад или да погледнете напред. Аз бих искал, когато на 9 юли Албания и Хърватия подписват протокола за присъединяване с НАТО, да имаме трета държава - вашата,” каза пред официалните представители Де Хоп Схефер. 
						НАТО няма пряка роля в процеса, който се наблюдава от ООН. „Аз не мога да бъда решаваща фигура в този процес, но ще помогна, ако мога,” добави той. 
						Той изрази надежда, че предсрочните парламентарни избори, насрочени за 1 юни, ще бъдат честни и свободни и че преговорите за името на страната ще бъдат подновени скоро след това. 
						Цървенковски помоли Де Хоп Схефер да предаде в Брюксел, че Македония остава решена да стане пълноправен член на Алианса възможно най-скоро, което той определи като важно за стабилността на региона. Но президентът каза също, че Македония няма желание да направи това с цената на евентуална дестабилизация. 
						Цървенковски подчерта също така, че въпреки предсрочните избори Македония ще продължи преговорите по спора за името. 
						Де Хоп Схефер се срещна и с Груевски, който според говорителя Ивица Боцевски е заявил, че Македония ще остане активен и конструктивен участник в преговорите. 
						Той добави, че по спора за името правителството ще очертае ясни граници около националната идентичност и целостта на Македония.

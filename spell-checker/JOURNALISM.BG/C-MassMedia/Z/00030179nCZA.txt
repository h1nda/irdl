Македония преминава към всеобщо здравно осигуряване
					07/05/2009
					Македонското правителство промени Закона за общественото здравеопазване, за да осигури първични здравни грижи за всички.
					От Горан Трайков за Southeast European Times от Скопие - 07/05/09
 
					 
						
Според закона всички пациенти ще получават здравни грижи при същите условия като тези за работещите и плащащите здравни осигуровки граждани. [ЕС]
						Хиляди македонски граждани, които по-рано имаха достъп само до спешна медицинска помощ и някои болнични услуги, вече могат да получават безплатни първични грижи чрез държавното здравеопазване. Вече са обхванати и уязвимите слоеве от населението, като бездомните, възрастните хора и безработните. 
						Промяната се дължи на измененията в Закона за общественото здравеопазване, които влязоха в сила миналия месец. Новият закон е насочен към тези "маргинализирани групи", заяви министър-председателят Никола Груевски. 
						Министърът на здравеопазването Буяр Османи потвърди, че с тези реформи правителството за първи път е изпълнило един от основните принципи, залегнал в конституцията на Македония: обхващане и опазване на здравето на всички граждани. 
						Правителството ще гарантира обхващането на получилите нови права пациенти, като им даде възможност да получават здравни грижи при същите условия като тези за работещите и плащащите здравни осигуровки граждани. 
						Всеобщото здравно осигуряване покрива неограничен брой посещения при личен лекар, оказващ първична помощ, профилактика и прегледи и лечение в чужбина. Пациентите със специфични заразни болести също ще могат да получават лечение по програмата, ако нямат друга застраховка. Те ще продължат да заплащат всички лекарства. 
						Заместник-министърът на здравеопазването Владимир Поповски обясни, че дори терминологията в новия закон е хармонизирана с тази в държавите, членки на ЕС. Федералното министерство на общественото здравеопазване на Македония вече ще се нарича Институт за обществено здравеопазване, а неговите регионални клонове - центрове за обществено здравеопазване. 
						Според първоначалните финансови прогнози въвеждането на новата здравна система ще струва над 5 млн. евро. 
						Въпреки че обществото като цяло приветства разширяването на медицинските грижи, някои лекари критикуваха неизбежното натоварване на федералния бюджет. Средствата, казват те, трябва да достигнат и до много болници в окаяно състояние, в които липсват достатъчно медицински консумативи или оборудване. 
						Д-р Георге Йованов казва: "Със средствата, които правителството сега осигурява, ще бъдат обхванати много пациенти, които досега не можеха да получават здравни грижи, което е много хубаво. От друга страна, част от тези пари може да се използват за подобряване на условията за пациентите, които вече имат осигуровка."

Делова хроника
16/04/2004
Преглед на деловите и икономическите новини от Балканите след 9 април.
(Различни източници - 09/04/04 - 16/04/04)
 
 
Управителят на централната банка на Албания Шкелким Цани (вдясно) се здрависва с представителя на "Райфайзен банк" Херберт Щепич след официалното прехвърляне на собствеността върху "Албанска спестовна банка" в Тирана в четвъртък (15 април). "Райфайзен" спечели международния търг за най-голямата албанска банка с оферта от 126 млн. долара през декември. [Гент Шкулаку]
Преглед на деловите и икономическите новини от Балканите след 9 април:
Българският премиер Симеон Сакскобургготски предложи финансовия министър на страната, Милен Велчев, за поста управляващ директор на МВФ. Сегашният управляващ директор, Хорст Кьолер, се оттегля, за да се кандидатира за президент на Германия.
***
Долната камара на парламента на Босна и Херцеговина (БиХ) прие държавния проектобюджет за 2004 г. на 14 април, като определи разходите да са в размер 245 млн. евро. Държавните институции ще получат 108 млн. евро, а останалите пари ще се използват за обслужване на външния дълг на БиХ.
***
ЕБВР обяви, че ще предостави заем от 45 млн. евро на македонската национална енергийна компания, ЕСМ. Заемът е предназначен да помогне на компанията да подобри работата си преди началото на приватизационния процес. ЕБВР каза, че ще трансформира заема в миноритарен дял, ако приватизацията завърши до края на 2005 г.
***
Европейската инвестиционна банка (ЕИБ) и румънското правителство подписаха споразумение за заем от 200 млн. евро за проекта за магистрала Арад-Тимишоара-Лугой. Правителството ще предостави 70 млн. евро за построяване на частта Арад-Тимишоара и околовръстния път за Арад до 2008 г. ЕИБ ще финансира 75 % от стойността на проекта.
***
На 13 април румънското финансово министерство предложи съкровищни бонове за 40 млн. евро на капиталовия пазар. Книжата имат падеж от една година и средната печалба възлиза на 3,49 %. Министерството продаде също едномесечни бонове на стойност приблизително 93 млн. евро.
***
Влоговете в хърватските търговски банки стигнаха 118 милиарда куна в края на януари, с 55 млн. куна повече, отколкото в края на 2003 г. Срочните и спестовните влогове, деноминирани в чужда валута, представляват най-голямата част -- 65 % - от общата сума на влоговете.
***
Албанското министерство на транспорта обяви, че технико-икономическата обосновка на строежа на железопътната линия Тирана-Дуръс трябва да бъде завършена до края на юни. Проектът предвижда модернизация на съществуващия 38-километров участък, както и построяване на връзка с Летище "Майка Тереза". Това е част от проекта за Коридор No. 8.

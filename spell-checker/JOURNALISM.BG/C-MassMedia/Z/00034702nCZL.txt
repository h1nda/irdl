Румънското правителство ще поиска вот на доверие за фискалните мерки 
					26/05/2010
					 
						БУКУРЕЩ, Румъния -- Правителството има намерение да внесе законопроекта за своя нов комплекс от мерки за строги икономии на средства в парламента в четвъртък (27 май), потвърди във вторник министърът на околната среда Ласло Борбели. Обсъждането им може да се състои най-рано в петък, а фактическото гласуване ще бъде в понеделник. Кабинетът избра всички фискални мерки да бъдат приети по бързата процедура, по която законопроектите се обсъждат само на едно четене на съвместно заседание на двете камари на парламента. Три дена след обсъждането на законопроекта правителството ще бъде подложено на вот на доверие. Ако то получи такъв, законопроектът също ще бъде приет. Ако кабинетът загуби гласуването, трябва да подаде оставка. Много от мерките за строги икономии са непопулярни, но управляващата коалиция смята, че има достатъчно подкрепа в парламента, за да процедира по този начин. (Медиафакс, Финанчиарул, Котидианул - 25/05/10)

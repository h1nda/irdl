МВФ е готов да помогне на Гърция 
					05/02/2010
					 
						ПАРИЖ, Франция -- Управлвящият директор на МВФ, Доминик Строс-Кан, каза в четвъртък (4 февруари), че институцията е готова да помогне на Гърция, ако това бъде поискано от нея. Той изрази увереност, че страната ще може да се справи с проблемите в публичните си финанси. "Ако ме помолят да се намеся, ще го направя", каза той по френското радио РТЛ. Строс-Кан отрече съществуването на какъвто и да е риск от фалит на Гърция. 
						В отговор гръцкият заместник външен министър Димитрис Друцас отново подчерта в четвъртък , че Атина смята да се справи сама. "Изобщо не се мисли за МВФ", каза пред репортери Друцас в Ню Йорк, където е на посещение в ООН. Европейската комисия подкрепи плана за строги икономии, представен от Гърция тази седмица, предоставяйки на страната срок до края на 2012 г. да намали драстично огромния си бюджетен дефицит. Атина е обещала да го свали от 12,7 % от БВП през 2009 г. на определения от ЕС таван от 3 %. (Ройтерс, АП, Дау Джоунс - 04/02/10)

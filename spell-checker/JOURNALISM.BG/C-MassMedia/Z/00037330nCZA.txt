Красноречив турски филм
					07/02/2011
					Турски филм показва американците и израелците като злодеи. Подбужда ли омраза „Долината на вълците”?
					От Александър Кристи-Милър за Southeast European Times от Истанбул – 07/02/11
 
					 
						
Актьорският състав на „Долината на вълците: Палестина” присъства на премиерата в Истанбул. [Александър Кристи-Милър/SETimes]
						Осем месеца след като израелски командоси се качиха на борда на пътуващ към Газа кораб с помощи, като убиха девет турски граждани и разгневиха Турция, любимият екшън герой на страната отива в еврейската държава, за да донесе кърваво отмъщение за поръчителите на нападението. 
						Във филма „Долината на вълците: Палестина”, който се излъчва по турските кина от 28 януари, ционистките злодеи убиват деца, съставят заговор за инвазия в Близкия изток и многократно са оприличавани на нацисти. 
						Филмът беше пуснат един ден след Международния ден в памет на холокоста. В Германия, където това трябваше да стане на самия ден, премиерата на филма беше отложена от филмовия съвет на страната. 
						„Дори във фрагментите [в трейлърите] виждаме... някои обобщения за еврейския народ, както и антисемитски подходи, които са доста обезпокоителни”, заяви израелският посланик Габи Леви за Агенция „Франс Прес” миналата седмица. В интервю след прожекция на филма миналата седмица, на която присъства актьорският състав, сценаристът Бахадир Йозденер каза за SETimes , че не би било лошо, ако филмът раздалечи двете държави. 
						 „Нашите отношения се основават на лъжи”, заяви той. „Пред обществото ние сме ядосани на Израел, но при закрити врати им продаваме оръжие... Надявам се, че след този филм нашите дипломати може да имат по-големи шансове да говорят с тях за Палестина.” 
						Йозденер обаче отрече обвиненията, че филмът е антисемитски. „Това е антирасистки филм”, заяви той. „Посочваме, че в Палестина ционистки войници извършват престъпления срещу човечеството по отношение на невинния палестински народ”. 
						„Не става дума за антипалестинска и антиизраелска насоченост; не говорим за целия израелския народ. Милиони евреи и израелци са против тази политика.” 
						„Долината на вълците” за първи пъти спечели огромна популярност като телевизионен сериал през 2003 г. Смята се, че няколко млади мъже дори са променили името си на Полат Алемдар, за да подражават на героя, чиято роля се изпълнява от Неджати Шашмаз. 
						Въпреки че първоначално враговете на Алемдар са турската мафия, при следващите варианти и филми той напуска Турция, за да се бори с враговете зад граница – обикновено американци и израелци. 
						Емрах Гюлер, филмов критик и автор на статии в областта на културата за редица турски вестници, твърди, че промяната отразява нарастващата увереност на Турция на международната сцена. 
						Според него филмите и телевизионните сериали се възползват от популярността на премиера Реджеп Тайип Ердоган в Близкия изток. 
						„Идеята, че турски лидер е уважаван в различни части на света, се харесва на много турци. Филмът следва тази тенденция”, заяви той. 
						Той добавя също, че филмът отразява промените в медийната култура на Турция. „Допреди десетина години беше по-трудно в медиите да бъде чут гласът на хората от средната класа и по-ниските слоеве на средната класа. Нещата се промениха и сега тези хора имат по-голяма власт.”

Наука и технологии: Япония предоставя медицинско оборудване на Сърбия
					01/11/2010
					Здравните заведения в Сърбия ще получат оборудване за мамография. Още новини от областта на науката и технологиите: български средношколски отбор по астрономия стана звезда на международен конкурс.
					 
						
Сърбия засилва профилактиката на рака на гърдата с нови машини и обучение. [АФП]
						Япония ще дари машини за мамография и медицинско оборудване за профилактика на рака на гърдата на 39 здравни заведения в Сърбия, съобщи „Блиц“ на 24 октомври. Очаква се оборудването да пристигне през май. Сръбските рентгенолози ще преминат и обучение под ръководството на японски експерти. 
						*** 
						
						Сръбският премиер Мирко Цветкович и директорът на Световната организация за интелектуална собственост Франсис Гъри подписаха на 26 октомври в Белград меморандум за разбирателство. Документът има за цел да подобри административния капацитет на страната, да заздрави правната рамка в тази област и да повиши осведомеността на обществеността за значението на правото на интелектуална собственост. 
						*** 
						
						Хърватски учен е получил 2 млн. евро безвъзмездна помощ от Европейския съвет за научни изследвания, за да продължи изследванията си в областта на нанотехнологиите. Физичката Александра Раденович, на 34 г., в момента работи като асистент в „Екол Политекник Федерал дьо Лозан”, Швейцария. 
						*** 
						
						Българският средношколски отбор по астрономия е спечелил златен и бронзов медал на Международната олимпиада в Украйна, съобщиха местните медии на 25 октомври. В състезанието са участвали ученици от 20 държави в Европа, Азия и Америка. 
						*** 
						 Екип от учени и експерти от Техническия университет в Истанбул е конструирал първия автобус, задвижван изцяло от електродвигател. Превозното средство ще може да се движи със скорост до 150 км/ч. То ще може да изминава 120 км с едно зареждане на акумулатора, като ще консумира електроенергия на стойност 9 евро. Производствената цена на автобуса би била около 100 000 щ.д. 
						*** 
						
						България и Швеция са на първо място в Европа по популярност на интернет сред тийнейджърите, според проучване сред 23 000 младежи от 25 европейски държави, проведено от Лондонското училище по икономика и ЕС. Резултатите показват, че 83 % от децата на възраст от 9 до 16 г. в България използват интернет почти всеки ден. Турция е на последно място в класацията с едва 31 % тийнейджъри, използващи интернет всеки ден. 
						*** 
						
						Български археолози откриха скелет, за който се смята, че е на 8 000 години. Откритието е направено по време на строителни работи на магистрала „Марица”, близо до село в община Димитровград. Според специалистите скелетът е от епохата на неолита и принадлежи на младо момче, погребано в ембрионална поза. 
						
						(Различни източници – 25/10/10-01/11/10)

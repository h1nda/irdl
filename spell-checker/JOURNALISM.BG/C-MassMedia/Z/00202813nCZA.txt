Използването на интернет в Косово и региона бележи рязко покачване
					16/05/2012
					Изключителното разрастване на използването на интернет подобрява начините, по които хората общуват, учат и правят бизнес.
					От Мухамет Брайшори за Southeast European Times от Прищина – 16/05/12
 
					 
						
Повече от 72 % от гражданите на Косово имат редовен достъп до интернет – процент, който съперничи със стойностите на този показател в по-богати държави като Гърция и България. [Ройтерс]
						Първото задълбочено проучване на използването на интернет в Косово показва, че въпреки бедността и ширещата се безработица разпространението на интернет в балканската страна е подобно на това в по-богати държави като Гърция и България. 
						Косовската асоциация по информационни и комуникационни технологии (СТИКК) отбелязва, че разпространението на интернет е 72,1 %, т.е. почти три четвърти от населението има достъп до световната компютърна мрежа. Организацията проведе научно изследване на използването и достъпа до интернет в Косово за целите на доклад, публикуван тази година. 
						Това е с 19 % повече от установените през 2009 г. данни от „Индекс Косова“, частна компания за проучване на общественото мнение и медийни и пазарни проучвания в Косово. 
						Проучването на СТИКК има за цел да осигури основа за сравнение през следващите години. То е важно, защото показва, че въпреки 45-процентната безработица и бедността в Косово – годишната работна заплата е 6500 евро, най-ниската в Европа – населението на страната е също толкова свързано към световната общност както и гражданите на по-богати държави. 
						„Повече от очевидно е, че потенциалните чуждестранни инвеститори и местните фирми ще имат желание да се възползват от интернет инфраструктурата и потенциала на работната сила в Косово, за да продължат да развиват своя бизнес“, се казва в доклада на СТИКК. 
						Както може да се очаква, най-склонни да използват интернет са хората на възраст от 10 до 19 и от 20 до 29 години. 
						„Младите косовари са страстни всекидневни потребители на интернет сайтовете на английски език и интернет грамотността е на задоволително ниво“, каза за SETimes изпълнителният директор на СТИКК Вьолца Чаволи. 
						Повече от една трета от населението има профил във “Фейсбук” или друга социална мрежа. 
						Чаволи обяснява, че причините за рязкото повишаване на използването на интернет са подобни в целия регион. Те включват бързото разрастване на дейността на частния сектор онлайн, липсата на пазарно регулиране, както и решимостта на младежите, които искат да бъдат свързани чрез социални мрежи като “Фейсбук”, да следват световните тенденции. 
						Експанзията на интернет в Косово обаче е по-голяма в селските райони, където жителите на селата виждат в него инструмент, който може да подпомогне техния бизнес. 
						Фитим Кастрати открива първото интернет кафе в село Баловци, близо до Подуево, през 1999 г. 
						„След войната през 1999 г. хората искаха да запазят контактите със семейства си в чужбина, а младите хора проявяваха по-голям интерес към игрите“, каза Кастрати за SETimes. 
						През 2003 г. обаче Кастрати затваря кафенето, защото почти всяко домакинство вече се е сдобило с компютър, и започва да предоставя интернет услуги на цялото село. 
						„Някои използват интернет за бизнес, но мнозина имат близки в чужбина и искат да запазят връзките с тях. Тази комбинация е положителна, защото показва развитието на обществото от 1999 г. насам“, посочва Кастрати. 
						Въпреки полезността на интернет по-традиционно ориентираните родители се дистанцират. 
						„Причината, поради която [едно домакинство] няма връзка с интернет, най-често не е липсата на инфраструктура. Обикновено хората посочват, че това се дължи на културни ценности, които мотивират решението на главата на семейство да не разреши свързването на дома към интернет“, казва Чаволи. 
						Въпреки това се очаква броят на младите потребители на интернет да нарасне. 
						„Обществото трябва ясно да осъзнава факта, че децата са уязвими и много лесно могат да станат жертва на интернет. В този контекст по-голямо внимание трябва да се обръща на въпроса за детската порнография. Международната общност работи върху превантивни мерки и този въпрос ще бъде обект на дискусия и рисков фактор във всяка общност, включително в Косово“, посочи Чаволи. 
						Младите хора обаче настояват, че интернет е незаменимо средство в тяхното обучение, както и начин за обучение в чужбина и запазване на социалните контакти. 
						„Използвам интернет, за да поддържам връзка с приятели; откакто започнах обучението си, световната мрежа се превърна в много важна част от живота ми като студент“, каза за SETimes Кущрим Харадинай, студент по икономика в Прищина. 
						Друга студентка, Шкурте Яшари, сподели пред SETimes, че винаги е искала да учи в чужбина, но обучението в Европа е било огромно финансово предизвикателство. 
						„Предложиха ми да разгледам програмите за дистанционно обучение в Обединеното кралство и сега използвам интернет всеки ден в своето обучение. И накрая ще получа диплома“, казва Яшари. 
					
				
			
					 
					
 
 

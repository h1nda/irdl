Турция, Гърция и Италия подписаха меморандум за газопровод за природен газ
					18/06/2010
					 
						АНКАРА, Турция -- В четвъртък (17 юни) в Анкара беше подписан меморандум за разбирателство за тръбопровода за природен газ между Турция, Гърция и Италия. Според договореността турската "Петролиъм Пайплайн Корпорейшън" (БОТАШ), италианската ЕДИСОН и гръцката ДЕПА ще построят съоръжение с дължина 804 км, което ще пренася природен газ от района на Каспийско море до Европа. Тръбопроводът тръгва от Азербайджан и стига до Италия. 
						Освен това в четвъртък Турция подписа предварителен документ за подновяването на споразумението си за износ на суров петрол с Ирак за още 12 години. Износът на суров петрол през турското югоизточно пристанище Джейхан представлява почти една трета от общия износ на суров петрол на Ирак. Петролът от залежите около Киркук, в Северен Ирак, е един от най-важните източници за доставка на енергия за Турция. Говорителят на министерството на петрола на Ирак Асем Джихад каза, че окончателното споразумение ще бъде подписано по време на предстоящата визита на турския министър на енергетиката Танер Йълдъз в Багдад. (Заман - 18/06/10; Блумбърг, Анадолска информационна агенция, Уърлд Булетин, ДПА - 17/06/10)

В Молдова, историята разделя населението и политиците
					22/05/2012
					Историческо събитие отпреди 200 години се помни, но и се оправдава в Молдова.
					От Паул Чокою за Southeast European Times от Букурещ -- 22/05/12
 
					 
						
Парламентът отхвърли предложението за ден на национален траур. [USAID]
						Инициативата на Общинския съвет на Кишинеу да обяви 16 май за ден на траур в молдовската столица бе посрещната с одобрение, но и подразни мнозина в страната, която все още се опитва да се помири с бурната си история. Дебатът бързо достигна общонационални размери, след като в парламента бе внесено предложение за обявяване на ден на траур в цялата страна. 
						На 16 май 1812 г. сегашната територия на Молдова е била анексирана от Руската империя след Руско-турската война от 1806-1812 г. Молдова е под руско управление до 1918 г., когато е върната на Румъния. През 1940 г., след подписването на „Пакта Рибентроп – Молотов”, Молдова е включена в състава на тогавашния Съветски съюз, където остава до 1991 г., когато декларира независимост. 
						"През 1812 г. две империи са си играли със съдбата на милиони хора без никакво право да го правят. Било е сделка - едни са продавали, други са купували - но за нас това е било акт на продажба в робство," каза за SETimes кметът на Кишинеу Дорин Киртоака. 
						"Този момент е бил началото на мащабен процес на масово депортиране, изкореняване на местното население, наложена администрация, началото на унищожаването на националното самосъзнание. Как да не се възпоменава това?," добави той. 
						Миналата седмица в Кишинеу бяха организирани публични възпоменания - включително церемонии по полагане на венци на централните площади, а националният флаг бе спуснат наполовина пред всички публични институции. Събитията привлякоха мнозина, които видяха в решението на Общинския съвет акт на смелост в защита на националната идентичност. 
						"Трябва да знаем какво се е случило в миналото ни, да знаем истината, всички зверства, които са дошли с този тъжен ден," каза за SETimes Роман Михаеш, адвокат от Кишинеу.
						"За съжаление Молдова продължава да бъде геополитическо бойно поле и историята се тълкува по два начина заради все още съществуващата пропаганда в съветски стил," добави той. "Преживяваме процес на завръщане към истината, макар и много бавен." 
						Предложението от Либералната партия, член на тристранната управляваща проевропейска коалиция, за отбелязване на 16 май на национално равнище обаче не получи достатъчно подкрепа в парламента, въпреки че коалицията държи мнозинството от гласовете. 
						"Това е жалко. Обществото остава разделено заради липсата на информация. Политиците остават разделени заради липсата на смелост," каза Киртоака. 
						Неговият призив за отбелязване на годишнината бе посрещнат със съпротива, особено от управляващата по-рано Комунистическа партия, която обяви, че "този ход е лишен исторически и юридически основания и здрав разум." 
						В Кишинеу се проведоха протестни шествия срещу инициативата на либералите. Полицията трябваше да се намеси, за да предотврати сблъсъци между двата лагера, обвиняващи се един в друг в държавна измяна. 
						На 25 март подобни публични митинги, посветени на годишнината на съюза между Молдова и Румъния през 1918 г., завършиха със стълкновения. 
						"Какъв е смисълът на това решение? Искат да изтрият два века история просто така ли? Това е нашата история, независимо дали ни харесва, или не. Не мисля, че на Молдова са се случили само лоши неща през всичкото това време. Ако казват, че са проевропейци, защо не се съсредоточат върху бъдещето вместо върху миналото?, каза за SETimes Виталие Герасим, 64-годишен пенсионер от Кишинеу.
						Извън полемиката подобно решение е изпълнено с много символика за молдовците, каза Киртоака. 
						"Става дума за достойнството ни като народ. Както и за това, по какъв начин искаме да влезем в Европа. Бъдеще[то] не може да се гради върху лъжи. Онзи, който не познава историята, рискува да я повтори," каза той. 
					
				
			
					 
					
 
 

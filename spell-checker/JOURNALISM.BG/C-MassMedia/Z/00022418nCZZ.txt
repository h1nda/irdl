Дипломатически дневник: Американският генерал Кларк посети Албания
					01/05/2007
					Бившият Върховен командващ съюзническите сили на НАТО в Европа се срещна с албанския президент Алфред Мойсиу. Още от седмицата: гръцкият министър на отбраната Евангелос Меймаракис се срещна с българския си колега Веселин Близнаков.
					
 
					 
						
Генерал Уесли Кларк (вляво) разговаря с албанския премиер Сали Бериша в Тирана. [Гент Шкулаку]
						Генерал Уесли Кларк, бивш Върховен командващ съюзническите сили на НАТО в Европа направи двудневно посещение в Албания в сряда (25 април). Той се срещна с президента Алфред Мойсиу. Кларк бе в Тирана като представител на един от участниците в приватизационния търг за албанската компания за рафиниране на петрол и маркетинг. 
						*** 
						
Хърватският премиер Иво Санадер и президентът Стипе Месич се срещнаха с израелския премиер Шимон Перес в Загреб в четвъртък (26 април). Той даде висока оценка на напредъка на Хърватия по пътя към интеграция в ЕС. 
						*** 
						По време на срещата им в Атина в четвъртък (26 април) гръцкият министър на отбраната Евангелос Меймаракис и неговият български колега Веселин Близнаков бяха единодушни, че двете страни скоро ще подпишат ново споразумение за сътрудничество в областта на отбраната. Министрите също разговаряха и за Косово. Меймаракис потвърди становището на Гърция, че международните военни сили трябва да останат в Косово, за да гарантират гладък преход. 
						*** 
						
Гръцкият заместник-министър на културата Георгиос Орфанос бе в Лондон в четвъртък (26 април). Той и британските власти са обсъдили мерките за сигурност, които Гърция трябва да вземе предвид последния мач от Шампионската лига, който ще се играе в Атина на 23 май. 
						*** 
						
Албанският министър на интеграцията Майлинда Брегу пристигна в Брюксел в четвъртък (26 април) за разговори с еврокомисаря по разширяването Оли Рен. Брегу го е информирала за сегашната политическа ситуация и го е уверила, че албанската външна политика няма да се промени въпреки оставката на външния министър Бесник Мустафай. 
						*** 
						 Началникът на генералния щаб на армията на Македония генерал-лейтенант Мирослав Стояновски и неговият австрийски колега генерал Роланд Ертл разговаряха в Скопие в сряда (25 април). Те са били единодушни по въпроса за необходимостта от укрепване на двустранното сътрудничество. 
						*** 
						Емирът на Катар шейх Хамад бин Халифа ал-Тани се срещна с босненския член на Председателството на Босна и Херцеговина Хaрис Силайджич в Доха в сряда (25 април). Ал-Тани е заявил, че неговата страна проявява интерес от укрепване на двустранните отношения с БиХ. Силайджич е бил в столицата на Катар, за да участва в международна конференция за демокрация, развитие и свободна търговия. 
						
(Различни източници 24/04/07-01/05/07)

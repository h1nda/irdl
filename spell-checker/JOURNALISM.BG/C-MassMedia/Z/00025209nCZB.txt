Македония през 2008 г.: Предизвикателства и възможности
					21/01/2008
					Известната фраза на американския президент Джон Кенеди "кризата представлява опасност и възможност" е подходящо описание на прогнозата на Македония за 2008 г., когато страната продължава пътя си към евроатлантическа интеграция, очаква решението за статута на Косово и се стреми да укрепи икономическата си стабилност.
					От Зоран Николовски за Southeast European Times в Скопие – 21/01/08
 
					 
						
Мнозинството етнически албанци в Македония подкрепят независимостта на Косово. [Гети Имиджис]
						Мнозина в Македония смятат, че 2008 ще бъде историческа година поради предизвикателствата и възможностите, пред които е изправена страната през следващите 12 месеца. Двата ключови въпроса, които ще формират годината за Македония са решаването на проблема със статута на Косово и вероятната покана за членство в НАТО. И двата ще окажат влияние върху целия икономически климат, положението със сигурността, развитието на инфраструктурния капацитет и подобряването на финансовите резултати. 
						
Koсово
						Косово е непосредствено на север от Македония с граница, която не е демаркирана. Липсата на определена граница е проблем, защото някои косовски лидери оспорват разделението покрай планинското било на Шар планина. Този проблем може да се реши лесно, ако Косово приеме границата като едно от предварителните условия за възможно признаване от другите държави. 
						Проблемът с определяне статута на Косово може да окаже влияние върху сигурността и стабилността на Македония, тъй като Западна Македония е населена от многобройно етническо албанско население. Правителството и експертите предупреждават, че радикални групи могат да попречат на ускоряването на някои процеси или да изразят нетърпение за придобиването на независимост от Косово. 
						
НАТО
						Много експерти смятат, че поканата към Македония за членство в НАТО е възможно решение на проблема със статута. Подобна покана би се сметнала като гаранция за стабилността и ненарушимостта на границите на Македония и като потвърждение за реформите и задълженията, поети от Македония през последните 12 години след присъединяването й към програмата "Партньорство за мир" на НАТО. 
						Страната напълно реформира своята армия, участва в мироопазващи мисии, завърши реформите в съдебната система и в полицията и много страни като Съединените щати, Турция, България и Словения дадоха подкрепата си за кандидатурата на страната за членство. Следователно съществуват големи очаквания, че страната ще получи покана за членство. Ако това не стане, Македония ще се изправи пред проблеми със сигурността, трусове на политическата сцена, вероятни предсрочни избори, намаляване на интереса на чуждите инвеститори, спад в кредитния рейтинг и стагнация в икономиката. 
						
Спорът с името
						Спорът на Македония с Гърция за името все повече се очертава като вероятна пречка за присъединяването на страната към НАТО. Конфликтът назрява от 1993 г. насам, когато Македония стана членка на ООН под името - бивша югославска република Македония (БЮРМ), а не с конституционното си име - Република Македония - поради натиск от страна на Гърция. През последните шест месеца на 2007 г. Гърция започна силна кампания да реши спора, използвайки предстоящата вероятна покана към Македония за членство в НАТО. 
						
Македонски войници участват в мироопазващи мисии, една от които е в Афганистан. [Гети Имиджис]
						Македонският премиер Никола Груевски и президентът Бранко Цървенковски заявиха, че ако промяна на името е предварително условие за членство в НАТО, страната ще запази името си. Страната обаче е готова да бъде приета в НАТО с името БЮРM. 
						Македония признава, че повече от 110 страни, включително три постоянни страни-членки на Съвета за сигурност на ООН - Съединените щати, Русия и Китай, вече са признали конституционното име на Македония. Правителството се надява, че този брой ще се увеличи, така че да се обезсилят възраженията на Гърция. 
						Напредъкът, свързан със спора за името вероятно няма да бъде постигнат през 2008 г., особено ако НАТО отправи покана към Македония, като използва името й. Ако НАТО направи това, Гърция вероятно ще наложи вето на поканата или гръцкият парламент няма да ратифицира членството. Това ще накара НАТО и ЕС да увеличат натиска върху Македония и Гърция една от тях да отстъпи. 
						
EС
						Македония очаква най-накрая да започне преговорите за членство в ЕС през тази година. Френският държавен министър, който отговаря за европейските отношения Жан-Пиер Жуйе заяви в интервю в броя на "Файненшъл Таймс" от 8 януари, че Франция няма вече нищо против срещу разширяването и смята, че един по-голям ЕС ще представлява и по-голяма сила в света. 
						С новата позиция на Франция и ангажираността на Словения като председател на ЕС да се даде възможност на балканските страни да се присъединят към ЕС, Македония има право да очаква началото на преговорите в края на 2008 г. Разбира се, по-нататъшните реформи в управлението и укрепването на икономиката, трябва да се извършат дотогава. 
						
Възможни предсрочни избори
						При покана за членство и почти сигурно започване на преговорите с ЕС в близко бъдеще, Груевски ще бъде окуражен да свика предсрочни парламентарни избори, за да си гарантира още четири години на този пост. ВМРО-ДПМНЕ понастоящем има висок рейтинг и ако се получи и покана от НАТО за членство, те вероятно ще спечелят изборите. 
						
Икономика
						
Премиерът на Македония Никола Груевски може да бъде изправен пред натиск да свика предсрочни избори. [Гети Имиджис]
						През 2008 г. в Македония се очаква рекорден икономически растеж. БВП се очаква да бъде 6,5%, което е увеличение от 2% в годишно изражение. Ако това стане, Maкедония ще извърши огромен скок напред, тъй като инфлацията е 2,5 до 3%. 
						С висок БВП и ниска инфлация, както и с рекорден бюджет от повече от 2,2 милиарда евро, правителството ще може да направи важни капиталови и държавни инвестиции тази година. Отслабването на контрола от страна на Световната банка и МВФ ще позволи на правителството да инвестира по-свободно. 
						 Държавните инвестиции в пътната инфраструктура, свободните икономически зони, строителството на спортни зали и игрища, образованието, здравеопазването, полицията и митниците - това са очакванията за 2008 г. Очаква се заетостта да нарасне с 4% и производителността също се очаква да нарасне с 4 до 5%. 
						
 Коридори 8 и 10
						Паневропейските транспортни коридори се планира да улеснят размяната на стоки, хора, петрол и други енергийни доставки между ЕС, балканските държави и държавите от Централна Азия. Проектите за Коридор 8 и 10 се очаква да помогнат за стабилизирането на размирния балкански регион. Следователно строителството на Коридор 8 (от изток на запад) и Коридор 10 ( от север на юг) ще бъде от особено значение. 
						Бе подписано споразумение за магистралите и строителството на Коридор 8 ще започне в края на 2008 г. или в началото на 2009 г. През пролетта на следващата година ще започне строителството на Коридор 10. 
						
Чужди преки инвестиции
						През 2008 г. се очаква увеличение на чуждите преки инвестиции, особено в микросферата. Тази прогноза отчасти се основава на изявлението от страна на правителството, че може да бъде прокаран закон, според който чуждите граждани ще могат да купуват земя в Македония. 
						Ако законът бъде гласуван, той ще укрепи пазара и строителната индустрия, както и ще увеличи търсенето на капитали и услуги. Земеделието също ще укрепне, защото Македония започва да използва пари от Инструмента за предприсъединяване на ЕС и субсидии от 45 милиона евро, обявени от правителството. 
						Правителството също очаква повече инвестиции от Грийнфийлд, уникално държавно/частно партньорство и концесии, предлагащи различни възможности. Повечето производства в Македония вече са приватизирани, така че единственият голям принос ще дойде от телекомуникациите или енергетиката. Възможни са и инвестиции в банковия сектор. 
						Като цяло Македония изглежда очаква успешна година. Въпреки това двата важни фактора - НАТО и Косово - ще определят много насоки в нейното развитие.

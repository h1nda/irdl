ЕС проверява средствата, отделени за Косово 
					10/07/2012
					От 1999 г. досега ЕС е отпуснал на Косово помощи от близо 3 млрд. евро.
					От Линда Карадаку за Southeast European Times от Прищина -- 10/07/12
 
					 
						
В момента се провежда външен одит на европейските фондове за Косово. [Лаура Хасани/SETimes]
						Европейската сметна палата (ЕСП) проверява управлението на средствата на европейските данъкоплатци, отделени за Косово от 2007 до 2011 г., включително бюджета на най-скъпата европейска мисия, ЮЛЕКС. Според "Юрополитикс" мисията разполага с годишен бюджет около 150 млн. евро. 
						Палатата беше създадена през 1975 г., за да провежда одит на финансите на ЕС като външен одитор, който "действа като независим пазител на финансовите интереси на гражданите на Съюза." 
						"Този одит, като всички останали одити на ЕСП, е в съответствие с нашата мисия да одитираме бюджета на ЕС, т.е. да одитираме разходите, направени чрез бюджета на ЕС. Одитът... започна през лятото на 2011 г. и се очаква да бъде публикуван в началото на 2013 г.", заяви за SETimes Аидас Палубинскас, пресаташе на палатата. 
						Службата на ЕС в Косово заяви, че се очаква одитите да покажат сумата европейски пари, похарчени в Косово. 
						"От 1999 г. досега ЕС е отпуснал помощ от близо 3 млрд. евро на Косово, включително за структурите на ЮНМИК, ЮЛЕКС и МГС. Финансовата помощ на ЕС за Косово е била обект на нормален финансов контрол и одити от страна на ЕС", заяви за SETimes Фьола Чеку, служител по информация и комуникации в службата на ЕС в Косово. 
						Косовският всекидневник "Коха Диторе" публикува в сряда (4 юли) подробности за одита, твърдейки, че ЕП е поискал от ЮЛЕКС да разследва по-щателно какво се е случило с милионите евро, дарени на летището в Прищина и КЕК, "Косовската енергийна компания". 
						Радио "Косово" цитира говорителя на ЕП Джеймс Дъч, който заяви, че има доклад за тези два случая, както и за други от времето, когато Косово е било управлявано от ЮНМИК, които още не са изяснени финансово. 
						"Коха Диторе" пише, че представители на ЕП са говорили за поне 27 случая на корупция, които не са били разследвани и от които 12 са сериозни случаи на корупция, включващи милиони евро, неизползвани по предназначение. 
						Авни Зогиани, шеф на "Коху", антикорупционната агенция на Косово, каза, че голяма част от европейските фондове са отишли за енергийния сектор. 
						"Открихме, че десетки милиони евро са били дадени на компании, които имат връзки с политици. По едно време тези компании продаваха на КЕК излъскан скрап като ново оборудване. Оборудването работеше няколко дни или изобщо не работеше", каза Зогиани за SETimes. 
						Той заяви, че въпреки че тези компании не са спазвали договорите, те са продължили да получават търгове в енергийния сектор. 
						"Смятам, че хората в Косово трябва да знаят какво е било похарчено за тяхна сметка като помощи в различни сектори. Би било добре да се проведе сериозно проучване на тези фондове", каза Зогиани. 
						Повечето одити на ЕСП завършват със специални доклади, които се предоставят на ЕП, който след това ги използва за процедурата по разпределение на бюджета. 
					
				
			
					 
					
 
 

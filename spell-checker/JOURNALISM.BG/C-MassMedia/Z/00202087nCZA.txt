Албанците се чувстват добре в Белград
					25/11/2011
					Енергичната албанска общност процъфтява в столицата на Сърбия и е неразделна част от космополитния образ на града.
					От Мухамет Брайшори и Бояна Милованович за Southeast European Times от Белград – 25/11/11
 
					 
						
Според администрацията на Белград в града живеят около 1 500 албанци. [Никола Барбутов/SETimes]
						Много албанци, възприели градския начин на живот на Белград, се заселват там предимно от Косово, особено след Втората световна война. Белград ги посреща с отворени обятия и днес те работят като лекари, адвокати и журналисти. 
						Броят им не е ясен – според администрацията в града живеят 1 492 албанци. 
						Един от най-известните сред тях, актьорът Беким Фехмиу, избра да живее в Белград до смъртта си миналата година. 
						Леке Гьокай е студент по медицина в Белградския университет и иска да продължи семейната традиция. Той каза за SETimes, че да си албанец в Белград, не е трудно. 
						„Родителите ми работеха като лекари в Белград. Въпреки че родът ми е от Печ, Косово, аз съм бил там няколко пъти и се чувствам у дома по-скоро в Белград. Тук са семейството и приятелите ми“, казва Гьокай. 
						„Знам, че съществуват стереотипи, но наистина не беше проблем да си албанец, който ходи на училище или има приятели. Разбира се, някои се опитват да направят живота ти по-труден, но ако съдбата ти е такава, това е без значение“, споделя Гьокай. „Тук имаме наша история и живот.“ 
						В Белградския университет има факултет по албански език, който е един от най-старите в света, създаден през 1925 г. Оттогава факултетът се развива и разширява. В момента албански изучават петдесет студенти и всяка година се записват около 15 нови студенти. 
						Асистентката във факултета Мерима Криези, албанка, родена в Белград, заяви за SETimes, че е налице нарастващ интерес към програмата. Повечето студенти са сърби, има няколко албанци и студенти от смесени бракове, които възприемат обучението като шанс да научат майчиния си език. 
						„Все повече млади хора виждат бъдеще в това, да научат езика, както и възможност да печелят добре чрез него. Студентите, които се дипломират в нашия факултет, имат добри шансове да започнат работа в държавни институции, като армията, полицията, парламента, съдилищата, самия факултет..., и в различни неправителствени организации“, посочва тя. 
						„Белград безспорно е метрополия и град, където можеш да откриеш себе си“, заключава Криези. 
						Семейството на Шчипе Сюлеймани, родом от Тетово в Македония, се премества в Белград през 1980 г., тъй като нейните родители работят за федералното правителство на бивша Югославия. 
						„За мен политическите проблеми не бяха от значение; те никога не са играли роля в живота ми, но, разбира се, последствията бяха осезаеми през 90-те години на ХХ век, когато Милошевич беше на власт. Беше трудно, защото хората смятаха семейството ми за враг, който не трябва да живее тук“, каза Сюлеймани за SETimes. 
						Тя разказва, че заради името си – Шчипе, което означава албанец – и своята националност е получавала слаби оценки по време на бомбардировките на НАТО при конфликта в Косово през 1999 г. „Такива отношения обаче не съществуваха с моите приятели от класа, които ме уважаваха много“, каза тя. 
						Сюлеймани посочва, че няма причина, която би я накарала да напусне Белград. „Родителите ми са тук; моите приятели и роднини живеят тук и нещо повече, родена съм тук и обичам града. По времето на Милошевич някои хора се опитаха да ни накарат да си тръгнем, но ​​не успяха. Не виждам защо да напускам града сега, след като останах дори и през най-трудния период.“ 
						Политическият коментатор от Прищина Фатлум Садику каза за SETimes, че политическите проблеми може да доведат до забравяне на някои общности, докато те могат да служат като мост за разбирателство. 
						„Политическите разногласия между Косово и Сърбия оказват отрицателно въздействие върху техния живот. ...В Белград може да ги смятат за предатели или нещо друго, просто защото са албанци. Същото обаче може да стане и в Прищина, където да ги наричат предатели, защото са останали в Белград по време на войната“, каза Садику.

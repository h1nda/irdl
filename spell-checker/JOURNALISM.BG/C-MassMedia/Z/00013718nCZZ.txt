Делова хроника 
					25/02/2005
					Преглед на деловите и икономическите новини от Балканите след 18 февруари. 
					(Различни източници – 18/02/05 - 25/02/05)
 
					 
						
(Отляво) Словенският генерален директор на "Меркур Бине Кордес", премиерът Владо Бучковски и македонският директор на "Меркур" Методи Петров откриха на 23 февруари в Скопие "Словениън Меркур Македония" на стойност 1,2 млн. евро. [Томислав Георгиев]
						 
						*** 
						Четири компании са кандидатствали за 15-годишен лиценз за откриване на казина в Tирана, обяви правителството. Крайният срок за кандидатстване за лиценза изтече миналата седмица. Сред кандидатите са две гръцки фирми -- "Клуб хотел Лутраки" и "Хаят рийджънси хотел и туризъм Хелас" -- както и базираната в САЩ "Роял палас казино" и местната "Розафа казино". 
						*** 
						Парламентът на Босна и Херцеговина прие решение за продажба на парцел земя от бившата военна база "Маршал Тито" в Сараево на Съединените щати за нова сграда на американското посолство. Земята ще бъде продадена за около 7 млн. евро. 
						*** 
						
Българската централна банка обяви допълнителни ограничения за банковите заеми, които ще влязат в сила през март. Банки с агресивна кредитна политика ще трябва да заделят допълнителни резерви в размер на най-малко 8 % от активите си, а дейността им ще бъде предмет на по-строга оценка. МВФ поиска ограничаване на прекомерния ръст на кредитите в България. 
						*** 
						
Гръцката "Пиреус банк" ще закупи 80 % от акциите на сръбската "Атлас банк" за необявена сума. В момента "Атлас" има девет клона и активи за 63 млн. евро, като обяви чиста печалба от 1,6 млн. евро за 2004 г. Целта на тази сделка е да се разширят операциите на гръцката банка на Балканите. Тя вече присъства в България, Румъния и Албания. 
						*** 
						
Хърватската водеща хранителна компания "Подравка" обяви, че строи нов завод за производство на зърнени и детски храни. Стойността му се оценява на 13,3 млн. евро. Мощностите за 13,3 млн. евро, които ще бъдат изградени в Копривница, трябва да бъдат открити до края на 2006 г. 
						*** 
						Цените на електричеството за фирмените потребители в България ще се повишат с 5 % от 1 април. Поправката съответства на инфлационните тенденции, тъй като последните корекции на цените са били през 2001 г. Цените на електричеството за бита ще останат без промяна до юли 2006 г. 
						*** 
						Безработицата в Гърция достигна 10,1 % през третото тримесечие на 2004 г., според Националната статистическа агенция. Безработицата при жените -- в размер на 15,8 % -- е два пъти по-висока от тази при мъжете.

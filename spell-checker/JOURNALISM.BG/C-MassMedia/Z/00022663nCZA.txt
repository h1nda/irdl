Убийците на Джинджич бяха признати за виновни и осъдени след процес, продължил 3,5 години
					24/05/2007
					Един от най-важните процеси в историята на сръбската съдебна система, съдебният процес за убийството на премиера Зоран Джинджич завърши в сряда след три и половина години.
					От Игор Йованович за Southeast European Times в Белград – 24/05/07
 
					 
						
Инициаторът на убийството Милорад Улемек бе осъден на 40 години затвор в сряда (23 май). [Гети Имиджис]
						Процесът за убийството на бившия сръбски премиер Зоран Джинджич, който започна през декември 2003 г., приключи в сряда (23 май)в Специалния съд за организирана престъпност в Белград. Процесът завърши с 12 признати за виновни и строги присъди. 
						Милорад "Легия" Улемек, инициаторът на убийството бе осъден до 40 години затвор. Улумек, който е бивш командир на специална част на сръбската тайна полиция, Червените барети, вече излежава други присъда от 40 години затвор за участието си в убийството на бившия сръбски президент Иван Стамболич през май 2000 г. Той получи присъда от 15 години затвор за организирането през 1999 г. на атентат срещу Вук Драшкович, опозиционен лидер по това време и до скоро външен министър на Сърбия. 
						Заместникът на Улемек в Червените барети Звездан Йованович бе признат за виновен в сряда за това, че е застрелял Джинджич и също получи 40-годишна присъда. Членовете на престъпната групировка Земунски клан - Александър Симович, Владимир Милисавлевич, Нинослав Константинович и Сретко Калинич, получиха 35-годишни присъди. Членовете на клана Душан Кръсманович, Милош Симович и Милан Юришич поличиха 30-годишни присъди. 
						Милисавлевич, Калинич, Юришич, Константинович и Симович бяха осъдени задочно, тъй като се укриват. Членът на Червените барети Желко Тояга и бившият служител на Агенцията за сигурност и информация Бранислав Безаревич също бяха осъдени до 30 години затвор, докато бившият член на групата Саша Пеякович получи осемгодишна присъда. Всички подсъдими твърдят, че са невинни и че са "жертви на политическо преследване и на инсцениран процес". 
						Джинджич, първият демократично избран лидер след отстраняването на режима на президента на бивша Югославия Слободан Милошевич през октомври 2000 г., бе застрелян пред сградата на сръбското правителство на 12 март, 2003 г. Няколко членове на Червените барети и на Земунския клан бяха обвинени за убийството му. 
						Червените барети бяха използвани по времето на управлението на Милошевич за специални операции в Хърватия, Босна и Херцеговина и Косово, както и за отстраняване на политическите опоненти на Милошевич. 
						Председателстващият съдия Ната Месарович окачестви убийството като "политическо убийство, престъпен акт срещу държавата". Тя също обясни, че полицаи и мафията са се съюзили, за да убият Джинджич и да придобият политическа власт. 
						Присъдите предизвикаха разгорещени реакции. Членове на Демократическата партия, на която Джинджич бе председател, организира малък протест пред съда. Демонстрантите освиркваха семействата на обвиняемите, докато те напускаха сградата, но полицията предотврати инциденти. 
						Президентът Борис Тадич, който бе в съдебната зала при произнасянето на присъдите, ги описа като "голям принос за реформата на нашата съдебна система, но тръгвайки оттук, ние трябва спешно да започнем по-нататъшни важни реформи в полицията, армията и сигурността". 
						Владан Батич, правосъден министър по времето на Джинджич, заяви, че е удовлетворен от присъдите, но призова прокурорите да потърсят политици зад убийството. 
						Сръбският премиер Воислав Кощуница заяви, че присъдата е от "особено значение за държавата, за цялото общество и за функционирането на съдебната система на страната". 
						Процесът за убийството на Джинджич бе първият срещу организираната престъпност в Сърбия. Той бе белязан със заплахи към съдебния състав, сплашване на свидетелите и убийството на един свидетел. Председателят на първия съдебен състав Марко Клайевич се отказа от процеса през август 2005 г. Един от най-противоречивите моменти от процеса бе предаването на Улемек през май 2004 г., който твърдеше, че се е крил в дома си почти 14 месеца. 
						Адвокатите на Улемек и Йованович заявиха, че планират да обжалват присъдите. Прокурорите заявиха, че също възнамеряват да обжалват присъдите и да искат максимални присъди за цялата група.

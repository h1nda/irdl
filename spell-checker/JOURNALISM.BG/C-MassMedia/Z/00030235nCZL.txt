Мина уби турски войник и рани други двама
					12/05/2009
					 
						АНКАРА, Турция -- Един войник загина и други двама бяха ранени във вторник (12 май) при експлозия на мина в Чукурджа, в югоизточната провинция Хакари, съобщиха източници от силите за сигурност. Войниците са патрулирали в селски район, когато е станал взривът. Източниците обвиниха за експлозията терористичната Кюрдска работническа партия (ПКК).
						В понеделник пет снаряда от минохвъргачки паднаха на турска територия в Хакари, след като войници, за които се смята, че са били ирански, са открили огън по позиции на иранското крило на ПКК в Северен Ирак. Местните власти заявиха, че снарядите са паднали в близост до село Саръдере от турската страна на границата. Бунтовниците от ПКК имат бази в отдалечените планински области в Северен Ирак близо до границите с Турция и Иран.
						Също в понеделник турското правителство обяви, че ще създаде нова комисия за по-добро координиране на усилията в борбата срещу тероризма. Вътрешният министър Бешир Аталай каза, че името на новата комисия ще бъде Подсекретариат по обществен ред и сигурност. (Анадолска информационна агенция, АФП, Милиет, Ватан, Джумхуриет - 12/05/09; Хюриет, Информационна агенция Доган, Анадолска информационна агенция, НТВ, Ройтерс - 11/05/09)

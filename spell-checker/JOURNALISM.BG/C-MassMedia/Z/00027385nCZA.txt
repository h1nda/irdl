ЮНМИК започва преструктурирането си, съкратени са 70 % от персонала
					13/08/2008
					ЮНМИК, временната гражданска администрация в Косово, започва тази седмица радикални съкращения на персонала, близо десет години след разполагането й през юни 1999 г. с резолюция 1244 на Съвета за сигурност.
					От Блерта Фоничи-Кабаши за Southeast European Times от Прищина -- 13/08/08
 
					 
						
[ЮНМИК]
						ЮНМИК ще започне тази седмица най-големите си кадрови съкращения досега, девет години след разполагането й с мандат да управлява Косово.” В следващите няколко дни персоналът на ЮНМИК ще бъде съкратен и ще се получат известията за прекратяване на договорите,” каза говорителят на ЮНМИК Александър Иванко в понеделник (11 август). 
						Процесът ще започне с онези, чиито договори са към своя край. Не се знае колко души от персонала на ООН ще напуснат Косово през първата фаза,” каза Иванко, но наблюдателите очакват около 70 % от персонала да си отиде. Така от персонала на ЮНМИК в бившата сръбска провинция ще останат 600 души. 
						ЮНМИК е временната гражданска администрация в Косово, подвластна на ООН. Мисията е разделена на четири отдела или стълба. Стълб I съставен от сектора на полицията под ръководството на ООН и съдебната власт; Стълб II е гражданската администрация на ООН; Стълб III - демократизация и изграждане на институции под ръководството на ОССЕ; и Стълб IV - възстановяване и икономическо развитие под ръководството на ЕС. 
						След едностранното обявяване на независимост от Косово на 17 февруари генералният секретар на ООН Бан Ки Мун обяви, че присъствието на ЮНМИК в Косово ще бъде преструктурирано. Повечето от задълженията на ЮНМИК ще се прехвърлят на местните институции, докато новата мисия на ЕС, ЮЛЕКС, ще наследи правомощията на съдебната власт и полицията. 
						През тези девет години ЮНМИК е срещала критики както от косовските албанци, така и от малцинството на косовските сърби. Главният проблем се състои в липсата на възстановяване на инфраструктурата, което значи, че електроразпределението е нестабилно. Бавното прехвърляне на отговорностите към косовските институции, обвиненията в корупция и нарушаването на човешките права доведоха до още критики срещу мисията. Хулители обвиниха ЮНМИК и в провал на прилагането на стратегията за икономическо развитие. 
						Наблюдатели прогнозират, че преструктурирането ще завърши през декември. Мисията ЮЛЕКС се очаква да бъде изцяло разположена и действаща до есента, каза към края на миналия месец върховният представител на ЕС за сигурността Хавиер Солана. 
						Тя ще включва 2 000 души персонал, съставен от полицейски служители – в т.ч. четири подразделения за борба с безредиците – прокурори и съдии.

План за обмен на данни за пътниците подклажда опасения за сигурността на личната информация
					03/02/2011
					Брюксел смята, че са необходими нови правила за борбата срещу риска от тероризъм, но това може да срещне сериозен отпор в Европейския парламент.
					(Ройтерс, АФП, ДПА, Блумбърг, Ню Йорк Таймс, Би Би Си, Дойче Веле, Телеграф, Лондон Ивнинг Стандард - 02/02/11; Euobserver - 01/02/11) 
 
					 
						
Пътници се качват на борда на самолет на авиокомпания "Балкан" на софийското летище. Новото предложение на ЕК би принудило авиолиниите да предоставят информация за пътниците на властите. [Ройтерс]
						Въздушните превозвачи, пътуващи за или от страни, членки на ЕС, ще бъдат задължени да предоставят при поискване информация за пътниците на полицията в страната на пристигане или на заминаване, според оповестен в сряда (2 февруари) план на Европейската комисия (ЕК). 
						Целта на предложената директива на ЕС "Архив на имената на пътниците" (АИП) еда помогне на властите в 27-членния блок в борбата с тежката престъпност и тероризма, заяви Брюксел, обещавайки достатъчно предпазни мерки за гарантиране на максимална защита на личните данни на пътуващите по въздух. 
						"В ЕС са необходими общи правила на борба с тежките престъпления, като контрабандата на наркотици и трафика на хора, а също и с тероризма, както и да се осигури опазване на личните данни на пътниците и техните права да са напълно защитени във всички страни членки," каза еврокомисарят по вътрешните работи на ЕС Сесилия Малмстрьом. 
						За да се превърне в закон, предложението трябва да бъде одобрено от правителствата на всички страни, членки и от Европейския парламент. ЕК очаква преговорите по законопроекта да отнемат около две години. 
						Правилата, за които той настоява, биха се прилагали само за външни полети, но в бъдеще може да се разшири и да обхване и полетите между страните, членки на блока. 
						Макар и подкрепяно от някои страни от ЕС, включването на вътрешните полети се смята на този етап за преждевременно, заяви ЕК, посочвайки финансови причини. Според властите внедряването на предлаганата система само за външни полети би струвало на страните членки общо 220 млн. евро. 
						 "Предвид големия брой на пътниците по вътрешни полети, който е три пъти по-голям от броя на пътниците по международни полети, цената на инсталиране и опериране на системата би била много по-висока," отбеляза ЕК в изявление от сряда. 
						Ако предложената система бъде одобрена и внедрена, въздушните превозвачи, които понастоящем съхраняват до 64 различни вида АИП, ще бъдат задължени да предоставят на полицията 19 основни вида данни - включително информация за контакт, дати на пътуване и маршрут, билетна информация, номер на място и информация за багаж. 
						ЕК подчерта обаче, че прехвърлянето на данни ще става само пори поискване и че националните власти на страните, членки на ЕС, няма да имат пряк достъп до базите с данни на авиолиниите. 
						Информацията ще се прехвърля на специално звено в конкретната страна на пристигане или заминаване, където ще се съхранява до 30 дни след полета. След това името на пътника трябва да се изтрива, но анонимните данни могат да се съхраняват в отделна база данни до пет години. 
						Очаква се ЕК да срещне затруднения при прокарването на предложението през ЕП, който я бе накарал по-рано да предоговори подобни споразумения за обмен на информация със Съединените щати. 
						"Това предложение е нов удар върху основните права в Европа," каза в сряда депутатът от Партията на зелените в ЕП Ян Филип Албрехт, цитиран от АФП. 
						Според Биргит Зипел, специалист по вътрешните работи на социалдемократите в 736-местното събрание, депутатите от ЕС ще се опитат да ограничат размера на прехвърляни данни от АИП. 
						 "Необходимо е да установим начини за организирането на тези данни, така че те да не излязат от контрол и да не се злоупотребява с тях," каза тя за германската международна медия "Дойче Веле"

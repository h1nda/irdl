Присъдата срещу Готовина шокира Хърватия 
					18/04/2011
					Осъждането на двама бивши герои от войната предизвика публични протести в Хърватия.
					От Наташа Радич за Southeast European Times от Загреб – 18/04/11
 
					 
						
Хора се събират в Загреб, за да чуят присъдите. [Петър Кос/SETimes]
						Прочитането на присъдата от съдия Алфонс Ори в петък (15 април) в Хага, с която хърватският генерал в оставка Анте Готовина беше осъден на 24 години лишаване от свобода, бе последвано от виковете на стотици хора, събрали се на площад „Йелачич” в центъра на Загреб. Плачеха жени, както и възрастни мъже, украсили саката си с военни знаци. Атмосферата беше мрачна и не след дълго тъгата се превърна в гняв. 
						 „Знаете ли, Анте Готовина е герой за нас. Той е герой на всички герои. И сега се оказва, че е някакъв Хитлер, някой, който е отговорен за всички злини в света”, каза Звонко Тигар, ветеран от войната от Чаковец, който участва доброволно в полицейските части от началото на Отечествената война. 
						„Как можаха да му причинят това? Той освободи Хърватия. Той се сражава за своята страна. А сега изглежда, че ние сме били онези, които са нападали, а не тези, които са се защитавали”, каза за SETimes Марко Таркич, който също чакаше да чуе присъдата на централния площад. 
						 Сред събралите се хора имаше много известни личности, включително футболният треньор Мирослав (Чиро) Блажевич, който остана безмълвен след произнасянето на присъдата. 
						Сцената беше много емоционална: вятърът вееше хърватски знамена, хората пееха патриотични песни и носеха плакати с надписи „Не на ЕС” и "Бог да пази нашите генерали”. 
						„Ние сме адвокати и се надявахме, че съдиите ще разгледат правните материали и ще решат делото въз основа на представените тук доказателства. Явно сме грешали”, заяви Лука Мишетич, главен адвокат на защитата на Готовина, който обяви, че възнамерява да обжалва. 
						Хърватският президент Иво Йосипович заяви в обръщение към обществеността, че е бил шокиран, когато е научил, че Готовина е осъден на 24 години лишаване от свобода, а другият обвиняем, генерал Младен Маркач – на 18 години. 
						Третият обвиняем, генерал Иван Чермак, беше оправдан и освободен. Той пристигна в Загреб в петък вечерта и на летището в Загреб беше посрещнат от министър-председателя Ядранка Косор. Чермак заяви, че ще участва в обжалването, като ще направи всичко възможно да докаже, че другите двама също са невинни. 
						Ветераните от войната призоваваха хората да организират публични протести. Според тях е неприемливо съдебното решение да хвърля сянка върху Отечествената война, както и Готовина и Маркач да бъдат смятани за участници в престъпно деяние. 
						Правителството, всички държавни институции и политически партии посочват, че присъдите трябва да бъдат обжалвани.

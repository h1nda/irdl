Определяне място за жените по време на петъчната молитва
					20/08/2011
					Могат ли жени да присъстват на петъчната молитва? Този въпрос все по-често се повдига, тъй като все повече жени присъстват на службата.
					От Чигдем Бугдайджъ за Southeast European Times в Истанбул – 20/08/11
 
					 
						
Жени се молят в задната част на джамията, разделени от мъжете с дървен параван. [Чигдем Бугдайджъ/SETimes]
						"Защо жени да не могат да идват за петъчната молитва? Защо жените да не могат да се възползват от божията светлина?, пита Айфер Айнали, домакиня, след като присъства на петъчна молитва в сектора за жени в джамията Йени Валиде в Истанбул. 
						Според ислямския закон (фикх), петъчната молитва в джамията е религиозно задължение само за мъжете, докато жените не са длъжни да присъстват. Много хора обаче започват да си припомнят епохата на пророка Мохамед, когато жените са присъствали на петъчната молитва. 
						 "Ако се прочете внимателно Коранът, става ясно, че терминът "вярващи" включва всички нас, мъже и жени", казва Айнали и добавя, че тя не приема общоприетата идея, че петъчната молитва е привилегия само за мъжете. 
						Проповедникът от района Ускудар на Истанбул Омер Фарук Сентюрк твърди, че по-скоро е въпрос на традиция, отколкото предписание в Корана, че жените не трябва да влизат в джамията. 
						"Молитвата в петък е начин на религиозно обогатяване. Когато жените не присъстват, достъпът им до религиозното знание е напълно блокиран", каза той. Вместо това той предлага семействата да идват заедно на петъчната молитва, тъй като така могат да слушат заедно проповедта и да научат повече за исляма. 
						Равенството между половете в джамиите все повече се подкрепя и от Дирекцията по религиозни въпроси. "Ние не искаме да изключим жените от джамиите", каза за SETimes Юсуф Доган, началник на Службата за богослужение в джамиите. 
						Доган посочи, че петъчната молитва не само е религиозна служба, но е също и време, когато общността на вярващите мюсюлмани се събира, за да изпита единение с Бога и да научи стихове от Корана и хадити. 
						 "Проповедта по време на петъчната молитва учи вярващите как да живеят според моралните норми. Следователно смятаме, че е важно и жените да идват", каза той. 
						Макар че в повечето джамии има отредено място за жени, в петък, когато джамиите са претъпкани с богомолци, остава малко място за тях. Поради нарастването на броя на жените, които настояват за място в джамиите, Дирекцията по религиозни въпроси започна да осъществява проект за увеличаване на пространството за жени в джамиите тази година. 
						Дирекцията разпрати въпросник до джамиите, в който те да опишат условията, които са създали там за жените - като сектори, определени за жени и наличието на тоалетни и места за ритуално измиване. 
						Според предварителни резултати от въпросниците за 2 979 джамии в Истанбул, 92,3% от джамиите имат място за жени, докато 43,4% от тях не запазват място за жени по време на петъчната молитва и само 7,1% твърдят, че жени присъстват на петъчната молитва. 
						 И все пак, очаквайки, че жени като Фатма Ипекчъ, студентка, ще иска да присъства на петъчната молитва, Дирекцията се готви да подобри условията за жени в джамиите. 
						"Разбирам, че мъжете заемат местата за жени в петък, защото това е тяхно, а не наше религиозно задължение. Не е нужно да бъдем феминисти", каза Ипекчъ и добави, че въпреки всичко тя идва в джамията всеки петък и с удоволствие слуша проповедта.

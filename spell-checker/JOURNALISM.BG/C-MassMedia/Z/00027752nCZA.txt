Македония разширява компетенциите на полицията за подслушване
					16/09/2008
					Нови законови промени в Македония разшириха списъка на потенциалните престъпления, за които полицията може да подслушва заподозрените. Някои експерти разглеждат новите закони като заплаха за неприкосновеността на личния живот.
					От Зоран Николовски за Southeast European Times от Скопие – 16/09/08
 
					 
						
[Гети Имиджис]
						Нови изменения в законите за използване на СРС влязоха в сила в началото на месеца, след като парламентът прие по-рано това лято промени, смятани от мнозина за спорни. Измененията, които са свързани с наказателнопроцесуалното право, повишават броя на потенциалните престъпления, за които полицията може да прилага СРС – подслушване, полицейско наблюдение и записване. 
						Правителството гласува промените с надежда да ускори борбата на страната с организираната престъпност. Все пак някои експерти и НПО за човешки права осъдиха решението. Групите твърдят, че правителството е действало без публичен дебат или каквито и да било дискусии в парламентарните комисии. 
						Правителството, оглавявано от ВМРО-ДПМНЕ, използва своето мнозинство от две трети, за да прокара закона без дебати. 
						В измененията за изброени 22 потенциални престъпления, за които се разрешава използването на подслушвателни устройства. „Съдът може да разпореди следене на комуникациите, когато има основания за съмнение, че се подготвя, провежда или е извършен престъпен акт, наказуем с лишаване от свобода най-малко за четири години,” се казва в новия закон. 
						Изменението гласи още, че съдът може да разпореди полицейско наблюдение „за предоставяне на информация и доказателства, необходими за успешна наказателна процедура, които не могат да бъдат добити по друг начин или когато придобиването им е свързано със значителни трудности." 
						Полицията може да прилага СРС в случаи на незаконен трафик на наркотици, рекет, изнудване, пране на пари, контрабанда, митнически измами, злоупотреби със служебно положение и власт, незаконно присвояване, измама, приемане на подкупи, незаконно посредничество, незаконно влияние върху свидетели, престъпно сдружаване, сформиране на терористични организации и тероризъм. 
						Много експерти обаче казват, че обхватът на закононарушенията е твърде голям. Поради слабите познания на закона, недостатъчно развитата политическа култура и неспособността за степенуване на държавните интереси по важност увеличаването на полицейското наблюдение ще стане за сметка на човешките права и свободи, заяви пред всекидневника "Дневник" професорът по право Миодраг Лабович. 
						"Нещо повече, Лабович предупреди, че обществото никога няма да знае колко често полицията злоупотребява с новите си правомощия, вместо да ги прилага коректно.” 
						Много НПО – включително Хелзинкският комитет за човешки права и Асоциацията по наказателно право и криминология – също реагираха на новите изменения. 
						Фондация „Метаморфоза” изрази безпокойство, че новата форма на „превантивно подслушване” не разполага с ясно дефинирани механизми за предотвратяване на безразборна злоупотреба с новите правомощия. 
						Много блогери също реагираха на новината: „За мен най-тревожната част е възможността съдия-следовател и прокурор да се договарят устно за поставяне на комуникации под наблюдение за не повече от 24 часа. Предвид печалната история на защитата на правото за неприкосновеност на комуникациите подобни законови решения [заслужават и получават] жестоки критики," пише Misa Popovic в своя блог.

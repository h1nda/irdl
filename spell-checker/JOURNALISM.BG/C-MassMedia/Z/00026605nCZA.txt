Черна гора получи пътна карта от ЕС за безвизовите пътувания
		30/05/2008
		Черна гора получи списъка с изисквания, които трябва да изпълни, за да бъде премахнат визовият режим с ЕС. Страната се надява визите да бъдат премахнати до догодина.
		От Неделко Рудович за Southeast European Times от Подгорица -- 30/05/08
 
		 
			
"Ще подходим много отговорно към задачите. Не заради мониторинга на ЕС, а заради самите нас," заяви черногорският външен министър Милан Рочен. [Гети Имиджис]
			Директорът за Западните Балкани в Европейската комисия (ЕК) Пиер Мирел посети в сряда (28 май) Черна гора, където представи пред външния министър Милан Рочен пътната карта за премахването на визовия режим на страната с ЕС. Мирел каза, че се надява страната да предприеме бързи мерки за премахването на визовите изисквания със Съюза.
			"Напредъкът на Черна гора ще зависи ... от това колко бързо правителството ще изпълни изискванията. Смятаме, че те са реалистични и могат да бъдат постигнати в реалистични срокове," каза официалният представител на EК.
			Пътната карта определя изискванията, които Черна гора трябва да изпълни, за да позволи на своите граждани да пътуват без визи в шенгенските държави – 22-те държави, членки на ЕС, плюс Норвегия и Исландия. Черногорските власти заявиха, че очакват да бъдат включени в Шенгенската зона през 2009 г.
			Основните изисквания са подобряване на сигурността на паспортите и останалите документи за самоличност, разширяване на сътрудничеството със съседните държави в сферата на сигурността и съдебните въпроси, увеличаване на сигурността на граничните пунктове и засилване на борбата срещу корупцията, организираната престъпност и нелегалната миграция.
			Черна гора започна да издава биометрични паспорти по-рано този месец и с помощта на американското правителство въвежда система за граничен контрол.
			Основното предизвикателство, пред което е изправена страната, е борбата с корупцията и организираната престъпност. Това се посочва като слабост във всички доклади за напредъка на ЕК. Черна гора, която има репутацията на страна, която рядко наказва обвинените в корупция, е подложена на натиск да предприеме други действия освен изказвания и да постигне своите цели.
			"Колко бързо ще вървим напред, зависи само от нас самите. Всички агенции ще трябва да работят много усилено, каза Рочен, след като получи пътната карта. Той заяви, че сега правителството ще бъде наблюдавано от EК и от черногорската общественост. “Ще подходим много отговорно към задачите. Не заради мониторинга на ЕС, а заради самите нас." 
			Според министъра изпълняването на изискванията от пътната карта ще подобри отношенията на страната с нейните съседки, в резултат на което ще бъде засилено регионалното сътрудничество.
			Представителите на малката средиземноморска държава се надяват също тя да стане кандидатка за членство в ЕС догодина. Черна гора подписа Споразумение за стабилизация и асоцииране с ЕС през октомври 2007 г. и по време на посещението на Мирел правителството съобщи, че тази есен ще внесе своето заявление за членство.

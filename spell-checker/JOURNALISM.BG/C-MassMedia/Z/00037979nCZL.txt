Ердоган посети Северен Ирак
					30/03/2011
					 
						БАГДАД, Ирак -- Турският министър-председател Реджеп Тайип Ердоган пристигна късно вечерта във вторник (29 март) на знакова визита в северната, кюрдска част на Ирак. В регионалната столица Aрбил той присъства на церемонията по тържественото откриване на ново летище, построено от турска компания. В речта си по време на събитието Ердоган каза, че Турция е „положила основите на братството между народите, базирайки се на икономическото развитие”, и подчерта, че страната е сложила край на старата си политика, „която отричаше самата човешка природа на хората”. Ердоган се срещна с президента на кюрдския регион Масуд Барзани, който определи посещението като „историческо събитие” и добави, че „Турция сега има водеща позиция в региона, което се дължи на вашата мъдра политика. Надяваме се, че това развитие ще продължи след предстоящите [общи] избори в Турция [през юни].” Преди пристигането си в Северен Ирак Ердоган и други турски представители се срещнаха с великия аятолах Али ал Систани, иракския шиитски духовен водач. (Заман - 30/03/11; Прес ТВ, Хюриет - 29/03/11)

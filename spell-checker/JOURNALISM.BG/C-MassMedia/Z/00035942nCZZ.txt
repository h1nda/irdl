Дипломатически дневник: Турция и БиХ ще засилят връзките помежду си
					07/09/2010
					Абдула Гюл направи историческо посещение в Босна и Херцеговина. Още в дипломатическите новини: Хърватия и Сърбия установяват видеовръзки в помощ на съвместната работа на полицейските си служби.
					 
						
Председателят на тристранното председателство на Босна и Херцеговина Харис Силайджич (вдясно) посреща турския президент Абдула Гюл в Сараево. [Гети Имиджис]
						
						Турският президент Абдула Гюл бе на двудневно посещение в Босна и Херцеговина, започнало в четвъртък (2 септември). Той бе придружаван от делегация от министри, депутати и бизнесмени. Гюл, първият турски държавен глава, посетил БиХ за последните четири години, се срещна с членове на тристранното председателство на страната, премиера Никола Шпирич, депутати от парламента и върховния представител Валентин Инцко. 
						*** 
						
						Сръбският вътрешен министър Ивица Дачич и хърватският му колега Томислав Карамарко разговаряха в понеделник (6 септември) чрез защитена видеовръзка, имаща за цел да засили полицейското сътрудничество между двете страни. Дачич каза, че установяването на връзката е първата фаза от проект за регионален център за обмен на оперативна информация. Ще бъдат създадени общо три видеовръзки: една между министрите на вътрешните работи, една, свързваща директорите на полицията, и една между криминалните полиции в двете страни. Дачич и Карамарко похвалиха нивото на сътрудничеството между полицейските служби в борбата им срещу организираната престъпност. 
						*** 
						Делегация на американския Конгрес, водена от конгресмена Бил Делахънт (демократ от Масачузетс), посети на 1 септември Черна гора за среща с президента Филип Вуянович, премиера Мило Джуканович, външния министър Милан Рочен и председателя на парламента Ранко Кривокапич. Делахънт, който оглавява подкомисията за Европа към Комисията по външни отношения на Конгреса, каза, че Черна гора е осъществила важни подобрения по пътя към членството си в ЕС и НАТО.
						*** 
						Представители на Република Сръбска (РС) и Сърбия се съгласиха в неделя (5 септември), че Баня Лука и Белград имат еднакви виждания по най-важните политически въпроси в региона. "От жизнено важен интерес за Сърбия е тя да си сътрудничи с РС," каза гостуващият сръбски министър на вътрешните работи Ивица Дачич, призовавайки за засилване на икономическите връзки.
						*** 
						Хондурас е признал Косово за независима държава, ставайки 70-ата страна, сторила това. Властите в Прищина обявиха признаването в петък (3 септември). В понеделник премиерът Хашим Тачи каза, че е получил потвърждение от властите в Доха, че Катар ще признае независимостта на Косово. 
						
						(Различни източници -- 01/09/10-07/09/10)

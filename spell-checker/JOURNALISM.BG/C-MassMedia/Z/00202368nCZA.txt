Сръбското правителство омаловажава червения сигнал от МВФ
					18/02/2012
					Обезпокоен, че правителството ще натрупа дълг над договорените нива преди изборите, МВФ реши да отложи отпускането на заем. 
					От Георги Митев Шантек за Southeast European Times в Белград - 18/02/12
 
					 
						
Митническите приходи са един от компонентите за растежа на БВП. [Ройтерс]
						Официални представители на МВФ бяха на второ посещение в Белград миналата седмица, но резултатите не бяха онова, на което се бе надявало правителството. Мисията, ръководена от Зузана Мургасова, си замина, без да даде на Сърбия зелена светлина да получи заем, ако Белград има нужда от него. Технически Фондът отложи ревизирането на сегашното предпазно стендбай споразумение, сключено през септември миналата година. 
						Засега най-благоприятният сценарий е ревизиране на споразумението по някое време през лятото. 
						Фондът критикува правителството на няколко фронта, но заключението е, че Белград няма да има право да използва специаалните права за теглене, както те се наричат, за суми около 1,1 милиарда евро. 
						Държавният дълг вече надминава задължителната граница от 45% от БВП, а освен това правителството гарантира заеми, взети от държавни предприятия - включително от авиокомпанията "Ят", фармацевтичния завод "Галеника" и газовата компания "Сърбиягаз" - на стойност, надминаваща предварително договорената. 
						Мургасова устонови още по-лошо положение този месец, тъй като се оказа, че бюджетът е раздут заедно с всички други разпределени според този бюджет суми. Бюджетът бе формиран на основата на прогнозата, че икономиката тази година ще отбележи ръст от 1,5%. Но последните анализи на МВФ показват, че ръст от 0,5% на БВП е оптимистична прогноза. Ако не бъде регистриран ръст това ще означава, че няма да има увеличаване на приходите от данъци и митнически такси, така че пропастта между наличността на парите в хазната и действителните разходи се разширява. 
						 Белград омаловажава това разочарование. Премиерът Мирко Цветкович подчерта фактите: споразумението не е прекратено и правителството продължава да се придържа към договорените параметри. Преговорите трябва да продължат с правителството, което ще бъде сформирано след парламентарните избори, които трябва да се проведат до 6 май.. 
						Сръбските работодатели твърдят, че поради изборите и новото правителство никой в страната не е способен да взема сериозни решения през следващите шест месеца, оставяйки МВФ да играе ролята на коректив. 
						 "Ние от Съюза на работодателите на Сърбия (СРС), смятаме, че МВФ е най-големият ни съюзник. Неговите аргументи са свързани с нашите и сочат прекомерни разходи от страна на държавата. Без това споразумение и предишните, влиянието на подобни политики върху сръбската икономика ще бъде катастрофално", каза за SETimes председателят на СРС Небойша Атаначкович.
					
						"Ако правителството наистина желаеше да премине одита [то щеше да може] внимателно да изготви гаранциите и да ги превърне в закон. Но следващата ревизия ще бъде през април, точно преди изборите. Както изглежда, правителството, а именно политическите партии, които са на власт, ще харчат в предизборния период колкото им е необходимо", каза за SETimes инвестиционният консултант Милан Ковачевич. 
						Стоян Стаменкович, икономист и редактор на "Макроиномически прогнози и тенденции" в Института по икономика в Белград прогнозира, че "новото правителство ще трябва да увеличи ДДС до 20% [в сравнение със сегашните 18%], както и да намали държавните разходи и броя на държавните служители с една трета." 
						Данъчните реформи постоянно се избягват, но мнозина са съгласни, че трябва да се положат общи усилия, за да се подобрят условията за бизнес и да бъдат привлечени чуждестранни инвеститори. Сърбия понастоящем е на 92-ро място сред 183-те страни в класацията на Световната банка "Условия за правене на бизнес 2012" и е на едно от последните места в регионалните класации.

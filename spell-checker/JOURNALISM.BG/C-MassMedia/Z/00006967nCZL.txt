Министрите на външните работи на Гърция и Турция обсъдиха възможностите за сътрудничество
16/05/2003
 
БРЮКСЕЛ, Белгия -- Гръцкият външен министър Георгиос Папандреу се срещна с турския си колега Абдуллах Гюл в Брюксел в четвъртък (15 май) и обсъди с него по какъв начин двете страни могат да си сътрудничат за разрешаване на конфликта в Близкия Изток. Те също така разгледаха кипърския проблем и перспективите за присъединяване на Турция към ЕС.
Усилията на двата съюзника в НАТО да преодолеят дългогодишните си различия бяха спънати обаче от инцидента, който стана тази седмица над северната част на Егейско море. Според съобщения на АП гръцки и турски военни самолети са предприели заплашителни въздушни маневри един срещу друг. Инцидентът е станал по време на учение на гръцките военновъздушни сили. Нито един от самолетите не е открил огън. Турските военни твърдят, че гръцките военни самолети са заплашвали турските самолети по време на маневри в международното въздушно пространство. Гърция предупреди, че голямото влияние на турските военни може да се отрази негативно на шансовете на Турция да влезе в ЕС. (АП - 16/05/03; Анадолска агенция, ТРТ 2, АНА - 15/05/03)

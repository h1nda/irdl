Над 1 милиард евро финансиране от донори е нужно за обединението на Кипър, се казва в доклад
					02/02/2009
					 
						НИКОЗИЯ, Кипър -- Над един милиард евро ще бъдат необходими от донори, за да се финансира обединяването на Кипър, се казва в доклад, посветен на възстановяването, цитиран от местните медии в събота (31 януари). Докладът, представен в петък в Никозия, разглежда колко ще струва практическото осъществяване на евентуално решение и как може да се финансира то чрез местни и международни ресурси. Специалният представител на ООН Тайе-Брук Зерихун каза, че обединението определено е осъществимо от финансова гледна точка. Той добави, че лидерите на двете общности, кипърският президент Деметрис Христофиас и кипърският турски лидер Мехмет Али Талят, са постигнали „важно споразумение” за управлението и подялбата на властта в бъдещата федерална държава, което им е позволило да преминат към трудните проблеми със собствеността. (Си Ен Ей, Фамагуста Газет, Филелефтерос - 31/01/09)

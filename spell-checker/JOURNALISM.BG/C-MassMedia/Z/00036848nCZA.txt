В Гърция бяха задържани шестима заподозрени терористи 
					06/12/2010
					Полицията съобщи, че поредицата от арести през уикенда са помогнали за осуетяването на планирано терористично нападение.
					(АП, Дойче Веле, Катимерини, Атина News, АНА – 06/12/10; АФП, ДПА, Ройтерс, Ю Кей Прес Асосиейшън, Ню Йорк Таймс, Блумбърг, Радио Холандия, Телеграф, АНА, Грийк Рипортър – 05/12/10)
 
					 
						
Гръцката полиция арестува петима мъже и една жена заради предполагаеми връзки с терористи след поредица от внезапни акции. [Ройтерс]
						Гръцките власти съобщиха в неделя (5 декември), че срещу шестте лица, които бяха арестувани при полицейската операция един ден по-рано, са повдигнати официални обвинения в участие в терористична организация и притежание на оръжие и взривни вещества. 
						Заподозрените, на възраст между 21 и 31 г., са били задържани по време на координирани внезапни акции в Атина, пристанище Пирея, западния град Агринио и южния средиземноморски остров Крит, заяви пред репортери началникът на гръцката полицията Лефтерис Ойконому. 
						Властите също така посочиха, че съботните арести са помогнали за предотвратяването на ново терористично нападение, но не пожелаха да предоставят подробности за времето и вероятната цел на планираното нападение. 
						 „Имаше сериозни признаци, че се планира нов терористичен атентат, затова побързахме да арестуваме тези лица”, е заявил говорителят на полицията Танасис Кокалакис, цитиран от агенция ЮПИ. 
						 Смята се, че двама от заподозрените – Александрос Митрусиас, на 21 г., и Георгиос Караянидис, на 30 г. – са членове на група, самоназоваваща се „Конспирация на огнените ядра”. Организацията пое отговорност за поредицата от колети бомби, изпратени миналия месец до посолства в Атина и няколко европейски лидери. 
						Установена бе самоличността на другите четирима – Христос Политис, на 31 г., Константин Сакас, Стилиани Антониу и Димитриос Михаил, всички на 26- годишна възраст. 
						Сакас и Митрусиас бяха първите задържани при обиск на тайна квартира в атинския квартал „Неа Смирни”. 
						Антониу, единствената жена сред шестимата, и Политис бяха арестувани в други два квартала на гръцката столица, а Караянидис беше задържан след внезапна проверка на тайна квартира в Пирея. Михаил беше задържан в Сития, Крит. 
						Според съобщения в медиите, позоваващи се на информация от полицейски източник, апартамент близо до град Агринио е служел като друго убежище. Държавната телевизия НЕТ предаде, че той явно е бил използван като пункт за прехвърляне на контрабандно внесено от Албания оръжие. 
						Полицията съобщи, че сред задържаните при операцията в неделя експлозиви и оръжия е имало 50 кг промишлен експлозив ANFO (амониев нитрат/нафта), 200 грама тротил, осем пистолета, четири автомата „Калашников”, три картечни пистолета, четири ръчни гранати и голямо количество боеприпаси от различен калибър. Конфискувани са също „много лаптопи и настолни компютри”, три комплекта регистрационни табели за автомобили, бронирана жилетка, перуки, маскировъчни качулки и клетъчни телефони. Според официални представители Караянидис е притежавал фалшива лична карта. 
						Според сведенията полицията първоначално се е усъмнила, че оръжието е принадлежало на крайнолявата екстремистка група „Сектата на революционерите”, за която се смята, че е отговорна за убийствата на полицай от отдела за борба с тероризма и на разследващия журналист Сократис Гиолиас. Групата се появи след бунтовете, последвали смъртта на юношата Алексис Григоропулос, който беше убит от полицията през декември 2008 г. „Сектата на революционерите” застреля Гиолиас пред очите на бременната му съпруга в Атина през юли. 
						„Конспирация на огнените ядра” първоначално участваше в палежи, преди да премине към бомбени атентати през 2009 г. 
						Първите балистични тестове обаче не успяха да свържат иззетите оръжия с предишни терористични нападения. 
						„Проведените до момента тестове на откритите около Атина оръжия не показват връзки с терористична дейност”, се посочва в изявление на полицията. „Разследването продължава, за да бъдат установени евентуални връзки с други наказуеми деяния.” 
						Внезапните акции през уикенда бяха проведени преди планираните за понеделник няколко митинга по повод на втората годишнина от убийството на Григоропулос. Според АП полицията е затворила пътища и е разположила няколко хиляди служители около Атина.

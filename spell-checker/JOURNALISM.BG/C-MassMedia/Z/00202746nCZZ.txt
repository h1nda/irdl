Истанбул се надява да изгради трето летище
					25/04/2012
					Тази година ще бъде обявен търг за трето летище в Истанбул. Други бизнес новини: правителството на БиХ прие бюджета за 2012 г., а Румъния планира да реорганизира данъчната си система.
					 
						
През 2010 г. международно летище "Ататюрк" е обслужило 20,3 милиона пътници по международни линии и 11,8 милиона по вътрешни полети. [Reuters]
						
						Турският министър на транспорта Бинали Йълдъръм обяви в събота (21 април), че тази година правителството ще проведе търг за изграждането на трето летище в Истанбул, за да облекчи трафика на съществуващите в момента две летища. През 2010 г. международно летище "Ататюрк" е обслужило 20,3 милиона пътници по международни линии и 11,8 милиона по вътрешни полети. 
						*** 
						Световната банка е готова да отпусне на Македония заем в размер на 100 милиона щатски долара (75,7 миилиона евро) с цел ускоряване на икономическите реформи и подобряване на здравеопазването, образованието и социалните грижи в страната, обяви Министерството на финансите на страната в неделя (22 април). Съобщението дойде след среща на финансовия министър Зоран Ставреки и представители на Световната банка/МВФ във Вашингтон. 
						*** 
						На 18 април централното правителство на Босна и Херцеговина прие дълго отлагания държавен бюджет за 2012 година. Фискалната рамка предвижда намаляване на заплатите в държавния сектор и разходите, тъй като страната се опитва да си гарантира преговори за нов заем с представители на МВФ следващия месец. 
						*** 
						На 18 април Сръбската търговска камара официално отвори свой офис в Загреб с цел да засили бизнес присъствието на страната в Хърватия и да подобри двустранните икономически връзки. Хърватската търговска камара има офис в Белград от десет години, а в момента в Сърбия осъществяват дейност около 200 хърватски компании, докато присъствието на сръбските бизнес и инвестиции в Хърватия е минимално. 
						*** 
						
						България е сред страните членки на ЕС с най-ниски нива на държавен дълг, показват данни на Евростат, оповестени в понеделник (23 април). Миналата година дългът на страната е възлизал на 16,3% от БВП, което е второто най-ниско ниво в блока след това на Естония (6%). Румъния остава назад с 33,3% от БВП. Бюджетният дефицит на България през 2011 г. е намалял до 2,1% от БВП, като за сравнение средно за ЕС той е 4,5%. Гърция е сред страните с най-висок бюджетен дефицит, 9,1%, като този процент е по-висок единствено в Ирландия. 
						*** 
						Европейската инвестиционна банка (ЕИБ) е започнала да включва в договорите си с гръцки компании клаузи, които им позволяват да изплащат заеми, взети в евро, и в други валути, съобщиха медии в понеделник (23 април). От ЕИБ отрекоха предположенията на някои анализатори, че стъпката е предпазна мярка, дължаща се на притесненията, че Атина може да излезе от еврозоната.
						*** 
						
						Румънският министър на финансите Богдан Драгой миналата седмица пое ангажимент страната да реорганизира данъчната си система, така че да насърчи подаването на документи онлайн, обмена на информация между държавните инстутиции и да намали бюрокрацията. Направено наскоро проучване на Световната банка разкри, че данъчната система на Румъния е втората по сложност в света, като от местните фирми се очаква да извършват до 113 отделни данъчни плащания годишно.
						*** 
						
						Македонският президент Гьорге Иванов и албанският му колега Бамир Топи в петък (20 април) откриха в Скопие втория регионален форум "Вътрешно производство и чуждестранни инвестиции". Събитието, организирано от Икономическата камара на Северозападна Македония, се проведе под надслова "Купувайте родни продукти".
						*** 
						Компаниите в Сърбия плащат 730 милиона евро годишно под формата на скрити данъци, като такси за ползване на земя, за водоснабдяване и замърсяване, разкри в четвъртък (19 април) проучване, извършено от организацията USAID и сръбския Съюз за местно икономическо развитие. Сумата представлява 2% от икономическия продукт, който бизнесът би могъл да вложи в инвестиции, посочиха експерти. 
						*** 
						Преките чуждестранни инвестиции (ПЧУ) в Черна гора са отбелязали рязък спад през първите два месеца на тази година, разкриха в петък (20 април) данни на Централната банка. За посочения период тези инвестиции са възлезли на 33,3 милиона евро, което е с 57,4% по-малко, отколкото през същия период на миналата година. 
						
						(Различни източници -- 18/04/12-25/04/12)
					
					
				
			
					 
					
 
 

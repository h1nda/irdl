САЩ отново отрекоха, че НАТО планира да превърне Косово в сателитна държава
					24/08/2007
					 
						ВАШИНГТОН, САЩ -- Говорителят на Държавния департамент Гонсало Галегос отхвърли в четвъртък (23 август) спекулациите, че планът на ООН за окончателния статут на Косово ще превърне провинцията в държава сателит. "Да се нарече планът на Ахтисаари за Косово план за създаване на "натовска държава", е твърде голямо преувеличение", е заявил Галегос по повод на неотдавнашните изявления на сръбския министър за Косово и Метохия Слободан Самарджич. Миналата седмица той каза, че НАТО възнамерява да направи от Косово "военна държава", която би обслужвала "неговите геополитически и военно-стратегически цели в региона". По-рано сръбският вътрешен министър Драган Йочич обвини НАТО, че планира да превърне Косово в "своя държава на конци".
						Александър Боцан-Харченко, руският пратеник в международната "тройка", наблюдаваща новите преговори за статута, каза в четвъртък, че постигането на договореност между Белград и Прищина изглежда "невероятно трудно". Харченко добави, че Москва се противопоставя на определянето на произволни срокове за решаване на въпроса за статута. Въпреки, че "тройката" трябва да внесе доклада си до 10 декември, Русия заявява, че не е задължително това да бележи и края на преговорите. (Блумбърг, АФП, РТК, Телеграфи, РСЕ- 23/08/07)

В Румъния - предпазлива радост
					27/09/2006
					Пътят на Румъния към членство в ЕС започна през 1999 г. Във вторник Европейската комисия увери страната и съседна България, че те ще се присъединят към ЕС на 1 януари 2007 г., както е по график, но с най-строгите условия, налагани някога на нови страни членки.
					От Джелу Трандафир за Southeast European Times от Букурещ – 27/09/06
 
					 
						
Румънският президент Траян Бъсеску (вдясно) и премиерът Калин Попеску Търичану говорят пред медиите в двореца "Котрочени" в Букурещ малко след като Европейската комисия потвърди 1 януари като дата за приемане на България и Румъния в ЕС. [Гети Имиджис]
						"Размерът има значение," каза евродепутатът от либералите Греъм Уотсън пред Европейския парламент (ЕП) по време на дебатите за бъдещето на блока. "ЕС се нуждае от колкото се може повече страни, които споделят нашите ценности, за да ни помогнат да решим сериозните предизвикателства на нашето време." 
						Както и повечето лидери на групи в Европейския парламент, Уотсън приветства решението на Европейската комисия (EК) да препоръча 1 януари 2007 г. за дата на приемане на Румъния и България. 
						Според председателя на ЕК Жозе Мануел Барозу приемането на двете балкански страни е "историческо постижение, което прави нашия Съюз по-сигурен и по-силен". Макар че призова за пауза в процеса на разширяване, докато блокът не реши въпроса с европейската конституция, той даде и уверения на другите стремящи се към членство страни, че не са забравени. 
						"Ние ще спазим ангажиментите си към страните, пред които сме открили перспективата за членство," каза Барозу. 
						В същото време румънците се радваха предпазливо. Президентът Траян Бъсеску предупреди страната да не се отдава на сладки мечти. "Всяка илюзия, че след приемането ни в ЕС богатството ни е гарантирано, не може да бъде нищо друго освен сериозна грешка. Трябва да свикнем да живеем в среда, която непрекъснато ще изисква от нас," каза той. 
						След дълъг и болезнен процес на реформи Румъния постигна своята цел. Въпреки това, каза Бъсеску, има "области с посредствено представяне". 
						Недостатъците бяха посочени в новия мониторингов доклад, който ЕК представи пред Европейския парламент. Особено тревожна област е земеделието. Все още има "реален риск разплащателните агенции да не функционират пълноценно към датата на приемането", предупреждава докладът. В резултат на това Румъния рискува да изгуби до 25 % от средствата, предоставяни от ЕС за финансиране на селското стопанство. 
						ЕК бе изправена пред трудна задача. Като даде зелена улица, тя трябваше също да успокои някои не много ентусиазирани членки на ЕС - главно Франция и Германия, които все още не са ратифицирали присъединителния договор с България и Румъния. 
						Като похвали "устойчивия напредък, постигнат от двете страни," Барозу увери също европейските законодатели, че ЕК ще създаде механизъм за сътрудничество и проверка на напредъка след присъединяването. 
						Двете страни ще трябва да докладват пред ЕК на всеки шест месеца. Те ще трябва да изпълнят изискванията за съдебна реформа, мерки срещу корупцията и борба с организираната престъпност. 
						Ако някоя от страните не постигне тези изисквания, ЕК може да приложи конкретна предпазна клауза, която ще блокира сътрудничеството в областта на правосъдието и ще освободи сегашните страни, членки на ЕС, от задължението да признават съдебните решения, издадени в дадената страна. 
						Някои официални представители на ЕС, като Джонатан Шийли, ръководител на делегацията на ЕК в Букурещ, смятат, че тази предпазна клауза може да се окаже "оръжие с тъпо острие", което ще засегне предимно обикновените граждани. В Брюксел обаче тя се смята за средство за оказване на натиск върху Букурещ и София да продължат необходимите реформи.

Коледното "бузми"
					29/12/2008
					В поредния материал за празничните традиции на Балканите, разглеждаме обичаите, спазвани от католиците в Косово.
					От Беса Бекири за Southeast European Times в Прищина – 29/12/08
 
					 
						
Католическа църква в Прищина. [Лаура Хасани]
						Св. Николай Чудотворец, покровител на моряците, открива коледния празничен сезон за католическата общност в Косово. Празненствата в негова чест започват на 4 декември, когато семействата започват да пекат агне на шиш над огън, запален с дърва. 
						Членовете на семейството поддържат огъня, на който се пече агнето. Децата наблюдават огъня и пробват късчета от месото. През деня семействата си ходят на гости. Традиционното питие е ракия от грозде или сливи, както и сирене, чушки и друга домашно приготвена храна. 
						До вечерта агнето е готово. Членовете на семейството тогава близват шиша, на който се е пекло агнето. 
						Преди вечеря бащата запалва свещ и приканва всички да се помолят за здравето и благоденствието на семейството. Според традицията предната врата на къщата трябва да бъде отворена през това време. 
						Но най-известната коледна традиция за албанските католици в Косово е бузми. 
						
						Бузми е клонче от дърво, на което някой издълбава кръст от двете страни. То трябва да се отчупи от дървото рано на Бъдни вечер. 
						В 6 ч. вечерта започва церемонията бузми, като всички освен родителите напускат къщата. Двама членове на семейството стискат бузми и питат бащата дали гостите са добре дошли. Бащата отговаря: "Заповядайте с божията воля" и пита: "С какво идвате?" 
						Членовете на семейството отвън отговарят: "С всичко, което Бог може да даде". Всеки от тях имитира различно домашно животно. 
						Бащата отваря вратата и поздравява цялото семейство. Бащата и майката започват да "хранят" бузми, предлагайки му ракия, сирене и други храни и напитки и казват: "Аз ти давам вино; ти ми даваш вино; аз ти давам ракия; ти ми даваш ракия..." След края на тази част от ритуала, семейството сяда да вечеря. 
						Церемонията приключва с коледна литургия в полунощ. 
						Рано на следващата сутрин главата на семейството подготва лама, венец, направен от слама с кръст в средата. Семействата си разменят визити, за да си пожелаят "Честито Рождество".

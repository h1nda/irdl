Гърция се заема с модернизация на образованието 
					18/11/2004
					Властите в Гърция търсят начини да модернизират образователната система на страната, която в момента е на последно място в ЕС по образователни показатели.
					От Георгиос Анагностопулос за Southeast European Times от Атина – 18/11/04
 
					 
						
Увеличаване на задължителното образование от 9 на 12 години е основно изискване на образователната реформа в Гърция. [Архив]
						Гръцкото правителство призова за диалог относно начините за подобряване на образователната система, която в момента е на последно място по образователни показатели в Еврозоната. 
						Тазгодишният доклад на ЕС посочи, че Гърция, в сравнение с останалите страни от Съюза, е изостанала в осъществяването на целите на Лисабонската стратегия -- програма за превръщане на Европа в икономика на знанието до 2010 г. 
						Според официални лица Гърция все още не е създала система, която да подготвя младите хора за предизвикателствата и нуждите на ерата на глобализацията. Освен това съществуващата система не предоставя солидно общо образование. 
						За да се справи с тези проблеми, министерството на образованието проучи образователни системи и реформи в други страни и избра финландската система -- която бе много успешно реализирана -- като работещ модел. Според официални представители финландската система предоставя както общи основни познания, така и конкретни професионални умения, необходими на човек, за да е конкурентноспособен на пазара. 
						Според експерти преустройството на гръцкото образование ще изисква няколко интервенции. Трябва да се модернизират учебните програми с нови учебници и концепции. Трябва да се въведат най-новите технологии. Трябва да се въведе чуждоезиково обучение. И накрая, образователната система се нуждае от надежден метод за проверка на резултатите и за получаване на обратна информация. Всяко ниво -- било то детска градина, начално или средно училище -- трябва непрекъснато да се оценява. 
						Един от най-трудните въпроси е задължителното образование, което трябва да се удължи от 9 на 12 години, за да отговаря на международните критерии. Това не е проблем за градските райони. В селските райони на Гърция обаче много деца ходят на училище само шест години, за да помагат на семействата си. 
						Гърция трябва да въведе ефективна система за управление и контрол на образованието, казаха от министерството. В същото време правителството планира да въведе промените постепенно, за да бъде преходният процес по-плавен.

Центрове за обслужване на мигранти насърчават законната емиграция
					23/03/2012
					Финансиран от ЕС проект помага на емигранти от Западните Балкани с информация за законно емигриране в ЕС, като същевременно работи за привличане на диаспората обратно у дома.
					От Анес Алич за Southeast European Times от Сараево -- 23/03/12
 
					 
						
Центърът за обслужване на мигранти в Баня Лука е един от петте подобни в БиХ и е обслужил над 700 души. [С любезното съдействие на Международната организация по миграция]
						Международната организация по миграция (МОМ) реализира финансирания от ЕС проект "Миграция за развитие на Западните Балкани" (MIDWEB) за обръщане на пагубната за района тенденция на изтичане на мозъци. Залозите са големи, препятствията също. 
						Проектът предоставя информация на онези, които искат да емигрират законно в страни от ЕС, да получат образование и работа и след това да се завърнат. Той повишава също осведомеността относно рисковете и разходите за незаконна имиграция. 
						Основен инструмент на проекта е мрежата от центрове за обслужване на мигранти (ЦОМ) за 2,1 млн. евро в Албания, Босна и Херцеговина (БиХ), Хърватия, Косово, Македония, Черна гора и Сърбия, които предоставят специфично образование, работа и други възможности. 
						"[ЦОМ] помагат за ориентиране в бюрокрацията [на ЕС], оказват помощ със заявления за визи, предоставят заверка и превод на документи и дори насочват кандидатите към съответните власти," се казва в уебсайта на ЦОМ. 
						Емиграционната тенденция е особено силна в БиХ. Според социологическите проучвания 90 % от младежите в БиХ, живеещи в селските райони, и 60 % от живеещите в градските райони биха напуснали страната, ако им се отвори възможност. 
						Над 55 000 младежи са напуснали страната между 1996 и 2011 г. 
						"MIDWEB помага на потенциалните емигранти с решения, които променят целия им бъдещ живот, и като облекчава миграционния процес," каза за SETimes координаторът на проекта Ирма Садикович. 
						Значението на програмата MIDWEB е огромно, според представителя на Федералния институт по заетост в БиХ, Харис Чулевич. 
						"[Тя] ще блокира незаконната емиграция, като има и допълнителна положителна страна, че привлича босненски експерти да се завръщат у дома от Западна Европа," каза Чулевич за SETimes. 
						Саша Йелача, безработен инженер механик на 25 години, е типичен представител на онези, които търсят помощ от ЦОМ. Йелача е търсил безуспешно помощ от повечето международни организации и западни посолства в БиХ. 
						"За мен няма абсолютно никакво бъдеще тук," каза Йелача за SETimes, добавяйки, че е задължително да отиде със семейството си някъде, където има по-големи възможности. 
						Докато мнозина биха се замислили за незаконна емиграция, Йелача каза, че е научил за ЦОМ в Баня Лука, откъдето получава необходимата информация. 
						Други клиенти на ЦОМ, като безработния 50-годишен оператор на строителни машини от Баня Лука, Зоран Живанич, не искат да емигрират за постоянно, а търсят временна заетост. 
						"Знам, че опитът ми би бил полезен в по-организирани страни, и бих направил това заради децата си," каза Живанич за SETimes. 
						Прекалено рано е да се оценява успехът на проекта, но Йелача и Живанич казват, че за тях помощта на ЦОМ е била полезна. 
						Тъй като досега трима босненци са се завърнали, властите са обнадеждени. 
						"Надяваме се, че институциите в БиХ ще продължат да привличат експерти от диаспората обратно у дома, за да споделят своя опит и помагат за образоването на босненците, които желаят да работят в чужбина," каза Садикович. 
						Други страни от региона, като Албания и Косово, са особено негативно засегнати от миграцията. Албанците са начело в списъка на имигрантите, кандидатстващи за политическо убежище в ЕС. Белгийските власти обявиха, че около 80 % от търсещите убежище идват от Албания. 
						Властите в ЕС подозират, че зад увеличените потоци стои добре организирана мрежа от трафиканти на хора, които предлагат фалшиви документи и обещават безгранични възможности срещу съответното заплащане. 
						В Косово след януари 2011 г. са отворени шест нови ЦОМ, а помощ е оказана на 1 159 души, каза за SETimes сътрудникът на проекта на MIDWEB в Косово, Шчипе Паляска. 
						Броят на заинтересованите страни расте с всеки изминал месец, добави Паляска. 
						"Обикновено хората, които посещават центровете, са млади, повечето студенти, които се интересуват или от получаване на висше образование в чужбина, или от намиране на работа там. Профилът, в който попадат повечето потенциални косовски емигранти, е на женен(а), на 30 г., със средно образование, търсещ(а) работа или образование в чужбина," каза Паляска. 
						Двадесет косовски албанци от диаспората са се завърнали у дома по програмата MIDWEB, за да споделят опита си с местни фирми. 
						Докато албанската миграция към ЕС държи Брюксел в напрежение, Садикович каза, че Тирана е пример за успех, що се отнася до осведомеността за миграцията и правната помощ. 
						"Албания работи сериозно за създаване на подходящата атмосфера за завръщане на своята диаспора и намаляване на незаконната миграция. Там са отворени 22 ЦОМ и е планирано откриването на допълнителни центрове. Надявам се БиХ да последва този пример," заключи Садикович. 
					
				
			
					 
					
 
 

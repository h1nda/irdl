Пожари вземат жертви на Балканите 
					23/06/2008
					 
						НИКОЗИЯ, Кипър - Служител на кипърската полиция загина в неделя (22 юни), докато се е опитвал да спаси обитателите на сграда от приближаващия се горски пожар. Пожарът е започнал в планинския район Тродос и бързо е достигнал до село Сина Орос. 25-годишният полицай не е бил на работа по това време. Най-малко четирима души са получили наранявания, докато са се опитвали да потушат пламъците. Миналата седмица при пожари бяха ранени 12 полицейски служители и един цивилен гражданин, шест села бяха евакуирани и бяха нанесени сериозни материални щети. Времето в Кипър през последната седмица е изключително горещо, като температурите достигнаха 42 градуса по Целзий. 
						Междувременно в неделя в Сърбия трима души загинаха и осем бяха ранени, когато пламъци обхванаха жилищна сграда в град Панчево, северно от Белград. Пожарникарите са намерили телата на две жени и на 2-годишно дете на стълбищата на сградата, след като са потушили пламъците. Предполага се, че повреда в електрическата инсталация е причинила пожара. 
						В България трима души загинаха при пожар в центъра на София рано сутринта в понеделник. Жертвите са двама мъже и 9-годишно дете, чиято майка е получила тежки изгаряния. Тя е в болница в критично състояние. (Политика, Актуално - 23/06/08; АНП, Фамагуста Газет, АП, Танюг - 22/06/08)

Македонският Отряд "Алфа" бележи успехи
					09/05/2006
					Македонската полицейска част за борба с уличната престъпност -- Отряд "Алфа" -- е отбелязала впечатляващи резултати след създаването си преди повече от година. Тя се ползва с подкрепата на обществеността и получава добри оценки от ЮПОЛ на ЕС -- полицейската мисия "Проксима". 
					От Зоран Николовски за Southeast European Times от Скопие - 09/05/06
 
					 
						
Отряд "Алфа" -- подразделение на македонската полиция -- има за задача да предотвратява икономически престъпления, да издирва хора по съдебни или полицейски заповеди и да противодейства на търговията с наркотици. [Македонска полиция]
						Македонското полицейско подразделение за борба с уличната престъпност, по-известно като Отряд "Алфа", е отбелязало изключителни резултати. След създаването си през януари 2005 г. отрядът е задържал извършителите на 665 криминални престъпления, 1174 души по съдебни заповеди и 650 наркомани. 
						Отрядът действа в градовете, където екипите се движат под прикритие и реагират мигновено на всеки докладван проблем или престъпление, на което стават свидетели. По време на акции те носят жилетки с полицейски знаци, за да се идентифицират. 
						С времето периметърът на действието им се е разширил, те получават ново оборудване и персонал. Всички членове на отряда са преминали специално обучение, включително в полицейски академии. Това, което е съществено за групата, е че хората одобряват действията им и тяхната популярност расте. Едно от важните им постижения бе залавянето през миналата година на двама въоръжени крадци, които бяха откраднали 19000 евро от клон на "Комерциална Банка" в Скопие. 
						Като във филмова сцена един от крадците накарал клиентите в клона да легнат на пода и заповядал на касиерите да му предадат парите. Последвало кратко преследване с коли и само след 15 минути членове на Отряд "Алфа" арестували крадците и върнали парите на банката. Никой не е пострадал. 
						"Това е добро предупреждение за всички, които могат дори да си помислят за извършване на подобни престъпления," заяви директорът за паричните операции на "Комерциална Банка" Биляна Митевска. Освен в Скопие екипи "Алфа" са сформирани и в други по-големи градове, като Щип, Куманово, Битоля, Прилеп, Тетово, Гостивар и Охрид. 
						Полицията заявява, че е прекалено рано да се установи спад на уличната престъпност. До края на годината, казват те, би трябвало това да стане възможно. 
						Консултативната полицейска мисия на ЕС "Проксима" се изказа положително за отряда. Бригаден генерал Юрген Шулц, началник на мисията, заяви в интервю за "Дневник", че "Проксима" е подкрепила създаването на отряда и е наблюдавала работата му, и че той се справя много добре със задачите си.

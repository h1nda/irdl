Наука и технологии: Турците са на първо място по използване на интернет
					01/06/2009
					Турция е класирана на първо място в нов доклад за използването на интернет в Европа. Други новини: Университетът в Прищина планира да открие програма за изучаване на босненски език; в Скопие бе открита цифрова библиотека.
					 
						
Milliyet.com.tr е голям турски новинарски сайт. [Гети Имиджис]
						
						Турция се нарежда на първо място в Европа по прекарано време в интернет, съобщи всекидневникът “Милиет” в четвъртък (28 май), позовавайки се на данни на comScore, компания за маркетингови проучвания. Страната е класирана на седмо място по брой на интернет потребителите. По данни на comScore milliyet.com.tr е най-посещаваният новинарски сайт в Турция. 
						*** 
						
						Румънският избирателен орган АЕП съобщи в сряда (27 май), че е закупил софтуерни приложения на стойност 340 000 евро за предстоящите избори за Европейски парламент на 7 юни. Дружеството “Сивеко Румъния”, работещо в областта информационните технологии, ще предоставя денонощно съдействие на всеки от 49-те избирателни района в цялата страна. 
						*** 
						
						Турският професор Гьокхан Хотамъшлъгил, председател на катедрата по генетика и комплексни заболявания на университета "Харвард", е открил, че молекула, произвеждана от адипоцитите - клетки на съединителната тъкан, които създават и съхраняват мазнини - може да играе ключова роля в лечението на редица заболявания, съобщиха турски медии на 25 май. Той е установил силна връзка между тенденциите в храненето и болести като рак, диабет и атеросклероза. 
						*** 
						Факултетът по образование на Университета в Прищина съобщи на 25 май, че ще открие програма за изучаване на босненски език. Факултетът се намира в Призрен, където живеят повечето босненци в Косово. Инициативата бе обявена при подписването на споразумение за сътрудничество между Университета в Прищина и Университета в Сараево. 
						*** 
						Нова цифрова библиотека бе открита на 24 май в Народната библиотека "Св. Климент Охридски” в Скопие. Премиерът Никола Груевски представи официално проекта, който е финансиран от правителството. 
						
						(Различни източници - 25/05/09 - 01/06/09)

Румъния и България получиха критики заради телекомуникационните дружества
					30/01/2009
					Европейската комисия съобщи в четвъртък, че започва съдебна процедура срещу Румъния за сериозно нарушаване на независимостта на националния регулатор на далекосъобщенията. Тя призова също българския телекомуникационен регулаторен орган да понижи цените за свързване в мобилната мрежа, които са най-високите в ЕС.
					(Юрополитикс, Найн o'клок - 30/01/09; Европейска комисия, Ройтерс, Хотнюз, Финанчиарул, Агенция София Нюз - 29/01/09; Dnevnik.bg - 27/01/09)
 
					 
						
Според ЕК таксата, която операторите си начисляват в България, известна като цена за терминиране в мобилна мрежа - 15,09 евроцента за минута - е почти два пъти по-висока от средната за ЕС. [Гети Имиджис]
						Европейската комисия (ЕК) съобщи в четвъртък (29 януари), че започва процедура за нарушение срещу Румъния за сериозно нарушаване на независимостта на телекомуникационния регулаторен орган. 
						През август миналата година румънското правителство отстрани Дан Джорджеску, председател на Националния орган за регулиране на съобщенията и ИТ (AНРКТИ). Това решение бе отменено следващия месец от Апелативния съд в Букурещ. Вместо да изпълни решението на съда и да възстанови на работа Джорджеску, кабинетът веднага прие извънреден акт за преструктуриране на институцията. 
						AНРКТИ бе преименуван на Национален орган по съобщенията (AНС) и за председател на органа, който регулира пазар на стойност 7 милиарда евро или 8 % от БВП, бе назначен Ливиу Нисторан. 
						Еврокомисарят по далекосъобщенията Вивиан Рединг веднага предупреди Букурещ, че това действие представлява сериозно нарушение на независимостта на националния регулаторен орган, основен принцип в рамковите регламенти на ЕС в областта на далекосъобщенията. 
						"Независимите национални регулаторни органи са гръбнакът на телекомуникационните правила на ЕС и следователно са от основна важност за справедливото регулиране на единния европейски пазар на далекосъобщенията," е заявила Рединг, цитирана в изявление на ЕК от четвъртък. 
						Тя изрази също загриженост, че правителството на държава, членка на ЕС, може да реши ефективно да отмени съдебно решение, особено след като това не е първият подобен случай в Румъния. 
						"Това противоречи на правилата на ЕС в областта на далекосъобщенията и е в разрез с принципа на върховенство на закона, на който се основава ЕС," подчерта Рединг. 
						Тя призова Букурещ да предприеме бързи действия, за да приведе своите правила в областта на телекомуникациите в съответствие със законодателството на ЕС и да гарантира стабилността и независимостта на националния телекомуникационен регулаторен орган. 
						"За нас проблемът не е в този или онзи човек, а в намирането на дългосрочни, стабилни решения, които да гарантират независимостта на оглавяващото регулаторния орган лице," отбеляза комисарят. 
						Регулаторния орган по далекосъобщенията в България също получи критики в четвъртък. Рединг изпрати писмо до Комисията за регулиране на съобщенията (КРС) в София, призовавайки я да предприеме бързи мерки за намаляване на цените за свързване в мобилната мрежа. 
						Цената за терминиране в мобилната мрежа от 15,09 евроцента/минута през 2008 г., или таксата, която операторите начисляват, за да свържат обаждане от клиент на друг оператор, е най-висока в най-бедната страна от ЕС и доста над средната цена за 27-членния блок - 8,7 евроцента/минута. 
						Тъй като тези цени се включват в телефонната сметка на всеки и накрая се заплащат от започналия разговора клиент, българските абонати са принудени също да плащат по-високи сметки. 
						"За да се възползват потребителите от по-ниските цени на разговорите към мобилни телефони, е наложително таксите на едро за услуги по терминиране в мобилната мрежа да бъдат установени на равнището на разходите на ефективно работещ оператор, но не по-високи," е заявила Рединг в писмото си до КРС. 
						ЕК е поискала също от българския регулаторен орган да не проявява дискриминация при определяне на нивото на цените за терминиране между фиксираните и мобилните мрежи и да приложи симетрични цени за терминирането на обаждания, независимо дали те произхождат от стационарни, или от мобилни телефони. 
						Коментирайки плановете на КРС за намаляване на нивото на цените за свързване в мобилната мрежа до 7,6 евроцента/минута през 2010 г., ЕК заявява, че тази стойност отново би била по-висока от сегашните цени в седем държави, членки на ЕС, които са между 2,01 евроцента/минута в Кипър и 6,85 евроцента във Франция. 
						Тя отбеляза също, че френският регулаторен орган обмисля намаляване на цената за терминиране в мобилната мрежа на 1 до 2 евроцента/минута, като тази стойност впоследствие ще бъде прилагана от всички мобилни оператори в страната.

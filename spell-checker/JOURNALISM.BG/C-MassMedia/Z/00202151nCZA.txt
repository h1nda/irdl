Световната банка: Лекотата на осъществяване на бизнес в Косово изостава спрямо стандарта за региона
					13/12/2011
					Косово трябва да направи повече, за да създаде по-добър бизнес климат, препоръчва Банката в нов доклад. От правителството обаче твърдят, че той не отразява най-новите реформи.
					От Мухамет Брайшори за Southeast European Times от Прищина -- 13/12/11
 
					 
						
Световната банка класира Косово на 117-то място в ежегодното си проучване "Осъществяване на бизнес" 2012. [Reuters] 
						Ежегодното проучване "Осъществяване на бизнес" 2012 на Групата на Световната банка постави Косово на 117-то място. С това страната се нареди на по-добра позиция от Босна и Херцеговина (125-то), но зад други държави от региона като Черна гора (56-то) и България (59-то). 
						
						"Този резултат подчертава колко е важно да продължат и да бъдат ускорени реформите, насочени към премахване на пречките пред създаването на стоки "произведени в Косово" и услуги, предлагани в рамките на страната", каза Ян-Петер Олтерс. "Макар бизнес климатът в Косово да е с добри показатели в определени области спрямо останалите страни -- като например отпускането на кредити, разрешаване на случаи на неплатежоспособност и плащане на данъци -- други процедури и изисквания поставят значително повече предизвикателства пред малките и средни предприятия, особено по отношение на защитата на инвеститорите, прилагането на договори, трансграничната търговия и доставянето на електричество." 
						Олтерс добави, че трябва директно да се работи по структурните предизвикателства. 
						"Конкретно решението да се използва еврото като единствена законна валута пречи на управляващите да се възползват от обезценката на валутата като инструмент за повишаване на конкурентоспособността на външния пазара и/или начин да компенсират повишаване на заплатите, надхвърлящо ръста на производителността", обясни той. 
						Арта Истрефи, политически съветник в косовското Министерство на търговията и индустрията, каза за SETimes, че докладът не взима предвид най-новите реформи в Косово.
						"За нас е важно, че негативната тенденция е прекратена...", каза Истрефи. "Вече успешно сме приложили серия от реформи в Косово, но дейностите по оценката на Световната банка са приключили на 1 юни тази година и по тази причина тя не взима предвид реформите, предприети междувременно", обясни Истрефи. 
						"Докладът на Световната банка не е единственият фактор, който ще се отрази върху инвестициите. Той е сравнително важен елемент, но правителството предприема реформи с цел да се създаде възможно най-добра среда за осъществяване на бизнес", каза тя. 
						Истрефи също така подчерта най-новите реформи, като намаляване на времето, нужно за регистрация на нов бизнес, и административните процедури за внос/износ. 
						Някои граждани твърдят, че все още не са усетили положителните ефекти от тези промени. 
						Шабан Арифи е фермер от Обилич, който през 2009 г. се е върнал в Косово от Швейцария, за да започне свой бизнес. Той сподели пред SETimes, че не е удовлетворен от климата и възможностите, които страната предлага. 
						"Дойдох тук с партньор, за да създам своя собствена ферма, която да ми осигурява както работа, така и финансова стабилност. Но се сблъсках с много бюрократични предизвикателства, които накараха партньора ми да напусне страната и да се откаже да инвестира. Това ме постави при много трудни условия", разказа Арифи за SETimes. 
						Той сподели, че административните процедури отнемат твърде много време и понякога се е налагало да остави работата си, за да ходи от една институция в друга за обработка на документи. 
						"Ако е нужно да отида някъде, за да ми бъде обработен документ, издадено удостоверение или нещо подобно, трябва да планирам да не работя цял ден и да обикалям по службите в моя град или в Прищина", каза Арифи. 
						Дрита Хакай е управител на разсадник и база за култивиране на цветя в село Колич край Прищина. Тя разказа за SETimes, че процедурите за получаване на лиценз и други разрешителни са твърде продължителни. 
						"На нас са ни нужни разрешителни и лицензи, за да започнем бизнес, а с новите фискални номера стана истинско предизвикателство да се справиш с бюрократичните процедури. Понякога е нужна седмица или повече, за да се сдобиеш с всички. Друг проблем, с който се сбъсках, беше [полученият от мен] кредит. Лихвите са твърде високи и предвид тях постигането на печалба остава в сферата на пожеланията", каза Хакай. 
						Икономистът Лиридона Конушефчи каза за SETimes, че проблемите с недвижимите имоти и обществената администрация остават основните предизвикателства за прилагането на реформите. 
						"Недвижимите имоти остават предизвикателство [за бизнеса] [в Косово] поради липсващи имотни регистри и [поради] съдебните процедури, които отнемат години", каза Конушефчи. 
						Но тя също така отбеляза, че Косово все пак има потенциал да привлича инвеститори. 
						"Косово има младо население – добре образовано [и владеещо чужди езици]. Това е предимство… за развиването на икономиката, тъй като човешките ресурси са много важни. Косово също така има добър потенциал да привлича инвеститори в секторите на енергетиката и селското стопанство", каза Конушефчи за SETimes.

ЕС и САЩ подкрепят усилията на пратеника на ООН Ахтисаари за определяне на статута на Косово
					12/03/2007
					 
						БЕЛГРАД, Сърбия -- Еврокомисарят по разширяването Оли Рен потвърди в събота (10 март) подкрепата на Съюза за предложението на специалния пратеник на ООН Марти Ахтисаари за решаване на въпроса за статута на Косово, както и за представянето на проекта пред Съвета за сигурност на ООН до края на месеца. Рен каза това, след като Ахтисаари обяви края на безрезултатните преговори между екипите на Белград и Прищина във Виена по-рано същия ден. Рен подчерта, че пътната карта на ООН представлява "реалистичен компромис", който осигурява рамката за "едно бъдещо стабилно, демократично и многоетническо Косово". Кристина Галах, говорителка на върховния представител на ЕС по сигурността Хавиер Солана, изрази подобно мнение в неделя.
						Във Вашингтон говорителката на Държавния департамент на САЩ Джоан Мур подчерта в неделя, че Вашингтон смята, че проектопредложението на Ахтисаари с включените в него изменения е "справедливо", и призова всички партии да го подкрепят. Заместник-председателят на руския парламент Сергей Бабурин обаче изрази съмнение, че Съветът за сигурност на ООН ще приеме новата резолюция, което означава, че е възможно Русия и Китай да използват правото си на вето. (Албейниън Нюз - 12/03/07; Танюг, РТС, Ройтерс, АФП - 11/03/07; Танюг, АП, Ройтерс - 10/03/07)

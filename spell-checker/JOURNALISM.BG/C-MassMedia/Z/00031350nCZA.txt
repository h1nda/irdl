Сръбският Лепенски вир предлага древна история с модерен щрих
					20/08/2009
					Как са живели прадедите ни през 6500 г. пр.Хр.? Какви нрави и обичаи са имали? Отговор на тези въпроси може да бъде получен в Лепенски вир, археологически обект в Източна Сърбия.
					От Бояна Милованович за Southeast European Times от Белград -- 20/08/09 Снимки: Никола Барбутов 
 
					 
						
Лепенски вир се намира близо до пролома Железни врата.
						През 1965 г., по време на строителството на ВЕЦ "Джердап", работници се натъкнали на останки от древното селище Лепенски вир. 
						"Обитателите на Лепенски вир са били ловци и събирачи. Първите земеделци са се появили малко след тези най-стари обитатели на региона," казва Васое Васич, уредник на музея. 
						Обектът, който се намира в близост до пролома Железни врата, се състои от едно голямо селище и десет малки прилежащи селца. През 1967 г. археологът Драгослав Срейович основава музея "Лепенски вир." 
						Това лято той е затворен заради възстановителни работи, финансирани по Националния инвестиционен план, и трябва отново да бъде отворен до края на годината. 
						
Музеят е основан от археолога Драгослав Срейович през 1967 г.
						 "Музеят ще посреща посетители с напълно нов облик, ново съдържание и модерни видео- и аудиопрезентации. Освен музея, който ще представя автентичната среда, домове и светилища на праисторическите общности, ще бъде открита и галерия, където посетителите ще могат да видят много повече експонати от преди," каза Васич за SETimes.
					
						 Той казва още, че районът ще бъде трансформиран в етнографски парк, който ще даде възможност на туристите да разглеждат експонатите в тяхната автентична обстановка. Има планове да се построи лагер на брега на р. Дунав, както и научна станция. 
						Освен Лепенски вир, в Източна Сърбия има изобилие на природни ресурси, които привличат туристите. Майданпек, на около 30 км от Лепенски вир и на 190 км от Белград, е известен с рудите си, по-специално златните. 
						
Пещерата Райкова печина е дълга над 2 300 м.
						 Туристическата организация на Майданпек предлага на туристите да опитат промиване на злато - най-стария занаят в региона - на някой от бреговете на реките Райкова река, Паскова река или Мали пек. 
						 Само на 3 км от Майданпек е пещерата Райкова. Тя е наречена на името на херцог Райко, който според легендата ограбвал турците през деня, а нощем криел откраднатите съкровища в пещерата. 
						Пещерата е проучена за първи път от сръбския географ Йован Цвиич през 1894 г. Днес тя е напълно достъпна за туристи и спелеолози. Варовикови орнаменти и блестящи кристали, изваяни от природата през хилядолетията, красят стените на пещерата. Над 2 300 м канали лъкатушат през пещерата, като около 600 м от тях са достъпни за туристите.

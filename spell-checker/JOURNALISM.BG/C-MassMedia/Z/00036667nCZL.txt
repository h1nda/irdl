ЕК представи пакет за разширяването за Западните Балкани и Турция
					10/11/2010
					 
						БРЮКСЕЛ, Белгия -- Във вторник (9 ноември) Европейската комисия (ЕК) прие своя ежегоден пакет за разширяването, който дава оценка на постиженията на страните от Западните Балкани, Турция и Исландия и на техния процес на евроинтеграция и посочва предстоящите предизвикателства. При представянето на документите еврокомисарят по разширяването Щефан Фюле подчерта, че никоя държава няма да се присъедини към блока, преди да е 100 % готова. Като цяло в документите се отбелязва напредъкът в осъществяването на политическите реформи, но в същото време се призовава за повече усилия в борбата с организираната престъпност и корупцията, прилагането на върховенството на закона и спазването на свободата на изразяване. Докладите предупреждават и за това, че ходът на реформите в някои страни, стремящи се към членство в ЕС, се е забавил.
						ЕК предлага да се предостави кандидатски статут на Черна гора, потвърждава, че Хърватия е на път да приключи процеса на присъединяване, и заявява, че Сърбия е в състояние да изпълни критериите, изложени в нейното Споразумение за стабилизация и асоцииране, но трябва да сътрудничи напълно с Трибунала на ООН за военни престъпления. ЕК отново препоръча да бъдат започнати присъединителни преговори с Македония, но отбеляза, че за това е необходим консенсус сред страните, членки на ЕС, и следователно намиране на решение на спора за името с Гърция. 
						Албания не е успяла да изпълни условията за започване на преговори, посочи ЕК. Комисията изрази загриженост във връзка с липсата на напредък в БиХ и заяви, че на Турция все още й предстои да изпълни едно от задълженията си съгласно кандидатския статут на страната -- отварянето на нейните пристанища и летища за кипърски кораби и самолети. 
						В заключение ЕК потвърди, че възнамерява да започне диалог с Косово за либерализиране на визите, но иска да види, че правителството там осъществява план за интегриране на лицата, завръщащи се от страни от ЕС. (РТРС, Танюг, Бета, Фена, МИА, РТЧГ, Би Би Си, Гласът на Америка, Топ Ченъл, Лаймифундит, НОА, Клан Косова, Телеграфи, РТК, ТВ 21, Хюриет, Уърлд Булетин - 09/11/10)

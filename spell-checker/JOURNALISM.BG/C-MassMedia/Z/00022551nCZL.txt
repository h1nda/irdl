Чович бе преизбран за лидер на ХДС БиХ 
					14/05/2007
					 
						САРАЕВО, Босна и Херцеговина (БиХ) – На своя конгрес в събота (12 май) основната хърватска партия, Хърватският демократичен съюз БиХ (ХДС БиХ), преизбра Драган Чович за председател на партията. Чович, бивш хърватски член на председателството на БиХ, каза, че ще работи за конституционни промени, които да укрепят правата на хърватската общност. Той заяви, че настоящият двуетнически модел разделя страната на босненска и сръбска част, като изключва хърватската общност. ХДС БиХ реши също да удвои мандата на председателя на партията от две на четири години.
						Други новини -- Новият представител на международната общност за Сребреница, Клифърд Бонд, се срещна в петък с председателя на Председателството на БиХ Небойша Радманович и с министър-председателя на Република Сръбска Милорад Додик. Бонд каза, че положението в Сребреница е пряко свързано с боевете и престъпленията, станали там преди повече от десет години. Той добави, че е направено малко, за да се помогне на жителите да си намерят работа и да изградят наново живота си. (Дневни Аваз, Независне Новине - 13/05/07; Фена - 12/05/07; Фена, РТРС, ПБС - 11/05/07)

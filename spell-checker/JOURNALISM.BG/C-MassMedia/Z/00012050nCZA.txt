ЕБВР одобрява допълнителна финансова помощ за Албания 
					21/09/2004
					ЕБВР подпомага финансирането на голяма ТЕЦ в южна Албания, която се разглежда като жизнено важна за предотвратяване на недостига на електроенергия. Президентът на банката Жан Льомиер бе в Тирана по-рано този месец, обещавайки да съдейства за развитието на страната. 
					От Арди Пулай за Southeast European Times в Тирана - 21/09/04
 
					 
						
По време на посещение в Тирана президентът на ЕБВР Жан Льомиер потвърди, че институцията проявява интерес към проекти за развитие в Албания. [АФП] 
						По време на свое посещение в Тирана в началото на септември президентът на ЕБВР Жан Льомиер потвърди, че институцията, която той оглавява, проявява интерес към проекти за развитие на Албания. По-конкретно, банката ще отпусне безвъзмездна помощ през април 2005 г. за изграждане на нова ТЕЦ в южния град Вльора. 
						 "Очакваме с интерес изграждането на ТЕЦ, която ще реши проблема на Албания с недостига на електроенергия в южната част на страната, " посочи Льомиер. Работата по проекта, разглеждан като един от най-важните в енергийния сектор на Албания за последните 20 години, се очаква да започне в началото на 2005 г. и да завърши в рамките на две години. 
						ЕБВР е един от най-големите финансови фактори за изграждане на ТЕЦ в Албания. Необходимите почти 120 млн. евро са отпуснати от три международни финансови институции : ЕБВР, Световната банка и Европейската инвестиционна банка, както и от албанското правителство. 
						Властите в Тирана определят участието на ЕБВР като особено важно. Льомиер се срещна с президента Алфред Мойсиу и премиера Фатос Нано, който призова ЕБВР да подпомогне местните власти в процеса на приватизация на Албтелеком, основният национален стационарен телефонен оператор. 
						ЕБВР "ще допринесе за реализация на приватизационния процес в този стратегически сектор в Албания," заяви Льомиер пред журналисти след срещата. Междувременно банката отпусна 200 млн. евро с оглед продължаване на нейните инвестиции в Албания до 2005 г. 
						Според официални данни финансовото участие на ЕБВР до този момент се концентрира върху насърчаване на часния сектор, особено на малките и средни предприятия, чрез инвестиции и директна помощ. Банката планира освен това инвестиции в инфраструктура, летища, туризъм и децентрализация на управлението. Само за периода януари 2002 - декември 2003 г. ЕБВР е отпуснала почти 88.2 млн. евро за четири проекта.

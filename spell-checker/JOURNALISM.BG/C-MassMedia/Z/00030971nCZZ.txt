Бизнес: Туристическата индустрия на Черна гора понася загуби
					17/07/2009
					Само 277 000 туристи са посетили Черна гора тази година. Още в деловите новини: България и Гърция подписаха договор за изграждането на газопровод; турският “Коч Холдинг” влезе в списъка на най-големите световни корпорации.
					 
						
Туризмът в Черна гора регистрира 7-процентен спад през първото шестмесечие на 2009 г. [Гети Имиджис]
						Броят на туристите, посетили Черна гора през първата половина на 2009 г., е спаднал със 7 % в сравнение със същия период на миналата година, а броят на нощувките е намалял с 9 %, съобщи в сряда (15 юли) министърът на туризма Предраг Ненежич. Той посочи, че през този период страната е била посетена от общо 277 000 туристи, които са прекарали общо 1,5 нощи в хотели и други туристически обекти. 
						*** 
						
						България и Гърция подписаха във вторник (14 юли) договор за изграждане на тръбопровод за природен газ между българския град Стара Загора и северния гръцки град Гюмюрджина. Проектът ще бъде осъществен от “Български енергиен холдинг”, гръцкия монополист в доставките на природен газ ДЕПА и италианската компания “Едисон СпА”. 
						*** 
						
						Турският “Коч Холдинг” се нареди на 172-ро място в списъка на 500-те най-големи компании, публикуван всяка година от “Форчън Глобъл” . Турското дружество се е изкачило с 14 места, изпреварвайки гиганти като “Канон”, “Уолт Дисни”, “Луфтханза”, “Бриджстоун” и “Кока-Кола”. 
						*** 
						Европейската инвестиционна банка и трите най-големи банки в Кипър – Централната банка на Кипър, “Марфин Попюлар Банк” и “Хеленик Банк” – са подписали договор за заем от 228 млн. евро, по който ще се предлагат дългосрочни кредити за малки и средни предприятия в Кипър, съобщиха медиите. Договорите са част от по-широка програма за увеличаване на ликвидността на европейските МСП. 
						*** 
						МВФ отправи критики към администрацията на Косово заради увеличаването на разходите с 39 %. Според МВФ правителството разходва повече, отколкото може да си позволи, и приема закони, за които няма сигурна финансова подкрепа. МВФ призова правителството да избягва други увеличения на заплатите в държавния сектор преди общинските избори през ноември. 
						
						(Различни източници - 10/07/09-17/07/09)

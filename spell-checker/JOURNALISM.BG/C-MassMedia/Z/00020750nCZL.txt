Шварц-Шилинг отново призова за сформиране на ново правителство в БиХ
					24/11/2006
					 
						САРАЕВО, Босна и Херцеговина (БиХ) -- Върховният представител Кристиан Шварц-Шилинг изпрати писмо до членовете на Председателството на БиХ и лидерите на политическите партии в Камарата на представителите в БиХ, напомняйки им крайните срокове за процедурата по сформиране на министерския съвет (МС) на БиХ. Местните медии предадоха в четвъртък (23 ноември), че Шварц-Шилинг е призовал Председателството да започне процеса на предварителни проверки, особено за кандидатите, интересуващи се от поста на председател на МС. Крайният срок за номиниране на кандидат и изпращане на предложението до съответната парламентарна комисия е 5 декември. 
						Други новини -- В четвъртък парламентът на Република Сръбска (РС) преизбра Шевкет Хафизович за заместник-председател на парламента от босненската общност. Преди две седмици парламентът на автономната област преизбра Игор Радойчич за председател на парламента и избра заместник-председатели, представляващи хърватската и сръбската общност. (Дневни Аваз - 24/11/06; РТРС, ПБС - 23/11/06)

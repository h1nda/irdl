Страхувайки се, че ще се случи най-лошото, гърците теглят своите спестявания в евро. 
					16/06/2012
					Предизборните тревоги и политическата несигурност карат хората да се запасяват с храни и пари в брой.
					От Анди Дабилис за Southeast European Times в Атина – 16/06/12
 
					 
						
Разтревожени гърци теглят около 800 евро на ден от банките преди изборите в неделя (17 юни). [Анди Дабилис/SETimes]
						Нямаше дълги и нервни опашки, но с наближаването на изборите в неделя (17 юни) гърците и фирмите започнаха да теглят до 800 евро на ден, тревожейки се, че страната им може да бъде принудена да напусне еврозоната и да се върне към силно девалвиралата драхма. 
						"Тревожа се. Заради драхмата, а и не знаем какво става с политиците,” каза за SETimes 35-годишната Петра Пурсанидина на излизане от клона на Алфа Банк в квартал в западната част на Атина. 
						На изборите гърците се изправят пред проблема евро или драхма: да подкрепят някогашните управляващи партии на консерваторите от “Нова демокрация” и техните иначи яростни съперници, социалистите от ПАСОК, които поддържаха строгите икономически мерки, за които настояваха международните заемодатели, или да гласуват за партии, които се противопоставят на условията, избор, който според критиците може да извади Гърция от еврозоната. 
						Четирите най-големи банки в страната, включително Алфа Банк, са толкова отслабени от големите загуби, които им наложи правителството и частните инвеститори като част от споразумението за опрощаване на дълга от 106 милиарда евро, че трябваше да получат спешна рекапитализация от 19 милиарда евро. Данните на централните банки показват, че влоговете са намалели със 17 % или с 35,4 милиарда евро през 2011 г., като са достигнали едва 165,9 милиарда евро в края на м. април
						Банкерите твърдят, че този процес набира скорост преди изборите, като от големите банки изтичат дневно 500-800 милиона евро, включително теглене на пари в брой, банкови преводи и инвестиране в други инструменти. 
						Димитрис Хациниколау, професор по икономика в Университета Йоанина в Северна Гърция, каза, че страховете нарастват. “Хората преценяват правилно, че влоговете им може да се превърнат в драхми и се опитват да спасят спестяванията си,” каза той за SETimes.
					
						Кампанията бе белязана от страхове от всички страни и от политически скандали и взаимни обвинения. Мнозина се тревожат, че тези избори също може да се окажат в задънена улица и да влошат кризата. 
						Туризмът, който е източник на най-големи приходи, и осигурява почти 23% от БВП на страната от 239 милиарда евро, понесе удар, регистрирайки спад на резервациите от 30% и повече в началото на сезона. 
						Ако тези избори не излъчат правителство, съществува вероятност не само за масово теглене на пари от банките, но и за изпразване на супермаркетите след предупрежденията, че Гърция може да се изправи пред недостиг на храни – както и на гориво, лекарства и други основни стоки – ако напусне еврозоната.
						"Хората са ужасени от перспективата да се върнат към драхмата, а някои смятат, че е добре да напълнят хладилниците си с хранителни продукти,” каза Василис Коркидис, ръководител на Гръцката федерация на търговците (ЕСЕЕ). “Положението е критично, но не трябва да изпадаме в паника. Препълването на хладилниците с храни не означава, че ще избягаме от кризата,” каза той за Ройтерс
						Tройката предупреди, че всеки опит на новото правителство да бави реформите може да доведе до затваряне на кранчето с парите и че страната има пари само за няколко седмици. Тя настоява и за още 12 милиарда евро от съкращаване на разходите, което отново ще разпали дебата за строгите икономически мерки. 
						Докато политиците се карат, Димитри Харакидес, 26-годишен, един от късметлиите, успели да си намерят работа във време на дълбока рецесия с безработица, достигаща 22,6%, излиза от банката, от която си е извадил дебитна карта. Той каза, че не се безпокои за банките или за големия брой хора, които теглят парите си. 
						"Нямам толкова много пари," каза той за SETimes. "Трябва да се тревожат хората, които имат пари." 
					
				
			
					 
					
 
 

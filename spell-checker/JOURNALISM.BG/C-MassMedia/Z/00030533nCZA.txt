Сърбия реши да забрани неонацистките дейности
					09/06/2009
					Сърбия взема сериозни мерки за пресичане в зародиш на радикалните движения в страната.
					От Игор Йованович за Southeast European Times от Белград – 09/06/09
 
					 
						
Участничка в антифашистка демонстрация крие лицето си по време на митинг срещу неонацистката група „Национална гвардия” в Нови Сад през октомври 2007 г. [Гети Имиджис]
						Миналия месец сръбският парламент прие закон за забрана на събиранията и използването на нацистки символи от неонацистки и фашистки организации. Законът, приет на 29 май, забранява на осъдените за военни престъпления от Хагския трибунал или националните съдилища да разпространяват идеите си. Законът също така забранява насаждането на национална, религиозна или расова нетърпимост. 
						Всяка организация, която нарушава новия закон, ще бъде заличена от сръбския регистър. Лицата, признати за виновни в нарушаване на закона, ще бъдат глобявани от 53 до 530 евро. Освен това глобата за членуване в реакционна организация варира от 1 000 до 10 000 евро. 
						Лигата на социалдемократите на Войводина (ЛСВ), член на управляващата коалиция, предложи закона. Ненад Чанак, лидер на ЛСВ, каза, че новият закон е „голяма крачка за демокрацията и за пътя на Сърбия към Европа". 
						Чанак каза пред сръбските медии, че „всички, които призовават за преследване на национална или религиозна общност или църква, ще бъдат преследвани съдебно,” и обясни, че „Сърбия не е фашистка държава, а страна, в която има фашистки организации.” 
						Според Чанак правителството трябва да се бори с такива групи още със зараждането им, преди да се появят на социалната или политическа сцена в страната. 
						Два дни преди приемането на закона в Белград се проведе дискусия, посветена на антифашизма. Гостуващи лектори казаха, че фашистките идеи не са станали епидемични в Сърбия, въпреки неофашистките дейности на групи и отделни лица. 
						Единият от участниците, Драголюб Мичунович – член на ръководството на управляващата Демократическа партия (ДП) – каза, че е пресилено да се твърди, че неонацизмът е заплаха за сръбската демокрация, но добави, че би било грешка той да се подценява. 
						Томо Зорич, говорител на държавната прокуратура, добави, че „формите на фашизъм и нацизъм в Сърбия не могат да се определят като пандемични,” но каза, че държавните институции трябва да потискат такива идеи дори и когато те се популяризират само от малък брой организации или лица. 
						Държавните агенции не предоставиха точния брой на активните неофашистки групи в Сърбия, но отбелязаха дейността на неонацистките движения „Кръв и чест” и „Национален ред”. 
						Държавната прокуратура откри процедура в Конституционния съд на Сърбия за забрана на дейността на „Национален ред”. Привърженици на организацията нахлуха на антифашистки форум в Нови Сад в края на 2005 г. и започнаха да удрят участници във форума, а други стояха с протегнати в нацистки поздрав ръце. 
						През октомври 2007 г. техни членове се сблъскаха с членове от НПО, организирали антифашистки митинг в Нови Сад. Неофициалният лидер на „Национален ред” Горан Давидович, известен с прозвището „Фюрера", бе осъден на една година лишаване от свобода за подбуждане на национална вражда и религиозна омраза. 
						Той избяга от Сърбия, преди да излежи присъдата си, но бе арестуван в Италия през април. Сръбските власти очакват екстрадицията му.

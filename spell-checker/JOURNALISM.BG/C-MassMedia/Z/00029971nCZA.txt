Главата на Католическата църква в БиХ направи обръщение по случай Великден, но отправи и предупреждение
					17/04/2009
					На пресконференция кардинал Винко Пулич предупреди за продължаващо етническо прочистване и предложи реорганизиране на Босна и Херцеговина. Отделно в своето традиционно великденско обръщение той подкрепи католическата вяра и идентичност.
					От Юсуф Рамаданович за Southeast European Times от Сараево -– 17/04/09
 
					 
						
Главата на Католическата църква в БиХ кардинал Винко Пулич (в средата) направи обръщение към своето паство по случай Великден. [Гети Имиджис]
						На пресконференция на 10 април, в навечерието на Великден, главата на Католическата църква в Босна и Херцеговина (БиХ) кардинал Винко Пулич говори за сериозните междуетнически и управленски предизвикателства, пред които е изправена БиХ. 
						"Етническото прочистване продължава с “тихо изтичане на хора”, предупреди Пулич в Сараево. Той заяви, че властите вече използват "коварни административни начини" вместо откровена жестокост, за да изгонят нежеланите групи. 
						Пулич отправи предупреждение, че католиците в БиХ изчезват. "Ако международната общност иска да запази БиХ като многоетническа държава, тя трябва да има предвид, че преди войната на територията на Република Сръбска [РС] са живеели около 220 000 хървати католици", каза той, имайки предвид конфликта от 1992-1995 г. в БиХ. Сега "те са само 13 000." 
						Той предупреди, че католиците в РС може да изчезнат напълно. 
						Католиците в другата автономна област на БиХ, Федерация Босна и Херцеговина (ФБиХ), също намаляват. От 528 000 католици, които са живеели във Връхбосанската архиепископия (със седалище в Сараево) преди конфликта от 90-те години на ХХ век, са останали само 213 000, заяви кардиналът. Само през миналата година католиците, жители на архиепископията, са намалели с 3 000. Пулич, цитиран от хърватската осведомителна агенция “Явно”, със съжаление е отбелязал, че неговото намаляващо паство застарява, тъй като младите членове емигрират. 
						 Пулич призова за реорганизиране на БиХ, за да се подобри животът на гражданите и политическата ситуация. 
						Той е заимствал дадената на Конференцията на босненските епископи идея страната да бъде реорганизирана така, че нито една от трите основни групи в страната да не представлява по-малко от 30 % или повече от 40 % от населението на даден регион. 
						Пулич отправи също традиционно великденско послание от семинарията в Сараево. Той отново потвърди, че "Възкресение се чества [като] най-голямото богатство на нашата вяра" в момент, когато много основни човешки и християнски ценности се поставят под съмнение. 
						От името на католиците в БиХ Пулич получили великденски поздравления от различни официални лица, включително от тримата настоящи членове на председателството на БиХ, министри от правителството на ФБиХ и водачи на политически партии.

Българският туристически сектор е изправен пред възможен отрицателен ефект от свърхзастрояването
					13/08/2007
					Собственици на хотели по българското черноморско крайбрежие може да бъдат изправени пред фалит догодина, предупреди ръководителката на туристическата агенция на балканската държава. 
					(Дневник, София Ехо - 13/08/07; Дойче Веле, Агенция София Нюз - 12/08/07; София Ехо - 06/08/07; Агенция София Нюз - 27/07/07; Медиапул - 26/07/07)
 
					 
						
Туризмът осигурява 2 млрд. евро всяка година, приблизително половината от търговския дефицит на България. [Гети Имиджис]
						Бумът на строителството по българското черноморско крайбрежие през последните години доведе до предлагане, надвишаващо търсенето, като много хотелски легла са празни в пика на сезона. Това е само един от проблемите, пред които е изправена туристическата индустрия на страната, се казва в доклад, публикуван на интернетстраницата на германското радио "Дойче Веле" в неделя (12 август). 
						Милиони евро са инвестирани в строителството на хотели, барове и други туристически съоръжения, но необходимата инфраструктура липсва, каза Марин Нешков, български експерт по туризъм от северния черноморски град Варна, за сайта на германската медия. 
						Например "Слънчев бряг" -- курортен комплекс на 35 км северно от Бургас -- стана обект на мащабна и продължаваща експанзия при прехода на България към пазарна икономика и сега приютява повече от 200 хотела, включително няколко луксозни. Съответните транспортни и комуникационни мрежи обаче липсват. Водоснабдяването и пречиствателните съоръжения също са недостатъчни, каза Нешков. 
						Според "Дойче Веле" туризмът осигурява 2 млрд. евро годишно, приблизително половината от търговския дефицит на България. Но според председателя на агенцията по туризма на България страната сега е изправена пред спад в броя на чуждестранните туристи. 
						Приходите от международен туризъм от месец януари до май тази година възлизат на 532 млн. евро -- увеличение от 16 % спрямо същия период на 2006 г., каза на 26 юли ръководителката на Държавната агенция по туризъм (ДАТ) Анелия Крушкова. Въпреки това, след няколко години на траен растеж, действителният брой на чуждестранните туристи е намалял през същите пет месеца, каза тя. 
						Рязкото увеличение на броя на хотелите по черноморското крайбрежие през последното десетилетие активизира конкуренцията до безпрецедентни нива, каза Крушкова. Заради по-малкия брой чуждестранни посетители много собственици бяха принудени да свалят цените на хотелските стаи миналия месец. Все още много легла, особено в хотели без изглед към морето, остават празни. 
						Според Крушкова неотдавнашният бум на строителството по крайбрежието е оказал отрицателно въздействие върху около 50 % от хотелите, намиращи се извън централните курортни зони. Недостигът на почиващи би могъл до доведе до фалит на много собственици на хотели през следващата година поради невъзможността да изплащат големите си кредити, каза тя. 
						Тъй като се оказва, че много българи предпочитат за своята почивка курортите в съседни държави, собствениците на хотели бяха посъветвани да намалят цените не само за чужденци, но и за местни туристи, за да привлекат повече гости. 
						Недостатъчният брой квалифицирани работници поставя друг проблем пред българския туризъм. Хотелите се строят с такава бързина, че обучението на квалифицирани работници не може да настигне процеса. Също така много студенти вече не остават през летата у дома, за да работят в туристическата индустрия. Вместо това те отиват в чужбина. 
						"В туризма се плаща най-ниската средна работна заплата в България," каза Нешков пред "Дойче Веле". "Ако се замислиш, не е логично, [имайки предвид, че] туризмът формира 14 % от брутния вътрешен продукт на страната."

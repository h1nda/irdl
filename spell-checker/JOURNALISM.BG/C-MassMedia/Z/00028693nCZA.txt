Македонците се надяват на безвизов режим на пътуване в ЕС през 2009 г.
					15/12/2008
					Дългите опашки пред посолства и страниците сложна документация са житейска действителност за македонците, желаещи да посетят страните, членки на ЕС. Все пак има надежда за облекчаване на режима.
					От Зоран Николовски за Southeast European Times от Скопие - 15/12/08
 
					 
						
Информационният център на ЕС в Скопие, ръководен от мисията на ЕС в Македония, публикува своя доклад за 2008 г. за напредъка на страната при прилагането на безвизов режим на пътуване в страните от ЕС. [Гети Имиджис] 
						Положителните коментари от ЕС събудиха надежди за въвеждането на напълно либерализиран визов режим в Македония през 2009 г. В неотдавнашен доклад от Брюксел за прилагането на пътната карта за либерализиране на визите бе установен значителен напредък в редица области, включително в сигурността на документите и мерките срещу незаконната миграция. 
						Визовият въпрос е сериозен за Македония, където дългите опашки пред чуждестранните посолства са често срещана гледка. По-рано тази година ЕС въведе облекчения на визовия режим за някои категории граждани, позволяващи им да получават визи по-бързо и безплатно. Въпреки това за по-голямата част от хората процедурата остава сложна, изискваща различни документи и дълго чакане. 
						Скопие предприе редица стъпки за изпълнение на европейските стандарти. Миналата година бяха въведени биометрични документи за пътуване и лични карти. Сега личните данни са защитени по-добре и е осъществен значителен напредък в прилагането на споразумение с блока за миграцията и реадмисията. 
						Процесът обаче далеч не е завършил. Европейската комисия обяви, че ще направи нова оценка в началото на 2009 г., за да отчете по-нататъшния напредък. Външното министерство заяви, че след този доклад Македония ще очаква положителна реакция от държавите, членки на ЕС, относно изпълнението на изискванията на пътната карта.
						Страната вече работи за получаване на подкрепа в рамките на блока, и то с известен успех. През ноември членове на парламентарната комисия на македонското народно събрание и парламентаристи от ЕС проведоха съвместна среща в Скопие, обявявайки подкрепата си за либерализиране на визовия режим. 
						Македонският заместник-министър по европейските въпроси Ивица Боцевски бе неотдавна в Париж и се срещна с Жан-Пиер Жуйе, държавен секретар на Франция по европейските въпроси. Жуйе направи силно изявление на подкрепа на евроинтеграцията на Западните Балкани, включително и Македония.
						Междувременно външният министър на Естония Урмас Пает изказа подкрепата на страната си за либерализиране на визовия режим с Македония. Това трябва да се случи не по-късно от 2009 г., каза Пает.

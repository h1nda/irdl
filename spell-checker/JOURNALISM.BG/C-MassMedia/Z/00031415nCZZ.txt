Дипломатически дневник: Чехия продължава подкрепата си за Косово
					25/08/2009
					Чешкият премиер Ян Фишер изрази подкрепа за Косово. Още в дипломатическите новини: йорданският външен министър Насер Джудех посети Турция; таджикският президент Емомали Рахмонов ще посети Загреб.
					 
						
Допълнителни чешки войски ще се присъединят към КФОР през 2010 г. [Гети Имиджис]
						Чешкият премиер Ян Фишер каза по време на посещението си в Прищина в четвъртък (20 август), че неговата страна ще продължи да оказва подкрепа на Косово. „Запазването на мира и положителният развой на събитията в региона са наши приоритети. Косово ще продължи да се радва на нашата подкрепа в бъдещите процеси, до окончателния етап на европейска интеграция,” каза Фишер след срещата си с президента Фатмир Сейдиу. Очаква се през 2010 г. Прага да изпрати стотици военнослужещи, които да се присъединят към мироподдържащата мисия на КФОР.
						*** 
						Главата на ислямската общност в Косово, Наим Тернава, каза, че редица арабски държави скоро ще признаят Косово. „Не мога да бъда сигурен кога, но […] през останалата част от годината Кувейт, Катар, Йемен и Оман ще признаят независимостта на Косово,” каза Тернава, цитиран от местните медии в сряда (19 август). 
						*** 
						Йорданският външен министър Насер Джудех каза в сряда (19 август), че неговата страна отдава голямо значение на ролята на Турция в Близкия изток. На пресконференция след срещата с турския си колега Ахмет Давутоглу в Анкара Джудех каза, че Йордания високо цени отношенията си с Турция и има силна воля да разшири двустранните си връзки с нея.
						*** 
						Втората консултативна сесия, организирана за посланиците и ръководителите на дипломатически мисии в Босна и Херцеговина (БиХ), на тема „Дипломацията и бизнесът в БиХ” ще се състои от 31 август до 2 септември в Сараево. Директорът на Агенцията за защита на чуждестранните инвестиции (FIPA) Харис Башич ще представи инвестиционните възможности в страната. 
						*** 
						Таджикският президент Емомали Рахмонов ще бъде на официално посещение в Загреб следващата седмица по покана на хърватския си колега Стипе Месич. По време на посещението се очаква президентите да обсъдят прилагането на споразуменията, постигнати по време на официалното посещение на Месич в Таджикистан миналата пролет. 
						*** 
						Върховният комисар на ООН за бежанците, Антонио Гутерес, ще посети Сърбия в четвъртък (27 август) в рамките на петдневно посещение на Балканите. В Белград Гутерес ще обсъди ситуацията, с която се сблъскват бежанците в Сърбия и региона като цяло. Гутерес ще посети също Хърватия и Босна и Херцеговина. 
						
						(Различни източници – 18/08/09-25/08/09)

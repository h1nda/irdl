Делегация на Конгреса на САЩ е на посещение в БиХ
					29/06/2009
					 
						САРАЕВО, Босна и Херцеговина (БиХ) -- Върховният представител Валентин Инцко се срещна в неделя (28 юни) с членове на делегация на Конгреса на САЩ, за да обсъди политическата ситуация в БиХ. Той призова за по-силен ангажимент от страна на международната общност за оказване на натиск върху властите да изпълнят своите задължения, свързани със Споразумението за стабилизация и асоцииране и засилване на диалога с НАТО.
						Американската делегация се срещна и с босненския член на председателството на БиХ Харис Силайджич, който призова Службата на върховния представител да остане действаща толкова дълго, колкото е необходимо, и поиска САЩ да увеличат ангажиментите си към БиХ. Председателят на председателството Небойша Радманович не присъства на срещата, но говорителят му Мирослав Вуичич каза, че Радманович е уверен, че СВП трябва да бъде трансформирана в Служба на специалния представител на ЕС и че политиците в БиХ трябва да поемат отговорност за ръководството на страната. Американският сенатор Бенджамин Кардин подчерта, че ако БиХ желае да постигне своите цели - членство в НАТО и ЕС - тя трябва да осъществи конституционни реформи.
						Също в неделя Драган Чович от Хърватския демократичен съюз на БиХ отложи срещата в Мостар на осемте най-големи партии в БиХ поради проблеми със съгласуването на програмите на някои от участниците. Те трябваше да обсъдят пътищата за ускоряване на реформите, свързани с ЕС, както и настоящото икономическо положение. (Фена, БХРТ, РТРС, Онаса, Дневни Аваз, СРНА - 28/06/09)

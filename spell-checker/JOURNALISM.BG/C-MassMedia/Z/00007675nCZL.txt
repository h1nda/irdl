Хърватия продава дял в нефтената компания ИНА на унгарската фирма МОЛ
18/07/2003
Миноритарният пакет акции в хърватската нефтена компания ИНА ще бъде продаден на унгарската фирма МОЛ. Това поставя МОЛ в позицията да се превърне в гигантска нефтена фирма в Централна и Източна Европа, но какви ще бъдат последиците за ИНА?
От Лиз Барет за Southeast European Times - 18/07/03
 
 
В четвъртък (17 юли) хърватското правителство обяви, че 25% плюс една акция в нефтогазовата компания ИНА ще бъдат продадени на унгарската фирма МОЛ. Това бележи първата от известно време насам успешна приватизационна сделка в Хърватия. Решението обаче предизвика спорове както в Хърватия, така и в Унгария.
В Унгария считат, че МОЛ е сключил лоша сделка и цената на акциите й падна с 2.8% в деня, когато бяха обявени крайните резултати от търга. Основната причина за това е, че МОЛ предложи да плати за ИНА повече, отколкото компанията изглежда, че струва. Предложената от нея окончателната цена бе 505 млн. дол., много по-висока от тази на австрийската ОМВ - 420 млн. дол., и значително превишаваща цената от 450 млн., изчислена от анализаторите.
Освен това, МОЛ се съгласи с някои по-строги инвестиционни условия. Те целят да защитят ИНА и хърватския народ, но като цяло се възприемат като твърде рестриктивни от повечето потенциални инвеститори. Например, МОЛ няма да може да уволни нито един работник от 17-хилядния състав на ИНА, нито пък да продаде и една акция в период от пет години; забранена е и продажбата на която и да е от двете рафинерии в Риека и Шишак.
В Хърватия двете опозиционни партии - дясноцентристката Социални Либерали (ХСЛС) и Демократическият центът (ДЦ) - твърдят, че правителството е предоставило твърде голям контрол на МОЛ. Те посочват малката отстъпка, дадена на унгарската компания, позволяваща й да поддържа разширено представителство в борда на директорите и надзорния съвет на ИНА. ХСЛС и ДЦ обвиняват правителството, че е прибързало със сделката, тъй като то имало нужда от финансови постъпления преди изборите, насрочени за края на ноември или началото на декември. Действително приватизацията на ИНА ще позволи на правителството да се похвали с успех и да осигури необходимите приходи за намаляване на бюджетния дефицит.
В крайна сметка сделката изглежда изгодна за хърватското правителство. Но тя не е задължително лоша за МОЛ, която заема 80% от пазара в Унгария и затова разчита на експанзия на регионалните пазари, за да си осигури растеж в бъдеще. През 2000 г. МОЛ закупи дял в словашката компания Словнафт и има планове да участва в търга за чешката нефтена компания Юнипетрол по-късно тази година. Може да последват покупки на собственост в Сърбия и Черна Гора. По този начин МОЛ вече има мрежа от 1200 бензиностанции в девет страни в Централна и Източна Европа, като покупката на дяла в ИНА ще добави още 400. Последната сделка ще й помогне да се превърне в гигантска нефтогазова компания в Югоизточна Европа.
Трябва ли хърватите да се безпокоят от въпроса как МОЛ ще третира ИНА? Вероятно не. В Словакия МОЛ позволи на Словнафт да запази своите продукти и търговски марки, което в крайна сметка спомогна за продажбите на традиционните пазари на компанията в Словакия, Чешката република и Южна Полша. Същевременно тя съкрати годишните разходи с 30 млн. дол, като използва взаимното допълване на двете компании, и се надява да реализира икономии от 70 млн. дол годишно в близко бъдеще. В случая с ИНА подобна стратегия ще изисква основна реорганизация, но това ще стане след пет години. Засега сделката изглежда изгодна за Хърватия и добър стратегически ход за МОЛ.

Рама подкрепи важен проект за автомагистрала, но обвини албанското правителство в корупция
					25/09/2007
					 
						ТИРАНА, Албания -- Лидерът на опозиционната Социалистическа партия (СП) Еди Рама заяви пред местна телевизионна станция в понеделник (24 септември), че подкрепя проекта за изграждане на автомагистрала между Дуръс и Кукеш. Този проект стана фокус на огромен корупционен скандал, в който около дузина бизнесмени и висши правителствени чиновници, включително заместник-министърът на транспорта Николин Яка, бяха арестувани по подозрения в манипулиране на търговете.
						"Магистралата трябва да бъде построена на всяка цена", каза Рама, като обясни, че неговата партия не е съгласна с начина, по който правителството осъществява проекта. Депутатите от СП демонстративно напуснаха парламента миналия четвъртък в знак на протест срещу обясненията, които правителството даде във връзка с обстоятелствата около процеса на внасяне на оферти по време на търга. (Шкип, Шекули, Коха Йоне - 25/09/07; Топ-Ченъл - 24/09/07)

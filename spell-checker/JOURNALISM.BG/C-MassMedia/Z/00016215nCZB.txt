Летният туризъм в Черна гора е във възход
		10/10/2005
		Дали поради агресивна реклама, по-добрата подготовка или растящия интерес към алтернативни места за почивка, Черна гора се оказа предпочитано място за отдих, както за черногорци, така и за чуждестранни туристи през изминалото лято. Броят на туристите през първите осем месеца на тази година се повиши с 16,8 на сто в сравнение със същия период на миналата година, а приходите нараснаха с 30 процента. Републиката прие 49,7 на сто повече чуждестранни туристи в сравнение с 2004 г., на които предлага повече и по-добри условия и услуги. Независимо, че нерегистрираният туризъм все още заема съществен дял в сектора, правителството предприема мерки, за да привлече официално повече туристи и да им предложи по-добри условия. 
		От Антонела Архин за Southeast European Times в Подгорица – 10/10/05 Снимките са предоставени от Антонела Архин 
 
		 
			
Херцег Нови, където се намира средиземноморския здравен център за възстановяване и лечение е и център на туризма в Черна гора. 
			През лятото, рекламни видеоклипове, представящи Черна гора като "Дивата красота" можеха да се видят по Си Ен Ен. Те бяха част от кампания, проведена съвместно от Министерството на туризма и туристическата организация на Черна гора с цел да запознаят повече потенциални туристи с всичко, което може да им предложи Републиката.
			Действително, дали поради агресивната реклама, по-добрата подготовка за сезона или растящия интерес към алтернативни места за ваканция и почивка, Черна гора бе предпочитано място за отдих, както за местни, така и за чуждестранни туристи. Изминалият летен сезон не само удовлетвори, но и надмина очакванията. Според официалната статистика, през първите осем месеца на тази година бе регистрирано 16,8 процента увеличение на броя на туристите и 13,6 на сто увеличение на нощувките, в сравнение с предишната година.
			Приходите са с 30 на сто по-високи от миналогодишните, а броят на чуждестранните туристи се е увеличил с 49,7 на сто - макар че повечето от тях отново са от бившите югославски републики. Най-голям брой туристи - 32 767, или 4,9 на сто - са от Русия, 19 938 - от Чехословакия и 13 088 от Германия.. 
			Разбира се, Черна гора има какво да предложи - великолепно крайбрежие, планини и слънце. Сините знамена, които са международния символ на признание за висококачествени плажове, се развяват по крайбрежната ивица. Строят се нови хотели и вили, а много от старите сгради се подновяват според международните стандарти. Полагат се усилия, за да се решат проблеми с шума, трафика, замърсяването на околната среда и задръстванията по границата. Много от подобренията сa пряк или косвен резултат от Плана за развитие на туризма в Черна гора до 2020 г., изготвен за правителството от компанията "ДЕГ", експерт в дългосрочните проекти и корпоративното финансиране. 
			Херцег Нови, където се намира средиземноморският здравен център за възстановяване и лечение, е и център на черногорския туризъм. Той е също на първо място сред останалите градове в осъществяването на инициативата на Министерството на туризма, наречана "Нека бъде законно", която има за цел да стимулира регистрирането и категоризирането на частните квартири. Независимо, че нерегистрираният туризъм продължава да заема съществен дял в сектора, властите очакват, че приходите от туризма ще надминат очакванията. Херцег Нови приключи много успешен летен сезон през тази година. Малки луксозни хотели, като "Александър", "Перла" и "Ксанаду", бяха повече от 90 процента пълни през август, докато големите хотели, като "Плаца" с 560 легла, бяха три-четвърти пълни. В разгара на сезона на туристите се осигуряваха забавления, като гала концерти, литературни прояви и 19-тия филмов фестивал в Херцег Нови. 
			Веднага след Херцег Нови на север се намира границата при Дебели Бриег. Тук на 12 юли бе открит нов граничен пункт, който предлага на туристите приятни първи впечатления от Черна гора. Граничният пункт предлага всякакви услуги на туристи и бизнесмени, пътуващи през Хърватия, включително полицейско управление, поща, транспортни услуги и туристическа информация. Туристите преминават границата за рекордно кратко време; данните сочат, че през лятото на границата рядко се чака повече от 10 минути, а в някои дни през нея преминават не по-малко от 100 автобуса. 
			
Новият граничен пункт в Дебели Бриег бе открит на 12 юли и предлага на туристите приятни първи впечатления от Черна гора. 
			На юг от Херцег Нови се намира Будва, наричан понякога Градския театър, който регистрира увеличение на броя на туристите от 25,9 на сто и 24,1 на сто увеличение в броя на нощувките. През август, най-добрият хотел "Маестрал", собственост на словенската компания "Хит Черна гора", регистрира 10 000 нощувки на гости от Германия, Великобритания, Ирландия, Италия, Словения и САЩ. Будва очаква и оживен сезон и след края на лятото, предлагайки богата гама от прояви, с които се надява да задържи по-дълго туристите. Те включват рибен фестивал и международен фестивал на мажоретки. Много нови хотели ще отворят вратите си през октомври, което е необичайно за крайбрежните градове, които обикновено затварят хотелите си през този период заради ремонти и за да се подготвят за следващия сезон. 
			Въпреки голямата конкуренция от страна на Албания, Македония, Турция и България, туристи от Косово масово почиваха в южния град Улчин, според директора на Туристическия център на Косово, Скелизен Ризай. Миналата година, те се регистрирали там почти 2 милиона нощувки и са похарчили около 1 милион евро. Един от благоприятните фактори според Ризай е, че Черна гора не бе засегната от етнически и военни конфликти, които разтърсиха Югославия през 1990-те години. Тя има авторитета на страна, която уважава правата на малцинствата и принципите на толерантността. 
			Две публикации значително допринесоха за популяризирането на летния туризъм. На 22 юли, Министерството на туризма и Националната организация за туризъм издадоха първия брой на "Черногорски експлорър", списание за чуждестранни туристи в Черна гора. То излиза на английски, немски, чешки и руски език. Всички хотели с три и повече звезди предоставят списанието на гостите си. Богато илюстрирано, списание "Черногорски експлорър" предлага информация за хотели, забавления, забележителности, туристически организации, ресторанти, фестивали и спорт. Няколко дни по-късно на 27 юли Организацията за туризъм на Черна гора издаде първия брой на списание "Активни и екстремни", рекламиращо всички екстремни спортове, които може да опита всеки турист в Републиката, както и информация и адреси на спортни клубове. 
			Всички данни за туризма в Черна гора трябва да се приемат с известен скептицизъм. Поради големия брой на нерегистрирани туристи, които според някои оценки представляват половината от общия брой на всички туристи - статистиката не може да бъде точна. Само хотелите и другите официално регистрирани квартири, могат да предоставят точни данни. Освен това, възможно е да се преувеличава влиянието на туризма върху икономиката; всъщност туристите имат относително ниска покупателна способност. 
			Независимо от това, по общо мнение на туристическите власти в Черна гора, нещата се подобряват. Те вече очакват с нетърпение сезона 2006 г., когато приватизацията в Черна гора ще бъде почти завършена и ще отвори нова глава в този сектор.

Груевски търси подкрепата на Германия за кандидатурите на Македония за членство в ЕС и НАТО 
					17/10/2006
					Македонският премиер заяви, че народът на страната му е разочарован от приказките за "умора от разширяването", добавяйки, че страната му е твърде малка, за да причини поблеми на ЕС.
					(ДПА, Дойче Веле, Макфакс, МИА - 16/10/06)
 
					 
						
Германският канцлер Ангела Меркел и македонският премиер Никола Груевски правят преглед на почетната гвардейска част в първия ден от тридневното посещение на Груевски в Германия. [Гети Имиджис]
						Македонският премиер Никола Груевски пристигна в понеделник (16 октомври) на тридневно посещение в Германия с надеждата, че Берлин ще подкрепи кандидатурите на страната му за членство в ЕС и НАТО. 
						Македония бе призната за официален кандидат за членство в ЕС миналата година, но още не е получила начална дата за присъединителните преговори с Брюксел. Груевски изрази надежда, че това ще се случи догодина. 
						Първото му официално посещение в чужбина след встъпването му в длъжност през август предшества с няколко седмици срещата на върха на НАТО в Рига на 28 и 29 ноември и с по-малко от три месеца поемането на ротационното председателство на ЕС за шест месеца от Германия от 1 януари. 
						"Ние храним големи надежди към Германия като следващата страна, председател на ЕС," цитира осведомителната агенция "Макфакс" думите на Груевски преди разговорите му с канцлера Ангела Меркел в понеделник. 
						Той заяви и ангажимента на страната си към прилагане на съдебната реформа и други необходими мерки. 
						"Ние сме изцяло съсредоточени върху реформите, особено в икономиката и в борбата с корупцията и престъпността," каза той в интервю за германската осведомителна агенция ДПА, отбелязвайки амбицията на страната си да стане член на ЕС до 2013 г. Той заяви, че около 95 % от мерките, предвидени в Охридското рамково споразумение, което сложи край на продължилия месеци етнически конфликт в страната преди пет години, са били приложени. 
						Груевски каза още, че хората в страната му се чувстват "разочаровани" от често обсъжданата умора от разширяването сред старите членове на ЕС. 
						"Ние сме твърде малка страна, за да бъдем проблем .. ние сме само 2 милиона души," каза той, отбелязвайки, че в цялата му страна живеят по-малко хора, отколкото в много европейски столици. 
						Подчертавайки подкрепата на Германия за стабилното развитие на Македония, Меркел изрази решимостта на Берлин да осигури на балканската нация "добър път към бъдещето". Тя обаче не даде да се разбере какви конкретни стъпки може да очаква Скопие от германското председателство на ЕС. 
						Председателят на Европейската комисия Жозе Мануел Барозу посочи миналия месец, че ЕС трябва да си отдъхне, преди да приеме нови членове след България и Румъния на 1 януари, за да може да осъществи належащите институционални реформи. 
						Заедно с Албания и Хърватия Македония се стреми и към членство в НАТО. Не се предвижда Алиансът да покани за членство нови страни по време на срещата си следващия месец в Латвия. Груевски обаче изрази в понеделник надежда, че страната му може да получи такава покана през 2008 г. и да стане пълноправен член през 2009 г.

Румънското правителство падна след вот на недоверие
					13/10/2009
					 
						БУКУРЕЩ, Румъния -- Във вторник (13 октомври) правителството падна, след като парламентът одобри вота на недоверие, поискан от група опозиционни партии на 6 октомври. Това е първият случай в посткомунистическата епоха, когато правителство на Румъния е свалено с процедура на вот на недоверие.
						Вотът, внесен от Националлибералната партия (НЛП), Социалдемократическата партия (СДП) и Демократичния съюз на унгарците (ДСУР), беше подкрепен от 258 депутати от 471-местния парламент. В него правителството на министър-председателя Емил Бок се обвинява, че е станало причина за политическа нестабилност, обедняване на населението и посяване на семената на "изборните измами" в полза на президента Траян Бъсеску на предстоящите президентски избори.
						В искането се критикува също така правителственото решение за провеждане на поискан от Бъсеску референдум за въвеждане на еднокамарен парламент, което ще намали депутатските места с повече от 170. Според авторите на документа правителството на Бок и президента Бъсеску са вкарали Румъния в икономическа криза. (АП, АФП, Медиафакс, Ройтерс - 13/10/09)

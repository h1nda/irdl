Делова хроника
12/12/2003
Преглед на деловите и икономическите новини от Балканите след 5 декември.
(Различни източници -- 05/12/03 - 12/12/03)
 
 
Преглед на деловите и икономическите новини от Балканите след 5 декември:
Международната рейтингова агенция "Муудис" повиши рейтинга на дългосрочните облигации в чужда валута на Румъния с един пункт до "Ba3" на 11 декември. Агенцията повиши също и оценката за правителствените вътрешни облигации на "Ba3", а за банковите депозити в чужда валута - на "B1".
***
Албанският външнотърговски дефицит надхвърли 1 млрд. долара за първите девет месеца на 2003 г. Вносът се увеличи с почти 20 % спрямо същия период на миналата година и достигна 1,5 млрд. долара, а износът нарасна с 6 % и достигна 1,1 млрд. долара.
***
Австрийската банкова групировка "Райфайзен" заяви, че иска да закупи 100-процентен дял от държавната Спестовна банка на Албания. "Райфайзен централбанк Йостерайх" е един от кандидатите, които получиха право да продължат участието си в търга за приватизацията на албанската банка. Другият кандидат е унгарската банка ОТП.
***
Американската компания "Хърайзън" обяви на 4 декември, че ще започне проект на стойност 100 млн. долара за възстановяване и модернизиране на ТЕЦ - София. Централата е основният доставчик на отопление за българската столица. Проектът ще бъде администриран от новорегистрираната компания "София Енерджи", собственост на "Хърайзън".
***
БВП на Турция нарасна с 4,8 % през третото тримесечие на тази година, според данните, представени от Държавния статистически институт на 10 декември. БНП нарасна с 4,9 % за същия период; икономическият растеж на страната от началото на тази година е средно 5,2 %.
***
Мисията на МВФ пристигна в Турция на 8 декември, за да направи оценка на размера и формите на нелегалната икономическа дейност. Последната такава мисия през ноември посочи, че делът на нерегистрираната икономическа дейност представлява 60 % от цялата икономическа дейност.
***
Европейската инвестиционна банка предостави на националната енергийна компания на Македония ЕСМ заем от 13 млн. евро, който да се използва за възстановяване и модернизация на електропреносната мрежа на страната. Заемът е част от една по-широка програма за реконструкция на енергийната мрежа, която е финансирана съвместно с Европейската агенция за възстановяване.
***
Румънската Агенция по приватизация откри търг за продажба на 56,4 % от тютюневата компания СНТР. До 23 декември предварителни оферти могат да подадат фирми, които са с традиции в бранша и миналата година са имали оборот най-малко 1 милиард долара.
***
Правителството на Федерация Босна и Херцеговина предложи оздравителен план за "Еър Босна" с цел догодина на компанията да се гарантира малък размер печалба и изплащане на просрочените й задължения. В рамките на плана министерството на транспорта ще осигури малка субсидия в подкрепа на националния превозвач.

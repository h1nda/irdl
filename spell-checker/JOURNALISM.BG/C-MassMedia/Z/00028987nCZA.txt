Министър от румънския кабинет подаде оставка 
					15/01/2009
					Вътрешният министър Габриел Опря бе на поста си едва 21 дни. Той се оттегли след избухването на скандал около назначение в тайните служби.
					От Паул Чокою за Southeast European Times от Букурещ -- 15/01/09
 
					 
						
Вътрешният министър Габриел Опря (вляво) подаде оставка, след като решението му да назначи Виргил Арделян (вдясно) за ръководител на румънските разузнавателни служби предизвика скандал. [Илюстрация: SETimes]
						В новата управляваща коалиция на Румъния, съставена от социалдемократи (СДП) и либералдемократи (ЛДП), бързо се разрази буря. Във вторник (13 януари) вътрешният министър Габриел Опря подаде оставка, след като собствената му партия СДП оттегли подкрепата си за него. 
						Партията яростно атакува решението му да назначи Виргил Арделян за ръководител на румънските разузнавателни служби, без преди това да поиска одобрението на СДП. Опря бе на поста си едва 21 дни, преди да се оттегли.
						Арделян бе спорен избор. Известен с прякора „Вулпя” (Лисицата), той оглавяваше Генералната дирекция за информация и вътрешна защита (ГДИВЗ), една от седемте румънски тайни служби, между 1998 и 2007 г., през мандатите на трима президенти. Името му нашумя във връзка с няколко скандала, най-важният от които бе подслушването на телефони на медийни организации през 2003 г. под предлог на изтичане на информация от разследващата полиция към медиите.
						Хулителите му го набедиха също, че е потулил няколко следствия и се е опитал да обвини несправедливо двама мафиоти, които били отказали да платят подкуп на неговите заместници.
						Лидерът на СДП Мирча Джоана обвини Опря, че не се е консултирал с партийното ръководство, преди да обяви номинацията, и е представил назначението за одобрение директно на премиера Емил Бок. Джоана помоли Бок да не одобрява номинацията, заявявайки, че партията не е съгласна с него. Бок обаче подписа номинацията, която се появи в сряда в "Държавен вестник".
						На партийно заседание, свикано в понеделник, СДП реши да смени Опря. Решението предизвика протест от членовете на партийната организация в окръг Илфов, чийто лидер е Опря, а членовете демонстрираха пред централата на СДП. 
						"Реших да подам оставка, за да не създавам по-нататъшно напрежение в управляващата коалиция,” каза във вторник Опря. Намерението ми бе единствено да ръководя професионално вътрешното министерство." 
						Опря подаде оставка и като председател на СДП в Илфов, заявявайки, че отказва да бъде „марионетен министър”. Наблюдателите очакват заместник-премиерът Дан Ника да изпълнява временно длъжността вътрешен министър. 
						Опря заяви, че назначаването на Арделян е било задължение единствено на министъра и че той не е бил длъжен да търси одобрение от партията. Никога не съм работил срещу партията и партийната дисциплина,” настоя той. 
						Някои медийни анализатори предполагат, че президентът Траян Бъсеску стои зад назначението на Арделян. Те спекулират, че президентът е видял в хода начин да постави под свой контрол тайните служби и да всее разкол в СДП.
						Други предполагат, че става дума за вътрешнопартийна борба за власт в СДП, като някои партийни ръководители се опитват да се сдобият с по-голямо влияние в рамките на правителството, като подкрепят назначението.

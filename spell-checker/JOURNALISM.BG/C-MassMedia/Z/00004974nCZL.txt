Македония очаква резултатите от преброяването, проведено под наблюдението на ЕС
27/11/2002
Резултатите от новото преброяване, подкрепено от всички етнически общности и проведено под наблюдението на международни представители, трябва да сложи край на спекулациите с етническата принадлежност на живеещите в Македония.
Валентин Нешовски за Балкан Таймс от Скопие - 26/11/02
 
 
Предварителните резултати от преброяването в Македония, проведено от 1 до 15 ноември, вероятно ще станат известни през януари. Това бе второто преброяване, извършено под наблюдението и указанията на ЕС, подкрепено от всички етнически групи. Резултатите ще помогнат на правителството да определи бъдещата си политика и ще спрат спекулациите за броя на немакедонското население в страната. Цифрите от последните години се основаваха на непълни данни.
Според преброяването от 1994 г., също проведено под контрола на международната общност, Македония е с население 1 945 932 души, в това число 1 295 964 македонци, 441 104 албанци, 78 019 турци, 43 707 роми, 40 228 сърби, 8 601 власи и 38 309 членове на други етнически общности.
След като бойкотираха неуспешното преброяване от 1991 г., в преброяването през 1994 г. взеха участие всички албанци, с изключение на около 10 000 души, населяващи областта Дебър. Според резултатите от сегашното преброяване, предоставени от Македонското статистическо бюро за раждаемостта и демографските движения, населението на Македония вероятно ще наброява около 2,3 милиона.
Новото преброяване обаче, може да бъде оспорено. Излизащият на албански език всекидневник Факти публикува статия, в която твърди, че ако резултатите покажат, че населението на албанците в Македония е по-малко от 700 000 души, то преброяването няма да е вярно. Вестникът предложи своя собствена прогноза, базираща се на броя на гласоподавателите, данъкоплатците, абонатите на телевизията и използващите стационарни и мобилни телефони. Македонските политически партии, както и представителите на ОССЕ и НАТО, изразиха несъгласие със статията.
Говорителят на ЕС за Македония Ирена Гюзелова каза, че процесът на събиране и обработка на данните се контролира от политически независими международни наблюдатели, което би направило манипулирането на резултатите много трудно.
Според говорителя на ОССЕ Волфганг Гравен, в Македония има 44 професионални наблюдатели от Евростат.
Преброяването беше извършено от общо 9 012 преброители, контролирани от 39 регионални преброителни комисии, които включваха представители от всички етнически групи в Македония. Формулярите бяха отпечатани на различни езици - македонски, албански, турски, сръбски, ромски и влашки.
По закон, окончателните резултати от тази сложна статистическа операция, които определят и други демографски и социални параметри, ще бъдат официално обявени през ноември 2004 г. Предварителните, неофициални резултати се очаква да станат известни в началото на 2003 г.

Присъединяването към ЕС ще засегне румънската хранително-вкусова промишленост 
					02/11/2004
					Членството на Румъния в ЕС, което се очаква през 2007 г., може да има сериозни последици върху месо и млекопреработвателните предприятия в страната, само малка част от които покриват необходимите стандарти. 
					От Разван Амарией за Southeast European Times в Букурещ - 02/11/04
 
					 
						
Много румънски млекопроизводители няма да могат да покрият необходимите стандарти, когато страната се присъедини към ЕС. [Файл]
						Само 2 % от румънските месо и млекопреработвателни предприятия ще могат да действат в рамките на сегашните регламенти на ЕС, твърдят запознати с проблема. Макар страната да полага усилия за адаптация, едва 10 % от предприятията ще бъдат вероятно способни да покрият критериите към 1 януари 2007 г., когато се очаква пълноправното членство в ЕС. 
						"Много местни производители, които не работят по стандартите на Европа, ще бъдат изтикани от пазарите през 2007 г.," заявява Ливиу Харбуц, председател на Националната Санитарно-ветеринарна служба, отчитайки, че едва 56 от общо 2 170 фирми понастоящем покриват стандартите на Съюза. Харбуз допълва, че към 2007 г. тази цифра ще достигне 200. 
						"Вярно е, че много производители ще се възползват от преходните периоди до 2010, но се съмнявам, че това радикално ще промени нещата. Те просто нямат пари за модернизация на своите предприятия, за да си позволяват да продават на пазара на ЕС," казва Харбуз. Междувременно представители на ЕС подсказаха, че са запознати с проблема. По време на посещение в Румъния комисарят на Съюза по селското стопанство Франц Фишлер призова към "съществени усилия" за модернизация на румънското селско стопанство. 
						Михай Висан, изпълнителен директор на Румънската месопреработвателна асоциация, счита, че не всички предприятия ще искат да продават на пазара на ЕС. " Работим със суровини, които са по-скъпи от тези в ЕС, така че няма да имаме особени шансове за износ там," цитира думите му всекидневникът Curierul National .
						Дребните производители не изглеждат особено обезпокоени. "Ако бъда честен, не ме интересува какво ще се случи през 2007 г. Това, което ме касае, е къде днес ще мога да закупя по-евтини суровини и как да увелича производството, за да покрия всички поръчки, които имам," заяви пред Southeast European Times Мариан Тудорица, собственик на месопреработвателно предприятие край Букурещ. 
						Според Националния статистически институт пазарът на месни продукти е нараснал с около 30 % през първата половина на 2004 г. в сравнение със същия период за 2003 г. Търсенето на млечни произведения също така се увеличава. Според експерти тези тенденции са били повлияни от общия икономически растеж на Румъния от 6.6 % за първите шест месеца на 2004 г., от почти 20-процентното увеличение на средната месечна заплата, както и от огромния прираст в икономическия туризъм в регионите, съседни с Унгария, която стана член на ЕС на 1 май и впоследствие изпита значителни ценови скокове.

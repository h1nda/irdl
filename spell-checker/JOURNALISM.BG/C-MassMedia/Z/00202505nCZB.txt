Кюрдският проблем достига връхната си точка
					08/08/2011
					Турция достигна критично положение по отношение на своя "кюрдски проблем" със задълбочаването на различията между държавата и различните кюрдски движения.
					От Ана Удс за Southeast European Times в Истанбул - 08/08/11
 
					 
						
Местата на избраните кюрдски депутати в турския парламент остават празни, тъй като ПМД бойкотира парламента и се събира в Диарбекир, населен преимуществено с кюрди. [Ройтерс]
						По време на националните избори през юни прокюрдската политическа партия ПМД успя да вкара 36 свои членове в парламента. Макар че победата на независимите кандидати, подкрепяни от ПМД бе първоначално повод за празнуване, положението бързо се влоши, когато кандидатурата на един от избраните депутати Хотип Диджле бе анулирана след изборите. 
						В отговор на това партията организира бойкот и избраните й официални представители отказаха да влизат в парламента или да положат клетва. 
						Оценявайки тези събития професорът по политически науки и експерт по кюрдските въпроси в университета "Лихай" Хенри Барки изрази сериозна загриженост. Той обясни забраната на Диджле да влезе в парламента като "рискове, подкопаващи добрата воля, която [премиерът Реджеп Тайип] Eрдоган и ПСР създадоха" чрез "кюрдското отваряне". 
						Макар че паралелна серия от събития се отрази на най-голямата опозиционна партия в страната, Народната републиканска партия (НРП), бе постигнато споразумение между нея и ПСР и бойкотът на НРП скоро приключи. 
						Подобно бързо решение обаче изглежда малко вероятно за подкрепените от ПМД кандидати. Преговорите между държавата и представители на партията се оказаха безрезултатни. 
						Отказът на кандидатите да влязат в парламента е критикуван от някои наблюдатели включително Дениз Натали от Института за национални и стратегически проучвания, която смята, че бойкотът и провалът му представляват една пропиляна възможност. 
						"ПМД наистина имаше други алтернативи, които биха й осигурили по-големи възможности за оказване на влияние за промяна, както и за по-нататъшно легитимиране на позицията й и кюрдските искания на политическата арена", каза Натали за SETimes. 
						Тя смята, че тези алтернативи включват полагането на клетвата от кандидатите, които не са лежалив в затвора, "за да се придвижат напред преговорите и да се покаже на турската държава, че партията има сериозни намерения за промяна". 
						
						Обявяване на демократична автономия 
					
						В средата на юли конфликтът внезапно се изостри от две паралелни събития. 
						Първото бе нападение, свързано с ПКК, при което загинаха 13 войници в югоизточната провинция Диарбекир, центърът на кюрдската политическа дейност в Турция. 
						
Смъртта на турските войници в резултат на нападенията на ПКК предизвика разпалване на турския национализъм и задълбочаване на различията между турци и кюрди. [Ройтерс]
						Сблъсъкът даде нов тласък на турския национализъм и увеличи гнева към кюрдския народ и ПМД. 
						Второто събитие може би е знаменателно за еволюцията на кюрдското националистическо движение. В деня, вкойто бе извършено нападението в Диарбекир, Конгресът на демократичното общество (КДО) обяви план за т.н. "демократична автономия" на кюрдите в Турция. 
						"Решение на този проблем ще се намери само с признаването на кюрдите като народ и придобиването им на статут, който е равнопоставен с този на всички националности в Турция", каза заместник-председателят та КДО Айсел Туглук. "Кюрдският народ не желае да живее без статут при политика, която заплашва съществуването му като нация." 
						В ексклузивно интервю за SETimes, кюрдската парламентаристка Себахат Тунджел сподели мнението си за значението на плана. "Проблемът не е само в това да се сложи край на насилието или конфликта. Същевременно това ще даде възможност едно демократично общество да демонстрира своя стил на управление." 
						Тунджел също обясни многостранните цели на съобщенията на КДО. 
						"Демократичната автономия има две измерения", каза тя за SETimes. "Първото е демократично и мирно решаване на кюрдския проблем, което можем да наречем мирен проект." 
						Второто, пордължава Тунджел, е "проект за демократизация, който ще създаде възможности за всички идентичности, култури и вероизповедания в Турция да се изразяват свободно и като равни." 
						Макар че фактическата ефективност на обявяването на демократична автономия е под въпрос, като някои дори го отхвърлят като безсмислено, а други го смятат за заплаха за териториалната цялост на турската държава, то безспорно слага началото на нова фаза в кюрдската политика. 
						Макар и някак неелегантно и неефективно разделено между многото организации и различни ръководства - ПМД, КДО, КСК и ПКК и фигурата на самия неин лидер Абдула Йоджалан, който е в затвора - кюрдското националистическо движение се развива и изразява исканията си на националната и международната сцена. 
						Остава обаче загрижеността по отношение на връзките между тези групировки, отношенията им с държавата, с медиите и с по-голямата част от обществото, което определя ПМД просто като клон на ПКК. 
						За да се влияе върху плановете на държавата, Натали смята, че ПМД трябва да убеди хората в противното. 
						"ПМД или нейните последователи и сподвижници ще трябва да докажат, че те и кюрдските искания не са заплаха за единството и стабилността на турската държава, за да могат кюрдите да постигнат напредък на политическия фронт", каза Натали за SETimes. "На този етап те правят точно обратното." 
						
						Вероятност за автономна зона в Турция
					
						Въпросът, който изниква след обявлението на ПМД, е какво точно ще представлява една система на демократична автономия в Турция и дали това е възможно на фона на сегашния политически климат. 
						Автономните райони на някои места са дали продуктивно решение в областите на етнически и религиозен конфликт, и напрежение между мнозинството и малцинството. 
						Испания, чието правителство включи пътна карта за създаването на автономни зони в конституцията си от 1978 г., често се дава като пример за успешен, мирен преход към автономия. 
						Каталония и Баската автономна област, всяка от които е район на общности, които държавата признавава като исторически националности, се управляват от автономни законодателни органи и съдилища и поддържат контакти с федералното превителство чрез съвети, чиито председатели трябва да бъдат одобрени от монарха. 
						
Смъртните случаи сред ПКК също разпалиха кюрдски националистически настроения. [Ройтерс]
						Канада също е пример на държава, която се е борила с искания за автономия, особено в провинция Квебек. Макар че дебатът за нивото на провинциална автономия там продължава, това е мирна част от политическия процес, а не причина за война. 
						Както обаче се отбелязва от турските противници на автономията, геополитическите и културни реалности на Турция и Близкия изток са много различни от тези в Испания и Канада. 
						Решаваща за всяка система на политическа автономия е голямата степен на държавна децентрализация, нещо, което отдавна се смята за анатема от турската държава. Официално централната държава е арбитър на местните политики, факт, който води до система, която е едновременно неефективна и нежелана за мнозина. 
						В страна, в която кюрдският език бе незаконен до началото на 1990-те години и използването му все още е ограничено днес, идеалът за равенство - а какво остава и за автономия - може да изглежда непостижимо. 
						Юха Райка, професор в университета "Турку" във Финландия, който е изучавал практическите и морални страни на автономията, казва ,че обществото трябва да бъде толерантно, за да бъдат практични подобни решения. 
						"Главното условие е общо приемане на решението", каза Райка за SETimes. "Канадците приемат, че Квебек има автономия. Финландците приемат, че остров Аланд има автономия. Затова регионалната автономия работи добре." 
						КБ, политически писател и основател на блога "Коментар за Кюрдистан", изразява скептицизъм по отношение готовността на Турция за подобна автономия. 
						"Ако се смята, че говоренето на кюрдски език застрашава териториалната цялост на държавата, как може да бъде възможна една автономия? Кюрдите трябва да бъдат признати конституционално и техните права да бъдат гарантирани, преди да се мисли за автономия." 
						Според Натали липса на готовност съществува не само сред обществото, но и на държавно равнище. 
						"Турските официални представители и политическите партии остават ангажирани с единството и стабилността на държава", казва тя и добавя, че "самата идея за автономен кюрдистански район, граничещ с друг автономен кюрдискански район в Ирак, би подкопал това чувство за сигурност и единство." 
						Натали подчертава, че едностранно решение, като това на ПМД, няма да изиграе роля за истинска промяна в Турция. 
						"Всяка промяна в същността на турската държава и нейните институции ще трябва да включва конституционни и административни реформи, които са приемливи за турското население и официалните му представители, включително делегирането на правомощия на регионите", казва Натали. 
						И наистина съществува консенсус по въпроса, че конституционната промяна е в центъра на всеки потенциален компромис между неспокойното кюрдско население и негъвкавата ПСР, която използва националистически настроения, за да печели гласове. 
						"Ключът е в конституцията", подчертава Барки. "Независимо от това, което ще се случи, Турция се нуждае от нова конституция. Ако нищо не се направи в това отношение, нищо няма да се случи." 
						С отлагането на решението и задълбочаването на безизходното положение избледнява и перспективата за продуктивно сътрудничество. 
						"Колкото повече време минава, нещата стават по-трудни за решаване", каза Барки. "Онова, което хората не разбират е, че в конфликтни ситуации и при забрана на неочаквани драматични събития, времето работи и срещу най-простия компромис."

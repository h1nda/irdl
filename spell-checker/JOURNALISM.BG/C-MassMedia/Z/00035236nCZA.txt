Румъния се надпреварва с времето, за да защити град от придошлите води
					09/07/2010
					Група за спешна помощ беше мобилизирана да изгради защитна дига по р. Дунав. Съществува опасност реката да залее голяма част от Галац, който е с население от 300 000 души.
					От Паул Чокою за Southeast European Times от Букурещ – 09/07/10
 
					 
						
Миналата седмица жителите на града започнаха да изграждат защитна дига от чували с пясък. [Габриел Петреску/SETimes]
						Румънските служби за реагиране при извънредни ситуации се надпреварват с времето, опитвайки се изградят 4,5-километрова защитна дига по река Дунав, за да защитят голяма зона от пристанищния град Галац, един от най-важните икономически центрове на страната. 
						Решението беше взето след безпрецедентното покачване на оттока тази седмица. Синоптиците предупредиха, че той ще достигне връхната си точка в събота (10 юли) – 17 860 куб. м/сек, а нивото на реката се очаква да се покачи до 677 см – 16 см над регистрираната през 2006 г. максимална стойност. 
						Работата започна в неделя вечерта, след като местните власти поискаха помощ от централната администрация, като предупредиха, че всяко забавяне ще доведе до най-голямото градско бедствие от Втората световна война насам. Около 1500 пожарникари, жандармеристи и военни, повечето от които от съседни окръзи, работиха денонощно, за да издигнат почти двуметрова защитна стена от чували с пясък. 
						„Ако дигата не издържи, Дунав ще залее една четвърт от града, където се намира и военноморската корабостроителница, пристанището и митническата [зона]. Това означава 12 000 работни места, загуби от 45 млн. евро дневно и щети на частна собственост в размер на 250 млн. евро“, каза за SETimes префектът на Галац Козмин Паун. 
						Старият квартал на града „Валя Орашулуи” е разположен на първата тераса, успоредно на реката. Там има около 1500 къщи, които са най-уязвими. Над 8000 души са готови да бъдат евакуирани, ако дигата не издържи. 
						Резервният план, който местните власти са подготвили, в случай че защитната стена се пробие, е за контрол на наводнението, но цената, която ще трябва да се плати тогава, ще бъде висока. Може да бъде изгубено всичко – села, хора, обработваема земя. 
						„Наводняването на Галац ще бъде срам за всички нас, знак на безсилието на властите, но това няма да се случи“, заяви румънският президент Траян Бъсеску по време на посещение на мястото, където се изгражда дигата. 
						„Мисля, че всичко, което можеше да се направи, беше направено. Убеден съм обаче, че Галац няма да бъде наводнен“, каза той, след като инспектира завършената дига. 
						„Да пази Бог!“, отговори президентът на въпрос за варианта контролирано наводняване. 
						„Хората в квартала са изплашени, в паника“, каза за SETimes Овидиу, местен жител, който е изразил желание да помогне доброволно на групата за извънредни ситуации в изграждането на дигата. „Живеем тук от десетилетия и за първи път се налага да правим това. Никога преди не ни се е случвало подобно нещо.“ 
						 „Работихме на 13-часови смени, за да сме сигурни, че ще завършим дигата навреме“, каза той. 
						Според някои местни жители природата си отмъщава. „Дунав просто си взема обратно територията, която е загубил след цялата работа по изкуствената индустриализация на страната“, каза за SETimes А. Съндулеску, пенсионер от Галац. 
						„Същото важи и за наводненията в други части на страната, където планините и хълмовете бяха обезлесени. По този начин природата ни казва, че сме отишли твърде далеч.“

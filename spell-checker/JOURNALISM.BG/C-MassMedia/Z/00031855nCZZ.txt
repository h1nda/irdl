Бизнес: ЕК финансира втория етап от изграждането на софийското метро
					02/10/2009
					Европейската комисия одобри заем от 157 млн. евро за София. Още в деловите новини: гръцката и турската фондова борса обединиха сили с общ индекс; японското правителство отпусна средства в помощ на Агенцията за борба с корупцията на Косово.
					 
						
Изграждането на втората част от метрото ще продължи две години. [Гети Имиджис]
						Европейската комисия одобри заем от 157 млн. евро, който ще бъде използван за разширяване на мрежата на софийското метро, съобщи българският премиер Бойко Борисов в неделя (27 септември). Общата стойност на проекта е 247 млн. евро. Останалата част от средствата ще бъдат осигурени от правителството и Столична община. Разширяването на метрото трябва да завърши до средата на 2012 г. 
						*** 
						Според съобщение от понеделник (28 септември) фондовите борси в Истанбул и Атина въвеждат общ индекс, наречен "Гърция-Турция 30". Индексът ще обедини първите 15 дружества в двете страни по размер на капитала и оборота в опит да засили взаимната търговия. 
						*** 
						Телекомуникационният оператор „Хеленик Телекомс”, Националната банка и „Космоте” са били най-печелившите дружества на гръцкия пазар през 2008 г., според проучване на най-добрите търговски дружества в страната, публикувано от „ИКАП Груп” в понеделник (28 септември). В проучването са били включени 500-те гръцки дружества с най-висока печалба и 200 групи с най-добри резултати въз основа на техния оперативен паричен поток и баланс за предходната година. 
						*** 
						Японското правителство одобри в сряда (30 септември) проект на косовската Агенция за борба с корупцията на стойност повече от 200 000 евро. Проектът има за цел да засили осведомеността по въпросите на корупцията и да създаде регионална антикорупционна мрежа. 
						*** 
						Реконструкцията на белградския мост „Газела” ще започне този месец, съобщи в неделя (27 септември)сръбският министър на инфраструктурата Милутин Мърконич за белградския всекидневник „Вечерне Новости”. Проектът предвижда обновяване на съоръжението, както и изграждане на останалите участъци. Мостът „Газела” е основният мост в града и е неразделна част от Трансевропейския коридор X. Проектът е на стойност 290,4 млн. евро. 
						*** 
						
						Македонският производител на електроенергия „Електрани на Македония” съобщи, че е започнал проучване на запасите от въглища и възможностите за тяхната експлоатация в Мариовския басейн. Дружеството планира да открие мина и да изгради топлоелектроцентрала с капацитет от 300 MW, която да произвежда 2 000 GW/h електроенергия годишно. 
						*** 
						ЕС и Световната банка са готови да предоставят още 25 млн. евро помощ на Босна и Херцеговина за нови инвестиции, съобщи в понеделник (28 септември) във Виена координаторът на Инициативата за сътрудничество с Югоизточна Европа Ерхард Бусек. Той посочи, че средствата ще бъдат разпределени за подготвени за изпълнение проекти, които се подкрепят с политически консенсус. 
						
						(Различни източници - 25/09/09-02/10/09)

Доклад на ЕК за 2009 г. вижда "положителни перспективи за Сърбия"
					20/10/2009
					Сърбия "свърши добра и сериозна работа в сътрудничеството си с Хагския трибунал и при изпълнението на задълженията си по отношение на военните престъпления", каза еврокомисарят по разширяването Оли Рен.
					От Игор Йованович за Southeast European Times от Белград – 20/10/09
 
					 
						
Сръбският премиер Мирко Цветкович нарече доклада на ЕС "добра новина", която значително ще съкрати пътя на страната към статута на кандидатка за ЕС. [Гети Имиджис]
						Европейската комисия (ЕК) даде миналата седмица положителна оценка на Сърбия за изпълнението на европейските стандарти по пътя към членството в ЕС и призова Съюза да въведе в сила своето временно търговско споразумение със Сърбия. 
						Сърбия подписа документа и Споразумението за стабилизация и асоцииране с ЕС през април 2008 г. И двете споразумения бяха замразени, докато Сърбия не започне да сътрудничи в пълна степен на Хагския трибунал. Понастоящем единствената членка на ЕС, която блокира временното търговско споразумение, е Холандия и тя настоява укриващият се от правосъдието Ратко Младич да бъде задържан и екстрадиран. 
						Еврокомисарят по разширяването Оли Рен каза, че Сърбия "е свършила добра и сериозна работа в сътрудничеството си с Хагския трибунал и при изпълнението на задълженията си по отношение на военните престъпления". 
						Той добави, че Сърбия "е демонстрирала воля да се доближи до ЕС чрез прилагане на разпоредбите на временното споразумение с ЕС и чрез осъществяването на важни реформи". 
						Сръбският премиер Мирко Цветкович нарече доклада на ЕК "добра новина", която значително ще съкрати пътя на Сърбия към статута на кандидатка за ЕС. Според Цветкович докладът на ЕК за 2009 г. е най-положителният до момента. 
						Бранко Ружич от Социалистическата партия на Сърбия определи доклада като "положително послание и поощрение за Сърбия в по-нататъшния напредък на интеграционния процес, потвърждаващ ангажимента на сръбското правителство по пътя към ЕС." 
						На Сърбия все пак й предстои още работа. Страната трябва да заеме по-конструктивна позиция относно Косово, да приеме статута на Войводина, да се бори срещу корупцията и престъпността, да продължи със съдебните реформи, да подобри правата на малцинствата и да изправи пред правосъдието онези, които нападат журналисти, правозащитници и членове на гей- и лесбийската общност. 
						Томислав Николич, лидер на Сръбската прогресивна партия, отбеляза също, че европейските представители са порицали прекомерните бюджетни разходи на Сърбия, добавяйки, че ако тенденцията се запази, "Сърбия ще задлъжнее много без предимството да стане член на ЕС." 
						Таня Мишчевич, ръководител на сръбската Служба по евроинтеграция между 2005 и 2008 г., също изрази сдържаност в оценката си на доклада. 
						"Докладът на ЕК трябва да се разглежда като наръчник за по-нататъшни действия, който посочва какво още трябва да се направи, за да се гарантира, че ще завършим успешно това, което сме започнали."

Хърватия фиксира заемите в швейцарски франкове
					24/08/2011
					Хърватите със заеми ще плащат по 5,8 куни за всеки франк. Други бизнес новини: представители на МВФ са в Сърбия, а български компании искат да изнасят за Косово.
					 
						
Много хървати са използвали заемите, за да си купят къщи. [Файл] 
						
						Хърватското правителство и банките постигнаха споразумение на 17 август да фиксират обменния курс на местните ипотечни заеми в швейцарски франкове, за да облекчат положението на кредитополучателите след рязкото повишение на обменния курс на швейцарската валута спрямо хърватската куна. Според условията на споразумението обменният курс за заемите ще бъде фиксиран на 5,80 куни за един франк и ще остане валиден в продължение на пет години. 
						*** 
						Постоянният представител на МВФ в Босна и Херцеговина Милан Цуц в петък (19 август) изрази увереност, че споразумението на стойност 1,2 милиарда евро на страната с фонда трябва да бъде изцяло преразгледано в светлината на значителното забавяне на изпълнението на условията, заложени в него. В интервю за вестник "Дневни Аваз" Цуц предупреди, че всяко забавяне на световната икономика ще се отрази и на Босна и Херцеговина, където политическата ситуация е далеч от стабилна. 
						*** 
						
						Албанският премиер Сали Бериша и косовският министър на икономическото развитие Бешим Бекай обсъдиха в понеделник (22 август) в Тирана начини да се засили сътрудничеството в сферата на икономиката и енергетиката. Бекай представи план за разширявяне на двустранните връзки, особено след ембаргото върху вноса от Сърбия.
						*** 
						Около 700 български компании предприемат първите си стъпки на косовския пазар, след като Прищина наложи ембарго върху сръбските стоки. Българска делегация, водена от министъра на земеделитето и храните Мирослав Найденов, посети Косово миналата седмица, за да проучи възможностите за износ на български стоки.
						*** 
						
						Македонският министър на транспорта и комуникациите Миле Янакиески и турският му колега Бинали Йълдъръм подписаха споразумение в Скопие в петък (19 август) за пускането на редовни полети между двете страни. Сделката бележи и навлизанието на турския нискобюджетен въздушен превозвач "Пегас" (Pegasus) на македонския пазар. "Пегас" ще летят директно от Скопие до Истанбул в понеделник и петък, а във вторник, четвъртък и неделя до егейската провинция Измир, като цените на билетите започват от 30 евро. 
						*** 
						
						Централната банка на Черна гора обяви, че неотдавнашните вълнения на глобалните финансови пазари ще се отразят главно на търговията на дребно в страната. Представителят на банката Зорица Калезич каза пред телевизия Атлас, че кризата с американския дълг и проблемите в еврозоната ще се отразят на износа, на цялостната пазарна ситуация и на потока на преките чуждестранни инвестиции. 
						*** 
						
						Турция планира да замени концепцията за зона за свободна търговия на страната с икономически зони за свободна търговия, които ще включват жилищни сгради, офиси, производствени и дори туристически съоръжения, каза министърът на икономиката Зафер Чаглаян пред Анадолската информационна агенция в понеделник (22 август). "Тези проекти ще ни помогнат да намалим дефицита по текущата сметка и да привлечем повече преки чуждестранни инвестиции", обясни той, като добави, че "ще построим места като Дубай, Сингапур, Ротердам и Лос Анжелис".
						*** 
						На 17 август румънското правителство одобри техническите и икономическите параметри на план за изграждане на 1400 апартамента по програмата "Домове за младежта". В проекта ще бъдат инвестирани общо 68 милиона евро, като той цели да осигури достъпни жилища за младите. 
						*** 
						В понеделник (22 август) представители на МВФ започнаха преговори със Сърбия по предпазно споразумение. Преговорите ще се фокусират върху параметрите на сделката, която, ако бъде постигната, ще бъде със срок 18 месеца и ще даде на Сърбия достъп до 200% от нейната квота от около 1 милиард евро. Предпазното спроазумение дава на страната право да тегли средства, но само ако това се налага. 
						
						(Различни източници -- 17/08/11-24/08/11)

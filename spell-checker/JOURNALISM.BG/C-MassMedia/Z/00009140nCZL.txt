Делова хроника
21/11/2003
Преглед на деловите и икономическите новини от Балканите след 14 ноември.
(Различни източници -- 11/14/03 - 11/21/03)
 
 
Преглед на деловите и икономическите новини от Балканите след 14 ноември:
МВФ призова властите в Босна и Херцеговина да се въздържат от щедри увеличения на заплатите и пенсиите през следващата година и поискаха допълнителна информация от местните власти, преди да изрази окончателната си позиция по финансовата политика за следващата година. Фондът изрази тревогата си, че планираното увеличаване на данъците може да доведе до неконтролируем дефицит на външния баланс.
***
Международната рейтингова агенция "Стандард енд Пуърс" изготви доклад за румънската банкова система, в който подчертава, че секторът е постигнал значителен напредък след кризата през 1998-1999 г. и е достигнал рекордно високо увеличаване на кредитите от 30 % през миналата година. В същото време агенцията посочи необходимостта от по-нататъшно подобрение.
***
Руската компания "Газекспорт" и турската тръбопроводна компания "Боташ" подписаха на 19 ноември споразумение, което урежда обема и цените на доставките на руски газ за Турция. Поправките в условията за пренос на природен газ бяха направени в съответствие с молбата на Турция за единна тарифа.
***
Безработицата в Турция падна на 9,4 % през третото тримесечие на тази година, с 0,2 % по-малко спрямо миналата година. Безработицата в градските райони се задържа на 13,5 % през третото тримесечие на 2003 г.
***
МВФ публикува писмо за намеренията, изготвено от хърватското правителство в сътрудничество с мисията на МВФ. Този документ разкрива очаквания за 4,7-процентно увеличаване на икономическия растеж тази година - по-високо от по-рано прогнозираните 4,2 %. Правителството пое също ангажимент да поддържа стабилни инвестиции в инфраструктурни проекти през следващите няколко години.
***
Гръцкото правителство реши да построи ново международно летище на най-популярната туристическа дестинация на страната - остров Крит. Стойността на проекта, който ще бъде реализиран между 2005 и 2009 г., се очаква да бъде 813 млн. евро.
***
Руският петролен гигант "Лукойл" води преговори за евентуално закупуване на водещия македонски дистрибутор на гориво, "Макпетрол". Според "Дневник", официалното предложение за закупуване на "Макпетрол" може да се очаква следващата пролет. "Макпетрол" държи пазарен дял от около 70 % в Македония.
***
Българската браншова камара на черната и цветна металургия съобщи, че инвестициите в сектора са надхвърлили 170 млн. евро през последните две години. Повече от половината от продукцията на сектора се изнася в страни от ЕС.
***
ЕС обеща да осигури финансова помощ в размер на 4,6 млн. евро в подкрепа на реформите в държавната администрация на Босна и Херцеговина(БиХ). Представители на Европейската комисия и БиХ подписаха Меморандум за разбирателство относно използването на средствата и създаването на експертна група за реализиране на реформите.
***
Агенцията по приватизация на Румъния обяви плановете си да обяви нов търг за тютюневата компания СНТР. Държавата продаде компанията през 2001 г., но по-късно отмени сделката поради неизпълнени задължения за следприватизационни инвестиции.

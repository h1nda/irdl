България и Румъния се борят с нефтения разлив по р. Дунав 
					05/10/2006
					Сръбските власти потвърдиха, че в р. Дунав е изтекло гориво от местен нефтопреработвателен завод, но настояват, че само по себе си това не може да е причина за дългото близо 100 км петно.
					(Агенция Фокус, Найн О'Клок, Б92 - 05/10/06; AП, Ройтерс, ДПА, ЮПИ, Агенция София Нюз, Медиапул, Б92 - 04/10/06; Ройтерс, ДПА - 03/10/06; Агенция София Нюз - 02/10/06)
 
					 
						
Дългата 2 850 км река Дунав, втората по големина река в Европа, пресича територията на десет европейски държави. [Гети Имиджис]
						Докато България и Румъния се борят да сведат до минимум щетите от големия нефтен разлив по р. Дунав, Сърбия потвърди в сряда (4 октомври), че местна компания може би има частична вина за това. В изявление на сръбското министерство на селското стопанство, горите и водите се признава, че в реката е изтекъл мазут от нефтопреработвателния завод на НИС в Прахово. 
						"В р. Дунав са забелязани два отделни вида замърсяване, едното причинено от мазут, а другото от дизелово гориво," заяви министерството. "Провеждат се допълнителни анализи." 
						Душан Добричич, началник на сръбския инспекторат по водите, също посочи в сряда, че е вероятно да има и втори източник на замърсяването в р. Дунав. 
						"Ройтерс" цитира директора на сръбската Дирекция по водите Никола Марянович, който е потвърдил, че от завода на НИС е изтекло малко количество мазут. "Това обаче е малко количество, което по никакъв начин не обяснява размерите на появилото се петно," каза той, добавяйки, че проблемът е бил решен във вторник. 
						Българските власти са забелязали разлива в понеделник следобед. Сведенията се разминават, като някои твърдят, че петното е между 50 и 100 км дълго и 300 м широко, а други настояват, че има две петна, всяко от които дълго от 30 до 50 км. 
						Дългата 2850 км река Дунав, която пресича десет европейски страни, служи за естествена граница между България и Румъния. Властите и в двете страни са предприели стъпки за овладяване на екологичните щети от разлива, който би могъл да засегне и земеделието в двете страни. 
						Българските власти ще поставят специални заграждения при Никопол и Белене за предотвратяване на замърсяването на бреговете. Риболовът е забранен, а местните жители са инструктирани да не използват речната вода. Предприети са стъпки и за предотвратяване на достъпа на замърсени води до парните генератори на електроцентралата на "Видахим" и циркулационната система на АЕЦ "Козлодуй". 
						Румънският премиер Калин Попеску Търичану повика на разговор сръбския посланик за обсъждане на ситуацията. Той изказа загриженост от последиците за дунавската делта, където се намира голям природен резерват, дом на стотици видове птици. 
						След правителствено заседание в сряда Лучия Варга, румънски държавен секретар по околната среда, заяви, че властите ще действат за предотвратяване на екологична катастрофа. 
						"Ще се намесим в три участъка, а именно над Турну Мъгуреле, над Корабия-Излаз и над Зимница-Гюргево", каза тя. "Също така, за да се ограничат последиците от замърсяването, ще разположим надуваеми заграждения от абсорбиращи материали в районите около Турну Мъгуреле, Олтения и Калараш." 
						Критикувайки Сърбия за това, че не е подала сигнал до съседките си за разлива, Румъния предупреди, че ще иска обезщетение. Междувременно България призова за вътрешно разследване.

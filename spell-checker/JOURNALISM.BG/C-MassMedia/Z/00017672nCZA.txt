Румънското правителство оцеля след вот на недоверие
					22/02/2006
					Центристкото правителство на Румъния оцеля след вот на недоверие в парламента, предложен от опозицията във връзка с пакет от закони за реформи в здравеопазването.
					(Бюкарест Дейли Нюз, Найн О'Клок - 22/02/06; AП, Ройтерс - 21/02/06)
 
					 
						
"Създаваме здравна система, която да е в полза на гражданите, а не в полза на някои хора, които работят в тази система," каза румънският премиер Калин Попеску Търичану на съвместно заседание на двете камари на парламента. [Гети Имиджис]
						Центристкото правителство на Румъния оцеля след вот на недоверие в парламента във вторник (21 февруари), като така автоматично си осигури приемането на пакет от закони за реформи в здравеопазването, чиято цел е да се подобри ефективността на сектора и той да се доближи до стандартите на ЕС. 
						След четиричасови разгорещени и силно политизирани дебати управляващата коалиция спечели гласуването с 246 срещу 214 гласа. Смята се, че някои депутати от партии в управляващата коалиция са подкрепили предложението на опозицията. 
						С цел да се избегнат продължителни парламентарни дебати и да се гарантира бързото приемане на предложените законопроекти миналата седмица премиерът Калин Попеску Търичану поиска специални правомощия, като каза, че правителството му поема отговорност за законодателството. 
						В отговор опозиционната Социалдемократическа партия (СДП) и Партия "Велика Румъния" (ПВР) внесоха предложение за вот на недоверие, определяйки законите като "антиреформа". Лявата СПД, която бе на власт от 2000 до 2004 г., заяви, че предложените реформи ще бъдат в ущърб на обикновените хора и ще ограничат правото им на здравеопазване. 
						"Тези, които реално ще се възползват от това законодателство, са богатите, и ние категорично отхвърляме тази антисоциална и неконституционна инициатива на правителството," каза заместник-председателят на СДП Титус Корлатян. "Тази реформа не решава най-големия проблем на системата на здравеопазването, който е острата липса на пари." 
						Като обвини СДП, че носи отговорност за сегашното лошо състояние на здравната система в страната, Търичану каза, че единствената цел на опозицията е да блокира реформите в здравеопазването, предназначени да подобрят грижите за пациентите. 
						"Създаваме здравна система, която да е в полза на гражданите, а не в полза на някои хора, които работят в тази система," каза премиерът на съвместно заседание на двете камари на парламента. 
						Увеличаването на държавните субсидии за сектора на здравеопазването не успя да реши проблемите в тази област, като нехайство, конфликт на интереси и корупция, както и повсеместна липса на финансова дисциплина, отчетност и прозрачност, каза Търичану миналата седмица. "Общественото здравеопазване все повече се влошава, макар че финансовите средства за здравеопазването се увеличават непрекъснато," подчерта той, като посочи, че само през 2005 г. Румъния е похарчила 2,8 млрд. евро за здравеопазване. 
						Като цитира доклад на Световната банка, "Ройтерс" съобщи, че през 2004 г. румънците са платили 303 млн. евро под формата на подкупи за здравни услуги. 
						Преди да бъдат внесени в парламента, предложените от правителството реформи бяха обект на близо тримесечни публични дебати, в които участваха здравни експерти, сдружения на пациенти, министри, политици и други. 
						Законодателството включва закони за националните програми за здравеопазване, за публичните и частни здравноосигурителни системи и за болниците. Отделни закони уреждат статута на лекарите, зъболекарите и фармацевтите. 
						Законовите разпоредби, целящи да намалят корупцията, да подобрят здравеопазването и да увеличат приходите на нуждаещата се от пари система, включват въвеждането на нови данъци и мерки за повишаване на отчетността на управителите на здравни служби. 
						Във вторник СДП каза, че следващият й ход ще бъде да оспори законите за реформите в здравеопазването пред Конституционния съд.

Японският премиер Коидзуми е на посещение в Турция
					09/01/2006
					 
						ТОКИО, Япония -- Премиерът Юничиро Коидзуми започна в понеделник (9 януари) четиридневно посещение в Турция, което включва срещи с премиера Реджеп Тайип Ердоган и с президента Ахмет Неждет Сезер. Очаква се централна тема на разговорите да бъдат икономическото сътрудничество, мирният процес в Близкия Изток и усилията за стабилизиране на обстановката в Ирак.
						Други новини -- Турски съд постанови, че Мехмет Али Агджа, който се опита да убие папа Йоан Павел II през 1981 г., е излежал присъдата си и може да бъде освободен от затвора тази седмица. Агджа прекара над 20 години в италиански затвор за опита си за покушение срещу папата, преди да бъде върнат в Турция за излежаване на десетгодишна присъда за убийството на журналист през 1979 г. Той се възползва от амнистия, която намали някои присъди с десет години. (Киодо, НТВ - 09/01/06; Ройтерс, АП, АФП, TurkishPress.com, Анадолска агенция - 08/01/06)

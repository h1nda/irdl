Ляич поиска медицинско лечение за Шешел в Белград
					06/12/2006
					 
						ХАГА, Холандия -- Председателят на сръбския национален съвет за връзки с Трибунала на ООН, Расим Ляич, помоли във вторник (5 декември) Трибунала да позволи на обвиняемия Воислав Шешел да получи медицинско лечение в Белград от доктори, на които той има доверие. Шешел обяви гладна стачка на 10 ноември, като една от причините за това бе да протестира срещу назначението на адвокати, които да го защитават. Лекарски екип го посети във вторник, но той отказа лечение. 
						Също в Хага във вторник хърватският генерал Анте Готовина не се призна за виновен по две нови обвинения във военни престъпления, както и по две обвинения в престъпления срещу човечеството. Готовина е обвинен, че е участвал в съвместен престъпен заговор за изгонване на сърбите от хърватската област Краина. (Данас, Политика, Глас Явности, Вечерне Новости - 06/12/06; Бета, РТС, ХРТ, AП, Ройтерс, АФП - 05/12/06)

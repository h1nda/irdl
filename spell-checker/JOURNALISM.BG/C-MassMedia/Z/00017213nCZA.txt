Йесен-Петерсен отхвърля разделянето на Косово
					12/01/2006
					Ръководителят на ЮНМИК Сьорен Йесен-Петерсен заяви, че идеята за сръбски анклави в Косово -- ако те доведат до разделяне на провинцията по етническите й граници -- "не е на дневен ред" в преговорите за бъдещия й статут.
					От Блерта Фоничи за Southeast European Times от Прищина -- 12/01/06
 
					 
						
Ръководителят на ЮНМИК Сьорен Йесен-Петерсен (вляво) проведе първата си среща за тази година с председателя на косовския парламент Неджат Дачи. [Лаура Хасани]
						По време на първата си среща за тази година ръководителят на ЮНМИК Сьорен Йесен-Петерсен и председателят на косовския парламент Неджат Дачи се изказаха категорично против всяко предложение, водещо до разделяне на Косово. 
						"Ако независимите области внушават по какъвто и да било начин идеята за разделяне, това няма да бъде на дневен ред. Абсолютно ясно е, че разделянето на Косово не е на дневен ред," каза Йесен-Петерсен на пресконференция след разговорите си с Дачи в четвъртък (12 януари). Сръбските преговарящи призоваха за основаване на група от сръбски общини така, че заедно да представляват вид етнически обособена област. 
						ЮНМИК е в Косово, за да подкрепи преговорите и процеса на определяне на статута, които са в интерес на всички граждани, каза Йесен-Петерсен. 
						"Аз дадох ясно да се разбере от самото начало, че смятам за важно да пристъпим към статута, така че въпросът за статута да бъде решен. Уверен съм, че той ще бъде решен през тази година. И мисля, че това ще бъде най-добрият начин да се придвижим напред към европейските въпроси." Подчертавайки, че преговорите за статута са основен приоритет, той призова преговарящия екип на Прищина да се събира редовно на заседания и да се готви за един много труден процес. 
						От своя страна Дачи изрази увереност, че неговият екип ще се среща по-често. Той каза, че има сведения, че здравето на косовския президент Ибрахим Ругова, който страда от рак на белите дробове, се подобрява, но добави, че ще бъдат предвидени и "други възможности" за функционирането на екипа. 
						Дачи каза още пред репортери, че се противопоставя на какъвто и да е вид разделяне по етническите граници. "Продължавам да разяснявам, че след независимостта ще има сериозна децентрализация за косовските граждани," каза Дачи. Той добави обаче, че "отговорностите и задълженията на гражданите зависят от косовските институции, а не от Белград." 
						Макар и формално да е част от Сърбия и Черна гора, Косово практически се управлява като протекторат на ООН от 1999 г. насам, когато акция на НАТО принуди режима на Слободан Милошевич да се изтегли от провинцията. По-голямата част от преобладаващо албанското население желае независимост, докато Сърбия иска да запази суверенитета си и предлага широка автономия.

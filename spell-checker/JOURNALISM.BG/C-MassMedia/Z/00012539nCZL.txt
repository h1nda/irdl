Турската прокуратура повдигна обвинения срещу 14 помощници на заподозрян мафиотски бос
					04/11/2004
					 
						АНКАРА, Турция -- Прокуратурата официално е повдигнала обвинения срещу 14 помагачи на предполагаемия мафиотски бос Алаатин Чакъджъ, съгласно изявление, публикувано в сряда (3 ноември). Прокурорите са обвинили заподозрените, сред които един високопоставен служител от разузнаването и един бивш мениджър на истанбулския футболен клуб "Бешикташ", в подпомагане на Чакъджъ да избяга от страната преди няколко месеца, само часове, преди срещу него да бъде издадена заповед за арест. Чакъджъ бе задържан в Австрия миналия месец и екстрадиран в Турция, където го очакват обвинения в организирана престъпност и убийство.
						Други новини: Държавната статистическа служба оповести, че потребителските цени са се покачили с 2,22 % през октомври и с 9,86 % за период от една година. Цените на едро са се повишили с 3,23 % миналия месец и с 15,48 % от октомври 2003 г. насам. Анализаторите очакваха по-ниски стойности, но бяха окуражени от факта, че годишната инфлация на цените на дребно е доста под определения от правителството таван от 12 %. (НТВ - 04/11/04; АФП - 03/11/04)

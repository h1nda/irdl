Македония налага мерки за безопасност на хранителните продукти на откритите пазари
					27/01/2010
					Пазарите, които не отговарят на условията на кодекса ХАСЕП, вече подлежат на затваряне.
					От Марина Стояновска за Southeast European Times от Скопие -- 27/01/10 
 
					 
						
Животинската продукция на македонските пазари вече подлежи на изискванията на ХАСЕП (НАССР). [AФП]
						Новата година донесе по-строг контрол на откритите пазари за продукция в Македония. Правителството вече налага Анализ на опасностите и контрол на критичните точки (ХАСЕП) като гаранция за безопасността на животинските продукти, продавани на т.нар. "зелени" пазари в страната. 
						Решението очевидно се ползва с одобрението на потребителите. 
						"Когато купувам храни, искам да знам техния произход и дали са били съхранявани в подходящи условия, независимо дали са на зеления пазар, или в магазин за хранителни стоки," каза жителката на Скопие Биляна Гещаковска. "Много е просто: ще бъдем защитени срещу покупки на храни с лошо качество." 
						Досега около половината частни фирми, работещи с месо, мляко и други млечни продукти - задължени съгласно стандартите да съхраняват сирена и подобни храни в хладилници - отговарят на изискванията. По-малко от една пета от фирмите според властите още не са започнали процеса. 
						Над 80 % от големите промишлени хранителни производители в страната са приложили кодекса ХАСЕП. 
						Собствениците на фирми, които произвеждат или сервират храна, произведена от животни, са задължени по закон да прилагат системата ХАСЕП. Миналата година правителството предупреждаваше многократно, че онези, които не отговарят на изискванията, може да бъдат затворени през 2010 г. 
						След проверки, извършени тази година, Македония съобщи, че е затворила временно 32 предприятия за производство на храни, обществени фурни и ресторанти. 
						"На всички обекти, които не са започнали да прилагат стандартите на ХАСЕП, ще бъдат наложени санкции, докато тези, които са във фазата на приложение, ще получат само предупреждения," каза Марина Поповска-Домазетова, началник на дирекция по храните в Македония. 
						Екрем Долек, президент на Асоциацията на продавачите на зелените пазари, каза, че продавачите не очакват засега да бъдат глобявани, защото не е ясно как напълно да се прилагат стандартите. 
						"Продажбата на безопасни храни за нас е приоритет, но все пак мисля, че трябва да се договорим с организаторите на зелените пазари за кого ще важи системата ХАСЕП и при какви условия," каза Долек. 
						Санкциите варират от 500 до 800 евро за индивидуалните търговци, а на фирмите може да се налагат глоби от 2 000 до 5 000 евро, както се предвижда и евентуално закриване за период от шест месеца до две години.

Според доклад на ООН Балканите са един от най-безопасните региони в Европа
					11/08/2008
					Според Службата на ООН по наркотиците и престъпността представата за Балканите като гангстерски рай вече не е вярна. Регионът обаче все още е изправен пред някои сериозни проблеми.
					(ФТ, Дойче Веле - 30/05/08; АП, Ройтерс, Макфакс, Информационен център на ООН, Служба на ООН по наркотиците и престъпността - 29/05/08)
 
					 
						
"Колкото и да е изненадващо, Балканският регион е един от най-безопасните в Европа," пише изпълнителният директор на СНПООН Антонио Мария Коста в доклада. [Гети Имиджис]
						Наблюдаваният отскоро рязък спад в престъпността на Балканите превърна региона в един от най-безопасните в Европа, посочва Службата на ООН по наркотиците и престъпността (СНПООН) в публикуван по-рано това лято доклад.
						Равнището на престъпленията срещу личността, като убийства, изнасилвания и насилие, а също и на престъпленията срещу собствеността, като кражби и грабежи, в балканските държави вече е по-ниско отколкото в Западна Европа, твърди СНПООН в доклад от 29 май.
						"Колкото и да е изненадващо, Балканският регион е един от най-безопасните в Европа," пише изпълнителният директор на СНПООН Антонио Мария Коста в уводната част. 
						Смята се, че това положително развитие се дължи на увеличената политическа стабилност и демократизация след първоначалното хаотично разпадане на Югославия. Помощта от международната общност и по-специално от ЕС улесни следвоенното възстановяване на региона, а процесът на изграждане на по-близки връзки със Съюза отвори границите и намали стимулите за контрабанда.
						"Балканите се отдалечават от ерата, когато демагози, хора от тайните служби и бандити печелеха от нарушаването на санкциите и трафика на хора, оръжие, цигари и наркотици," се казва в доклада. 
						Според СНПООН жителите на региона вече се радват на същата или по-голяма безопасност от живеещите почти навсякъде другаде хора.
						"Порочният кръг на политическа нестабилност, водеща до престъпност, и обратно, който тормозеше Балканите през 90-те години на ХХ век, бе прекъснат," заяви Коста в Брюксел. 
						Според СНПООН организираната престъпност като основна заплаха също намалява. Трафикът на наркотици е в упадък. Смята се, че контрабандата на оръжие и трафикът на хора също намаляват.
						"Трайните връзки [между] бизнеса, политиката и организираната престъпност" обаче остават сериозно предизвикателство за региона, предупреждава Коста.
						"Хората, натрупали в миналото печалби, се опитват да изперат своята репутация и пари чрез бизнеса и политиката," твърди той. 
						В доклада Албания е посочена като страната с най-високо равнище на корупция от 57-те изследвани държави (66 % от анкетираните са платили подкуп през 2006 г.), доста над средните 9 % за региона. Коста предупреди, че корупция е "обществен враг номер едно" на Балканите.

Русия спря доставките на газ за четири балкански държави
					06/01/2009
					Доставките на руски природен газ за България, Гърция, Македония и Турция бяха прекратени изцяло във вторник сутринта след задълбочаване на спора за плащанията между Русия и Украйна. Спрени са доставките на газ и към други европейски държави.
					(АФП, Би Би Си, Интърнешънъл Хералд Трибюн, София Ехо, Дневник, Информационна агенция Фокус, Найн o'клок, Заман - 06/01/09; Ройтерс, АП, ДПА, Блумбърг, ЮПИ, ФТ, Таймс, Гласът на Америка, Медиапул, Агерпрес, Б92 - 05/01/09)
 
					 
						
Заместник-председателят на “Газпром” Александър Медведев (вторият отляво) се срещна с френския министър на икономиката Кристин Лагард (втората отдясно) в понеделник (5 януари) в Париж. [Гети Имиджис]
						България е изправена пред газова криза, заяви премиерът Сергей Станишев във вторник (6 януари), часове, след като всички доставки на руски газ за балканската държава и три нейни съседки бяха спрени. Според премиера, който свика извънредно заседание на кабинета, България е жертва на ожесточения спор за цените на газа между руската компания “Газпром” и Украйна. 
						"От 3,30 ч. сутринта ... са прекратени доставките за България, както и количествата за транзит към Турция, Гърция и Македония" на украинско-румънската граница, заяви българското министерство на икономиката и енергетиката. 
						България разчита на Русия за почти 100 % от своите потребности от природен газ. Единственото газохранилище в Чирен може да покрие само една трета от дневните нужди на страната. 
						Димитър Гогов, директор на “Булгаргаз”, призова големите клиенти на дружеството да ограничат потреблението си и да обмислят бързото преминаване към алтернативни енергийни източници. 
						“Газпром” прекъсна доставките за Украйна на 1 януари след прекратяване на преговорите за неплатените сметки за газ от Украйна и договора за доставка за 2009 г. Спорът възникна три години след друга подобна война и спиране на доставките на газ до руската съседка. 
						В Румъния също бе отбелязано намаление на доставките. "Вносът на руски газ е намалял с около 75 %," заяви във вторник за “Ройтерс” Йоан Русу, директор на държавния оператор на тръбопровода в Румъния “Трансгаз”. 
						Смята се, че общите запаси на природен газ в Румъния са в размер на 2,2 млрд. куб. м. Букурещ увери домакинствата в понеделник, че намаляването на вноса на руски газ няма да ги засегне. 
						Турция и Гърция също съобщиха за спад в техните доставки на природен газ. 
						Разтревожените представители на 27-те членки на ЕС проведоха в понеделник спешна среща в Брюксел. 
						Според ДПА все повече европейски държави смятат, че "Русия и Украйна се дискредитират като надеждни източници на енергия." Държавите членки от Централна и Източна Европа подчертаха специално необходимостта от диверсифициране на източниците за доставки и засилване на енергийната сигурност. 
						ЕС разчита на Русия за около една четвърт от общото потребление на газ. Външните министри от ЕС ще продължат обсъждането на кризата по време на срещата си в Прага в четвъртък. 
						“Нафтогаз”, украинската държавна газова компания, във вторник изпрати предупреждение, че доставките на газ за девет европейски държави, включително Германия, Унгария и Полша, скоро ще бъдат намалени. 
						"["Газпром"] намали без обяснение доставките до 92 млн. куб. м за 24 часа в сравнение е обещаните 221 млн. куб. м," заяви говорителят на “Нафтогаз” Валентин Землянски. 
						Новото намаление на доставките през Украйна стана след срещата в понеделник между руския премиер Владимир Путин и главния изпълнителен директор на “Газпром” Алексей Милер, който според съобщенията е препоръчал Украйна да бъде наказана за кражбата на газ. 
						"Започнете да намалявате доставките от днес," е казал Путин на Милер.

Хърватските синдикати ще проведат допитване за обща стачка
20/05/2003
 
ЗАГРЕБ, Хърватия -- Федерацията на независимите синдикати на Хърватия и Независимите хърватски синдикати се споразумяха в понеделник (19 чай) да организират допитване сред своите членове относно предвижданите промени в трудовото законодателство. Лидерите на двете организации ще се срещнат на 29 май, за да уточнят датата. Ако при гласуването бъдат отхвърлени промените, предложени от правителството и асоциацията на работодателите, синдикатите ще обявят обща стачка.
Други новини: Трибуналът на ООН за военните престъпления в Хага обмисля алтернативи за прехвърляне на дела към хърватската съдебна система, заяви пред Хърватската информационна агенция ХИНА говорителят на трибунала Флорънс Хартман. Случаите включват и делото на хърватския генерал Рахим Адеми, обвинен в избиване на сръбски граждани по време на военна операция през 1993 година. (Вестник - 20/05/03; ХИНА, ХРТ - 19/05/03)

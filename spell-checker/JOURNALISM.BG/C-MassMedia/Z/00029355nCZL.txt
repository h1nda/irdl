Прокурорът на Хагския трибунал Брамерц информира ЕС, че Сърбия все още не сътрудничи напълно
					19/02/2009
					 
						БРЮКСЕЛ, Белгия -- Сътрудничеството на Сърбия с Трибунала за военни престъпления е много по-добро, но има какво да се желае още, заяви в сряда (18 февруари) главният прокурор Серж Брамерц на заседание на Постоянния комитет на посланиците от ЕС в Брюксел. Медиите цитират изявлението на Брамерц, че политическият климат в Белград се е променил и властите в по-голяма степен имат желание да изпълнят своите ангажименти към Трибунала на ООН. Въпреки това двама от обвиняемите, Ратко Младич и Горан Хаджич, остават на свобода. Миналата седмица еврокомисарят по разширяването Оли Рен недвусмислено посочи, че ЕС няма да одобри каквото и да било искане за предоставяне на статут на страна кандидатка преди залавянето на Младич.
						Други новини от сряда -- Трибуналът в Хага официално публикува своето ново обвинение срещу босненския сръбски лидер Радован Караджич. Тази олекотена версия намалява броя на местопрестъпленията в Босна и Херцеговина и разделя обвинението в геноцид в две отделни точки, едната за събитията през 1992 г., а другата - за тези през 1995 г.
						Междувременно в сряда гражданинът на Австралия Мишел Пинтър стана новият началник на затвора в Хага. Той наследява на поста ирландеца Тимъти Макфадън, който оваканти поста в средата на миналата година. (Бета, Танюг, Б92, ФоНет, Ройтерс, МИА, Фена - 18/02/09)

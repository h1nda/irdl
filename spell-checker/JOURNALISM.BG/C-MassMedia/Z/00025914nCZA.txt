Специалният пратеник на ООН направи последно предложение по спора за името преди срещата на върха на НАТО
					26/03/2008
					Срещата на външните министри от ЕС в Словения по-късно тази седмица би могла да се окаже последният шанс за Македония и Гърция да сложат край на своя спор за името преди началото на срещата на върха на НАТО в Букурещ следващата седмица.
					(AП, Ройтерс, ДПА, МИА, Макфакс - 26/03/08; AП, ДПА, МИА, Макфакс, АНА-МПА, Balkan Insight, Информационен център на ООН - 25/03/08)
 
					 
						
Мъж преминава покрай стена в центъра на Скопие, на която е изписано „Македония” на кирилица. Гърция предупреди, че ще блокира членството на съседката си в НАТО поради нерешения спор за името. [Гети Имиджис]
						Специалният пратеник на ООН Матю Нимиц призова във вторник (25 март) Скопие и Атина да разгледат новото му предложение за компромисно решение на техния вече 17-годишен спор за името на Македония, след като последният кръг от преговорите не донесе резултат. 
						"И двете правителства имат много силно желание да решат този въпрос,” каза Нимиц пред репортери след разговорите си в Ню Йорк с представителите на Македония и Гърция, Никола Димитров и Адемантиос Василакис. „Мисля, че това, което предложих на двете страни, е честно, мисля, че е почтено, мисля, че съдържа географско определение, и много се надявам двете правителства да го разгледат сериозно." 
						Без да съобщава подробности относно т.нар. от него „единствено предложение без варианти”, Нимиц изрази надежда, че то ще предостави основа за споразумение. 
						Множеството варианти, които той представи през последните месеци, бяха отхвърлени или от едната, или от другата страна. Те продължават да бъдат на отдалечени позиции, каза след преговорите във вторник Нимиц. 
						Македония обаче се надява да постигне споразумение преди началото на тридневната среща на върха на НАТО в Букурещ на 2 април, така че да може да получи покана да се присъедини към 26-членния пакт заедно с Албания и Хърватия. 
						Гърция, член на НАТО от 1952 г., заплаши да блокира членството на съседката си, ако тя не промени името си, като твърди, че името Македония е свързано с териториални претенции към северната гръцка провинция със същото име. 
						Гърция настоява, че Македония трябва да бъде наричана единствено Бивша югославска република Македония (БЮРМ), името, под която тя бе приета в ООН през 1993 г., и името, използвано от повечето международни организации. През годините обаче броят на страните, признали балканската страна с името Република Македония, нарасна на над 120. 
						Съединените щати, които се включиха в този списък през 2004 г., във вторник призоваха Атина и Скопие да се опитат да сложат край на своя спор преди срещата на върха на НАТО. 
						Макар и да изразиха готовност за компромис, македонските власти дадоха ясно да се разбере, че няма да търсят решение на всяка цена. 
						Премиерът Никола Груевски изрази скептицизъм относно перспективите за постигане на решение в следващите няколко дни. 
						Той предупреди също, че ветото на Гърция би „предизвикало силно недоволство сред македонските граждани” и би довело преговорите до такава „дълбока криза”, че страната би могла да реши да се оттегли от процеса. 
						Последната възможност, която страните имат за решаване на своя спор преди срещата на върха на НАТО, ще бъде по време на двудневната неофициална среща на външните министри от ЕС, която започва в петък в Бърдо, Словения. 
						Позовавайки се на неназован дипломат от НАТО, „Ройтерс” предаде в сряда, че се обсъжда резервен вариант. Той ще даде възможност на Скопие за условна покана за членство в Пакта със забавено ратифициране до постигането на споразумение.

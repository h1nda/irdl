Босненските сърби възприемат сериозно предупрежденията на САЩ
08/03/2004
 
БАНЯ ЛУКА, Босна и Херцеговина (БиХ) -- Президентът на босненските сърби Драган Чавич заяви пред репортери в петък (5 март), че приема сериозно предупрежденията на Вашингтон за санкции, ако автономната област откаже сътрудничество с Трибунал на ООН за военни престъпления. "Очевидно е, че може да има последствия. Не изключвам всякакви политически последствия, вкл. и за мен," каза той. Той призова властите да подобрят сътрудничеството си със съда на ООН. Коментарите му дойдоха след речта на американския посланик със специални поръчения по военните престъпления Ричард Проспър, който предупреди в четвъртък парламента на босненските сърби, че "ще бъдат продължени или разширени политическите и икономически санкции срещу Република Сръбска, както и валидните и сега санкции срещу политически лидери, които умишлено отхвърлят или пренебрегват своите задължения. " ( АФП - 05/03/04)

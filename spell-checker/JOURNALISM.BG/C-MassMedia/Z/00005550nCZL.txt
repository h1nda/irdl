СФОР правят изненадваща проверка на радиостанция, свързана с Караджич
03/01/2003
 
ПАЛЕ, Босна и Херцеговина (БиХ) -- В четвъртък (2 януари) войници от СФОР претърсиха помещенията на радиостанция в Пале, собственост на дъщерята на Радован Караджич, Соня. Около 30 американски, италиански и френски войници прекараха около три часа на територията на радио "Св. Йован". Говорителят на СФОР нарече акцията "рутинна внезапна проверка". Омиротворителите имат пълномощия да проверяват местни радио- и телевизионни станции, за да се уверят, че не използват честотите, на които СФОР осъществяват комуникацията си. Говорителят заяви, че проверката не е свързана с издирването на Радован Караджич. (Източници на СВП - 03/01/03; AП, AФП, РТРС, ПБС БиХ, НТВ Хаят - 02/01/03)

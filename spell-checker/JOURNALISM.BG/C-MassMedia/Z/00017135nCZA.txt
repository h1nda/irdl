В Македония започна кампания против тютюнопушенето
					05/01/2006
					От началото на годината влязоха в сила нови строги мерки против тютюнопушенето, насочени срещу превърналия се в сериозен здравен проблем навик.
					От Зоран Николовски за Southeast European Times от Скопие – 05/01/06
 
					 
						
Новият закон забранява пушенето на повечето публични места. [AФП]
						Закон за защита от тютюнопушенето, предвиждащ строги наказания за неизпълнение, влезе в сила в Македония на 1 янари. Законът бе приет през юни 2005 г., но прилагането му бе отложено с половин година, за да има достатъчно време за приспособяване към новите изисквания. 
						Законът забранява пушенето на обществени места, като училища и други образователни заведения, здравни и социални заведения, Интернет-зали, правителствени сгради, фирми, магазини и съоръжения -- открити и закрити -- за спорт, култура и забавления. Пушенето по стълбищата в сградите и в асансьорите също е забранено. Пушенето в ресторанти и кафенета все още е разрешено, но само в отделни помещения. 
						Нарушителите на закона, които пушат на публично място, подлежат на тежки глоби от порядъка на 85 до 225 евро. Компаниите и публичните институции ще бъдат глобявани между 1600 и 4000 евро за неспазване на закона. 
						Вече е забранена рекламата на цигари и други изделия на тютюневата промишленост в медиите, върху сградите и по всякакъв вид транспортни средства. Тютюневите компании няма да могат да спонсорират спортни, културни и забавни прояви срещу реклама на изделията си. Строго се ограничава непряката реклама на тютюн и тютюневи изделия. 
						Междувременно цената на пакет цигари вече е повишена, като в бъдеще са възможни нови увеличения поради скока на налозите върху тези продукти. Постъпленията от тези налози ще бъдат използвани за финансиране на 13 здравни програми, както и за осигурявяне на лечение и диагностична апаратура за заболяванията, свързани с употребата на тютюн. 
						Като цяло се очаква новите мерки да намалят продажбите на цигари с 20 %. 
						Същевременно нова кампания под надслов "Пасивното пушене -- в него няма нищо пасивно" се провежда в сътрудничество между здравното министерство и Американската агенция за международно развитие (ААМР). 
						Според оценките 40 % от македонците над 15-годишна възраст са пушачи, всеки от които употребява около 2 310 цигари годишно. Освен че губят средно 17 години от живота си заради тютюнопушенето, според властите те застрашават живота и на непушачите около тях.

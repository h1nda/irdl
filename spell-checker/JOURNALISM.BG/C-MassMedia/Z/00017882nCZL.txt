Хагският трибунал обяви, че Милошевич е починал от инфаркт
					13/03/2006
					 
						ХАГА, Холандия -- Трибуналът на ООН обяви в неделя (12 март), че бившият югославски президент Слободан Милошевич е починал в затворническата си килия в събота от инфаркт на миокарда (сърдечен удар). Това са предварителните резултати от аутопсията, извършена от датски съдебни патолози в присъствието на водещи патолози от Сърбия и Черна гора. Окончателният доклад ще бъде публикуван в следващите дни.
						Междувременно се провеждат токсикологични изследвания във връзка със съобщенията, че Милошевич може да е взел лекарство, неутрализиращо действието на медикаментите, преписани му за лечение на неговите сърдечни проблеми и високо кръвно налягане. В понеделник холандският токсиколог Доналд Угс каза, че по-рано тази година е открил в организма на Милошевич следи от антибиотик, който не му е бил предписван, след като бившият югославски лидер не е реагирал на действието на медикаментите за високо кръвно налагане, изписани му в центъра за задържане на ООН.
						Тялото на Милошевич трябваше да бъде предадено на членове на семейството му в понеделник. Някои искат той да бъде погребан в Москва, където живеят съпругата му Миряна Маркович и синът му Марко. Сръбският президент Борис Тадич отхвърли възможността за помилване на Маркович, срещу която в Сърбия са повдигнати обвинения, и каза, че държавно погребение за Милошевич "би било абсолютно неуместно предвид ролята му в най-новата история на Сърбия". (Уеб сайт на ООН, Танюг, РТС, АП, Ройтерс, АФП, Блумбърг, РСЕ/РС - 12/03/06)

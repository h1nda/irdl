Наука и технологии: Черногорският канал ИН ще съди местни кабелни оператори
					23/06/2008
					Официалният притежател на правата за излъчване на Европейското първенство по футбол 2008 в Черна гора, канал ИН, ще съди кабелни оператори за излъчването на мачове. Още в новините: в Гърция започна да функционира национален кадастър.
					 
						
[Гети Имиджис]
						Официалният притежател на правата за излъчване на Европейското първенство по футбол 2008 в Черна гора, черногорският телевизионен канал ИН, възнамерява да съди местни кабелни оператори за това, че показват мачовете. Според ИН УЕФА е подписала изключителен договор, с който е предоставила правата за излъчването на ИН, който местните кабелни оператори са нарушили, като не кодират сигнала при конкурентно предаване на мачове.
						*** 
						
						
						Във вторник (17 юни) Гърция започна преглед на националния си кадастър, като до 30 септември гърците могат да регистрират своята собственост в системата. Емигрантите могат да регистрират своята гръцка собственост до 30 декември. Служителите в кадастъра очакват за по-малко от четири години да бъдат вписани около 6,7 млн. акта за собственост на близо 310 000 хектара земя.
						*** 
						
						Албанското правителство планира да открие 14 информационни бюра в граничните райони на страната, за да информира гражданите за възможности за работа и обучение в чужбина. Те ще предоставят също актуална информация за броя на албанските емигранти и ще дават възможност за регистрация на гласоподаватели.
						 *** 
						
						Турски учени от Университета в Балъкесир, заедно с представители от промишлеността и министерството на земеделието, са разработили проект за използването на маслинови листа, борови шишарки, гроздови семена и доматени люспи, които в момента се изгарят като отпадък. Другаде по света тези материали са важни хранителни добавки. Маслиновите листа например помагат срещу настинка и грип и се използват за лечение на стесняване на артериите, което е честа причина за сърдечни удари, а също така и за укрепване на имунната система.
						*** 
						Около 70 000 учени и студенти принадлежат към гръцката диаспора, съобщи във вторник (17 юни) гръцкият вестник “Кердос”. Според доклада Гърция, както и регионът на Югоизточна Европа, страдат от "изтичане на мозъци".
						*** 
						Първият вестник за слепи хора и хора с нарушено зрение в Сърбия достигна до своите първи 200 читатели в Нови Сад в петък (20 юни). Вестникът се печата с брайлово писмо. Издаването му се спонсорира от “Ротари Клуб” в Нови Сад.
						*** 
						В четвъртък (19 юни) в Сараево се проведе регионална конференция "Чиста енергия и прозрачна енергийна политика". На форума бяха разгледани въпроси от областта на екологичните предизвикателства и въздействието на замърсяването. Организатори на проявата са Фондация “Отворено общество”, Фондация “Хайнрих Бьол” и Центъра за екология и енергия в Тузла.
						
						(Различни източници - 16/06/08 - 23/06/08)

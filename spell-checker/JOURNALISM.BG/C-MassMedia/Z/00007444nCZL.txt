Робъртсън подчертава ангажимента на НАТО към Косово
27/06/2003
Северноатлантическият съвет пристигна в Прищина в четвъртък, за да потвърди ангажимента на алианса към провинцията и да подчертае, че Косово може би е готово за промени.
От Серемб Герги за Southeast European Times от Прищина - 27/06/03
 
 
Генералният секретар на НАТО Джордж Робъртсън посети Прищина в четвъртък (26 юни) заедно с членовете на Северноатлантическия съвет (САС) и представители на седемте държави, които ще се присъединят към НАТО през 2004 г. Робъртсън каза, че НАТО няма да бъде доволен докато не се установи многоетническо общество в сръбската провинция. Много време и усилие бе отделено за превръщането на Косово в демократично място и международната общност очаква резултати.
"Ние сме тук, за да подчертаем ангажимента на НАТО към Косово и нашата решимост да завършим работата и да гарантираме сигурността и безопасността на хората в Косово", заяви Робъртсън.
Работата, извършена от косовските институции, получава широка подкрепа, но в същото време САС изисква поемането на повече отговорност.
"Аз съм силно впечатлен от напредъка в Косово, но остава още много да се направи. Големи успехи са постигнати в изпълнението на стандартите, но все още е твърде рано да говорим за бъдещия статут на Косово. Първо вие трябва да изпълните всички стандарти, поставени от ЮНМИК", каза посланикът на САЩ в НАТО Николъс Бърнс. "Искам само да кажа, че от гледна точка на НАТО и САЩ нашият ангажимент към Косово е много ясен. Нашето решение е НАТО да остане тук и да има присъствие на КФОР и нашите американски войски, за да гарантират сигурна и безопасна обстановка в Косово.
Ръководителят на ЮНМИК Михаел Щайнер информира делегацията за политическата ситуация в Косово. "Ние сме много окуражени, че висшият орган на НАТО и неговият генерален секретар подкрепят нашата политика за директни разговори със Сърбия", каза той.
Робъртсън подчерта, че населението на Косово трябва да се бори с организираната престъпност и екстремизма и обеща, че НАТО ще продължи да му оказва помощ. Той заяви, че международната общност няма да предаде Косово на "организираните престъпници и на тези, които използват бруталност в името на етническия национализъм".
Президентът на Косово Ибрахим Ругова и премиерът Байрам Реджепи изразиха безпокойство във връзка със сигурността и икономиката. "Ние подкрепяме многоетническо Косово", заявиха те на среща с делегацията на САС. "Никаква толерантност към престъпленията - това е главен принцип на нашата политика и наша отговорност".
От своя страна Робъртсън призова Косово да започне диалог с Белград по техническите и политическите въпроси колкото се може по-скоро.
НАТО може да съкрати числеността на войските си в Косово, но "ние ще продължим да поддържаме боеспособно военно присъствие тук и ще подкрепяме ЮНМИК и работата, която тя върши", заяви той.

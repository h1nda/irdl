Турция разчита на "маНга", за да си върне победата на "Евровизия"
					24/03/2010
					За тазгодишния конкурс на "Евровизия" Турция избра рокгрупа, спечелила награда на Ем Ти Ви.
					От Ерол Измирли за Southeast European Times от Истанбул – 24/03/10
 
					 
						
Рокгрупата "маНга", спечелила награда на Ем Ти Ви, ще представлява Турция на "Евровизия". [Гети Имиджис]
						Турската група "маНга" ще се състезава в конкурса на "Евровизия" на 29 май в Осло с новата си песен "We Could Be The Same". Групата се надява да повтори успеха на Сертаб Еренер, която спечели конкурса през 2003 г. с песента си "Everyway That I Can". 
						"Отиваме, за да спечелим конкурса," каза вокалистът Ферман Акгюл. "Целта ни ще бъде да представим нашата група, нашата музика и нашата страна по най-добрия начин." 
						Барабанистът Йозгюр Джан Йоней каза, че конкурсът е вдъхновил групата да напише нови песни -- песни, казва той, които ние сме готови да споделим със света. 
						
						Победите не са чужди на групата. Миналата година "маНга" спечели наградата за "Най-добро турско изпълнение" на мрежата "Ем Ти Ви Турция", след което спечели наградата за "Най-добро европейско изпълнение" на Мрежите на Ем Ти Ви в Европа на Музикалните награди на "Ем Ти Ви Юръп" за 2009 г. 
						На 3 март групата изпълни за първи път "We could be the Same" по Турското радио и телевизия (ТРТ) в Истанбул. Песента бе добре приета от критиката, която посочи традиционните турски мотиви в нея. 
						
							За групата:
							
								"маНга" е създадена през 2001 г. и приема за свое име думата за японски комикси;
								Музикалният стил на "маНга" съчетава рок, рап, електронна, суфистка и традиционна турска музика;
								"маНга" използва инструменти като тръстикова флейта, пиано, тъпан и традиционен струнен инструмент, наречен баглама, създавайки красива смесица от западно и източно звучене с акцент върху минорните мелодии, изразяващи любов, екзистенциална самота, смърт и меланхолия;
								Дебютният албум на "маНга" с едноименното заглавие стана златен, а вторият им албум, "Şehr-i Huzun", бе издаден през април 2009 г.
							
						
						"Избрахме "маНга", защото получи най-много гласове в национално проучване," каза генералният директор на ТРТ Ибрахим Шахин. "Надявам се "маНга" да излезе победител с тази песен." 
						Изборът бе широко приветстван от феновете на групата. Победата й стана повод за откриването на нова страница във "Фейсбук" за участието на "маНга" в "Евровизия", заедно със страници на почитатели в сайтовете на други социални мрежи. Феновете издигат групата в култ и създават нещо подобно на маНга-мания. 
						"Със сигурност ще спечелим конкурса. Обичам ви много, "маНга", пише Хазал Демирташ, на 20 г., на страницата на групата във "Фейсбук". 
						Групата е изправена пред малко езиково препятствие. Тя ще пее на английски на конкурса, тъй като "искаме всички да разберат нашето послание", каза Акгюл. "Същият мотив, същият инструмент, същата "маНга" -- само езикът е различен," каза той. 
						Турските граждани по света вече са започнали организация за системата на телегласуване. 
						Йесим Гюл пише: "... "маНга", моля ви, елате в Канада!"

Призив към Сърбия да спре принудителното изселване на роми
					08/04/2011
					
						БЕЛГРАД, Сърбия -- Правозащитната организация "Амнести Интернешънъл" призова в четвъртък (7 април) властите в Белград да спрат принудителното изселване на роми и да им предоставят подходящи жилища. В доклад, публикуван в навечерието на Международния ден на ромите в петък, организацията заявява, че "вместо да спрат принудителните изселвания, сръбските власти в Белград продължават същата си политика, прогонвайки ромските общности от домовете им." Тя препоръчва "да се гарантира на ромите правото на жилища, снабдени с канализация, с достъп до обществени удобства и заетост и сигурност срещу бъдещи принудителни изселвания". Според доклада много от изселванията произтичат от плана на Белградския градски съвет от 2009 г., който предвижда широкомащабни инфраструктурни проекти, финансирани от Европейската банка за възстановяване и развитие и Европейската инвестиционна банка. В Сърбия живеят приблизително 500 000 роми - около 7 % от населението. (Уебсайт на Амнести Интернешънъл, Б92, Курир, Радио Свободна Европа - 07/04/11)

Новото македонско правителство говори за инвестиции и заетост
					29/07/2011
					Новото правителство съставя амбициозна, ориентирана към икономиката програма.
					От Мишко Талески за Southeast European Times от Скопие – 29/07/11
 
					 
						
Премиерът Никола Груевски представя приоритетите на новото правителство в парламента. [Томислав Георгиев/SETimes]
						Късно вечерта в четвъртък (28 юли) парламентът избра ново правителство – коалиция между ВМРО-ДПМНЕ и албанския Демократичен съюз за интеграция (ДСИ). 
						В правителството участват като цяло същите министри отпреди предсрочните избори на 5 юни, но някои сега заемат други министерски постове. 
						„Лидерите на двете управляващи партии, Никола Груевски и Али Ахмети, очевидно са доволни от работата на министрите и смятат, че на тях в голяма степен може да се разчита”, каза политическият анализатор Владимир Божиновски за SETimes. 
						„Груевски разбра, че има нужда от министри, които са добри ръководители и чиято професия не е задължително да бъде в същата област като министерството, което управляват”, допълни Божиновски. 
						Коалиционните партньори бързо постигнаха съгласие, поне публично, по новия състав на кабинета. 
						Въпреки етническите страхове, които опозицията раздухва в медиите, позициите на ДСИ са почти същите както преди предсрочните избори. Партията има петима министри и двама вицепремиери. 
						За първи път от обявяването на независимостта на Македония албанец, Фатмир Бесими, ще бъде министър на отбраната на страната. Кадри на ДСИ ще оглавят и министерствата на местното самоуправление, околната среда, икономиката и правосъдието. 
						ДСИ получи и силно желаната позиция на вицепремиер по европейска интеграция. 
						За външен министър Груевски избра доверен, макар и млад дипломат – бившият посланик в ЕС Никола Поповски. 
						Той също така назначи дипломирания в Харвард успял предприемач Бил Павлески за нов министър без портфейл, който ще има задачата да привлича чуждестранни инвестиции. Този избор е в съответствие с приоритетите на новото правителство – увеличаване на чуждестранните инвестиции и намаляване на безработицата. 
						„Целта на икономическата политика е Македония да остане държавата с най-ниски данъци в Европа и нивото на безработица да се понижи под 25 %. Ще бъдат направени и инвестиции в образованието, чрез които искаме да подобрим пазара на труда”, каза за SETimes депутатът от ВМРО Влатко Гьорчев. 
						Опозицията разкритикува споразумението между Груевски и Ахмети за промени в закона за използването на езиците, закона за използването на знамената, както и в закона за амнистията на албанската "Армия за национално освобождение" (АНО), за да се сформира коалиционното правителство. 
						Измененият закон за езиците, който беше приет чрез ускорена процедура, предвижда, че освен депутатите, министрите от малцинствата и други длъжностни лица могат да използват своя майчин език при изказвания в парламента или в парламентарните комисии. 
						Въпреки че СДСМ изказа остри критики по отношение на закона, като заяви, че той е предателство спрямо македонските национални интереси, един от лидерите на партията, професор Любомир Фръчковски, изрази друго становище. 
						„Закон, който позволява на албанците да говорят своя език в парламента, независимо от това, дали представляват законодателната, или изпълнителната власт, е в духа на Охридското рамково споразумение”, заяви Фръчковски. 
						Законът за използването на знамената предвижда, че в общини, където 50 % от населението принадлежи към определена етническа общност, националният флаг на тази общност може да бъде поставен заедно с флага на Македония, но неговият размер трябва да бъде по-малък поне с 1/3. 
						Най-силни реакции обаче предизвика законът за амнистията, с който се спират наказателните производства по четири дела срещу лидери на АНО – много от които са членове на ДСИ – за военни престъпления и други тежки нарушения на международното право. Трибуналът в Хага изпрати делата, за да бъдат гледани в Македония. 
						Макар че пред правителството стоят много предизвикателства, спорът за името с Гърция е най-сериозното сред тях. Бъдещото позициониране на Македония сега до голяма степен зависи от уменията и способността на новия външен министър Поповски да се справи с този въпрос. 
						„Той ще продължи съществуващата политика, тъй като не виждам причини за промяна на стратегията [за защита на името]. В политиката уменията се предпочитат пред младостта, но ако премиерът е преценил, че новите хора в неговия кабинет са компетентни, толкова по-добре”, заяви анализаторът Йове Кекеновски.

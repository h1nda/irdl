Позицията относно противоракетния щит на САЩ остава непроменена, заяви НАТО
					18/11/2008
					Представител на НАТО заяви в понеделник, че Алиансът не е променил позицията си в подкрепа на американския план да разположи отбранителен ракетен щит в Полша и Чехия. 
					(Ройтерс, Euobserver, Интърнешънъл Хералд Трибюн, Айриш Таймс, Гласът на Америка - 17/11/08; Дойче Веле - 16/11/08; AП, АФП, Евронюз - 15/11/08; Гласът на Америка - 10/11/08)
 
					 
						
Генералният секретар на НАТО Яп де Хоп Схефер призова за доклад по вариантите за разширяване на ракетната отбрана в районите и държавите от НАТО, необхванати от плана на САЩ. [Гети Имиджис]
						НАТО отново потвърди в понеделник (17 ноември) подкрепата си за плана на САЩ за изграждане на ракетен отбранителен щит в Източна Европа, предназначен да защитава повечето от 26-те страни, членки на Алианса, срещу евентуалните заплахи от непредвидими държави като Иран и Северна Корея. 
						По време на своята среща на върха през април в Букурещ лидерите на страните от НАТО одобриха плана, предвиждащ разполагането до 2012 г. на десет ракети прехващачи в Полша и радарна система в Чехия. 
						Говорителката на НАТО Кармен Ромеро заяви в понеделник: „Решението, взето в Букурещ, е много ясно и ние продължаваме да анализираме различните възможности, свързани с ракетната отбрана.” 
						Щом бъде установена, системата ще обхваща цяла Европа с изключение на членките на НАТО България, Гърция, Румъния и Турция. Алиансът иска цяла Европа да бъде защитена от ракети с далечен радиус на действие. Генералният секретар на НАТО Яп де Хоп Схефер призова за доклад по вариантите за разширяване на ракетната отбрана в районите и държавите от НАТО, необхванати от щита на САЩ, преди срещата на върха на Алианса през април 2009 г. 
						На 12 ноември Иран обяви, че е направил пробно изстрелване на нова балистична ракета със среден радиус на действие. Наречената „Седжил” ракета има начален обхват от 2 000 км, което значи, че Южна Италия и страните от Югоизточна Европа и Близкия изток са в обсега й на поразяване. 
						Експерти от САЩ смятат, че до 2015 г. Иран ще разполага с ракети, способни да поразят тяхната страна и останалата част от Европа.
						Русия обаче остро се противопоставя на плана на САЩ, разглеждайки го като потенциална заплаха за своите ядрени системи. Руският президент Дмитрий Медведев заплаши да разположи нови ракети близо до границата с Полша, ако Пентагонът пристъпи към изпълнение на своя план за противоракетна отбрана.
						Опитвайки се да разсее опасенията на Москва, Вашингтон многократно подчертава, е ракетният щит „не е насочен към Русия”, и е отправил няколко предложения за сътрудничество, които Москва е отхвърлила до едно. 
						След разговори с Медведев в петък френският президент Никола Саркози, чиято страна понастоящем заема шестмесечното ротационно председателство на ЕС, изрази съмнения, че проектът на САЩ ще подобри сигурността на Европа, за разочарование на Варшава и Прага. 
						"Въпросът за противоракетния щит е уреден със споразумение между Полша и Съединените щати,” заяви в събота полският премиер Доналд Туск. „Не мисля, че трети страни, дори и добри приятели като Франция, имат особено право да се изказват по този въпрос." 
						Чешкият вицепремиер Александър Вондра каза, че „мандатът на френското председателство за срещата на върха ЕС-Русия ... не съдържаше никакво споменаване на противоракетния щит на САЩ." 
						Западните медии изтълкуваха коментарите, направени от Медведев във Вашингтон в края на седмицата, като показателни, че Москва може би е готова да разгледа и други варианти, които да не включват задължително отхвърлянето на щита.

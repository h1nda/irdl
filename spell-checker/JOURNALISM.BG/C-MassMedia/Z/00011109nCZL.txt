Оттеглящият се ръководител на ЮНМИК предупреждава за заплаха от екстремизъм в Косово
11/06/2004
На прощалната си пресконференция Хари Холкери призова международната общественост да не се отказва от Косово, като предупреди, че не трябва да се позволи на екстремистите да дестабилизират провинцията.
(АП, Ройтерс, Радио Б92, Дойче веле - 10/06/04; Информационен център на ООН - 07/06/04; ЮНМИК - 25/05/04)
 
 
Не трябва да се пренебрегва напредъкът, постигнат досега в Косово, каза на прощалната си пресконференция оттеглящият се от поста ръководител на ЮНМИК Хари Холкери. Той предупреди, че насилието и тероризмът ще получат зелена улица, ако ООН се изтегли от провинцията. [АФП]
На прощалната си пресконференция оттеглящият се ръководител на ЮНМИК Хари Холкери предупреди, че мирът в Косово зависи от непрекъснатите усилия на международната общност за стабилизиране на провинцията. Той призова също да се предприемат стъпки за преодоляване на стагнацията в икономиката на Косово, както и за бързо разрешаване на въпроса с окончателния му статут.
"Ако международната общност се откаже от Косово, това ще бъде картбланш за тероризъм, насилие и всякакви действия срещу човечеството", каза Холкери в четвъртък (10 юни).
Косово бе поставено под управлението на ООН в средата на юни 1999 г. след 78-дневна кампания на НАТО. На 25 май, около 10 месеца след като замести Михаел Щайнер и стана четвъртият управител на Косово от ООН, Холкери обяви, че подава оставката си по здравословни причини.
"Една шепа хора се опитват да разрушат бъдещето на обикновените граждани тук в Косово. Не им позволявайте да сторят това", каза бившият финландски премиер в четвъртък, по-малко от три месеца след най-сериозните прояви на насилие в Косово, при които загинаха 19 души, а стотици бяха ранени.
"Много съм разтревожен, защото сигурността в Косово сега е много крехка", добави Холкери, като подчерта, че насилието ще си остане заплаха за мира в провинцията, докато не бъде преодоляна икономическата стагнация.
Като цитира проучване на Световната банка, публикувано в четвъртък, "Ройтерс" съобщи, че Косово има най-ниския БВП в Европа - по-малко от 660 евро на глава от населението годишно. Според различни сведения безработните са повече от 57 % от двумилионното население на провинцията. Данните сочат, че около 37 % от хората в Косово живеят с по-малко от 1,5 евро на ден. С намаляване на помощите и даренията икономическият растеж в провинцията е застрашен, предупреждава банката.
"Ако хората са бедни, ако живеят под границата на бедността, те лесно стават екстремисти", каза Холкери. "Те са готови да отидат на барикадите, готови са да убиват съседите си и да последват всякакви екстремистки призиви."
Докато малцинството етнически сърби иска Косово да си остане част от Сърбия и Черна гора, мнозинството косовски албанци, които са около 90 % от населението на провинцията, настояват за независимост. В четвъртък специални полицейски части oградиха с кордон щаба на ЮНМИК в центъра на Прищина, докато отвън се бяха събрали стотици протестиращи косовски албанци, които искаха ревизиране на Резолюция 1244 на Съвета за сигурност на ООН.
Международната общност изготви списък от стандарти, които Косово трябва да постигне като предварително условие за започване на преговори по бъдещия му статут. Решение по този въпрос ще бъде взето след като бъде направен преглед на напредъка, постигнат по изпълнението на стандартите, който се очаква в средата на 2005 г.

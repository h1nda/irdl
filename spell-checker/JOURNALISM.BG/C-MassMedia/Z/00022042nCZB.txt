Изграждане на ново Косово
					26/03/2007
					С приключването на преговорите за статута и предвид скорошното обсъждане на плана на Ахтисаари за Косово в Съвета за сигурност, дипломатическите маневри сред ключови международни играчи вече са в ход. Д-р Робърт Остин от Университета в Торонто разглежда проекта на Ахтисаари и бъдещето, което той предвижда за неспокойната провинция.
					От Робърт К. Остин за Southeast European Times – 26/03/07
 
					 
						
Сръбски ученик гледа учителя си по време на час по математика в училище, състоящо се от една стая, в малко сръбско селце близо до Стерпче. Жителите на Косово очакват ходове тази година за формализиране на независимостта от Сърбия, което се подкрепя от почти всички етнически албанци в сръбската провинция. [Гети Имиджис] 
						В края на март косовският проблем изглежда най-сетне ще се влезе в дневния ред на Съвета за сигурност на ООН. Продължилите месеци преки преговори между Белград и Прищина с посредничеството на ООН не дадоха особен резултат, а специалният пратеник на ООН бившият финландски президент Марти Ахтисаари обяви, че те са приключили. 
						Въпреки преодоляването на някои различия по технически въпроси, двете страни все още остават на твърде различни позиции, за да се водят сериозни преговори за бъдещето на Косово. Топката сега е в игрището на международната общност. Тя може да приеме, нанесе поправки или отхвърли плана на Ахтисаари, който проправя пътя за контролирана форма на независимост на провинцията. 
						 Русия, която твърди, че всяко решение за Косово, трябва да бъде приемливо както за Белград, така и за Прищина, представлява най-сериозната потенциална пречка за одобряването на плана на Ахтисаари. Нейното послание обаче е трудно да бъде дефинирано. От една страна Москва остро критикува финландския пратеник и дори призовава за неговото отстраняване, а в същото време не отправя ясна заплаха, че ще използва правото си на вето в Съвета за сигурност. Междувременно тя продължава да настоява за решение, взето чрез преговори, макар че не посочва как това може да бъде постигнато, при дълбоките различия в позициите на двете страни. Сърбия заявява, че не може да приеме какъвто и да е план, според който Косово става независимо, докато за Прищина въпросът за придобиване на суверенитет не подлежи на преговори. 
						
Косовско албанско момиче се връща от училище в Прищина. Младите хора под 25-годишна възраст представляват 60% от населението на Косово, което нарежда провинцията на едно от първите места сред европейските страни по брой на младите хора. [Гети Имиджис] 
						На този етап повече албанци в Косово приемат казаното от Ахтисаари. Едно незначително малцинство настояват, че той не е направил всичко възможно, а в Косово имаше и демонстрации, завършили с насилие. Противниците на плана на Ахтисаари са малцинство - повечето разбират, че гъвкавата форма на независимост за Косово е приемлива, особено ако това означава продължително присъствие на НАТО. Дори това е само по себе си постижение. В крайна сметка Косово се намира под международно настойничество вече почти осем години. 
						Според първоначалното споразумение, резолюция 1244 на Съвета за сигурност на ООН, референдум трябваше да се проведе след три години, а ООН придобиваше власт над съдбата на Косово. Трите години отдавна отминаха, а провинцията тъне в забрава. Разходите за един народ, опитващ се да се придвижи напред от една ситуация след конфликт, са огромни. Макар че статутът първоначално бе обвързан с осъществяването на определените от ООН стандарти, това е трудно да бъде постигнато в обстановка на икономически хаос. Поради тези и други причини ООН в крайна сметка направи заключението, че статуквото не може повече да бъде поддържано. 
						Внимателният прочит на предложението на Ахтисаари показва, че албанската страна ще получи почти всичко, към което се стреми. Исканията на сръбското и другите малцинства за автономия, защита на правата и по-голяма политическа роля до голяма степен са изпълнени. И обратно, почти никакви отстъпки не се правят по отношение на сръбското правителство. Да, Белград ще запази правото си на ангажираност в Косово, но ще изгуби ефективен контрол върху това, което преди бе част от сръбската територия. 
						
Специалният пратеник на ООН за преговорите за статута на Косово, бившият финландски президент Марти Ахтисаари. [Гети Имиджис] 
						Вината за това до голяма степен носи Слободан Милошевич, чиято политика остави наследство на поляризация и недоверие. Мнозина биха възразили, че настоящите призиви на Белград за "широка автономия" са закъснели с едно десетилетие. С няколко изключения, международната общност гледа на процеса за решаване на статута главно като на начин за решаване на проблемите на Косово, а не на Сърбия. До голяма степен се приема, че проектът трябва да отразява позицията на етническото албанско мнозинство, макар и със съществени гаранции, че на Балканите няма да възникне друга чисто албанска държава. 
						Ако планът на Ахтисаари получи одобрението на Съвета за сигурност и бъде приложен, какви са критериите за успех? Малцинствените права, разбира се, ще бъдат област от ключово значение. Планът съдържа строги правила, целящи да запазят мултиетническия характер на Косово. За да бъдем честни по отношение на правителството на Косово, трябва да признаем, че лидерите на Прищина показаха, че разбират това. Поне на хартия, правителството пое ангажименти, някои от които са по-големи дори от предложените от Ахтисаари. Малко страни-членки на ЕС могат да се похвалят с инициативи, които Косово предлага на ромската общност, например. Дори преди пратеникът на ООН да бе предложил своя план, лидери като Ветон Сурой на партия Ора, вече чертаеха пътя към малцинствата в Косово. 
						Дори Съветът за сигурност да внесе поправки в плана на Ахтисаари, ще бъде от решаващо значение да се запазят клаузите, гарантиращи етническо разнообразие. Тези клаузи ще осигурят на малцинствата важна, дори решаваща роля във всяко бъдещо правителство. Човек може лесно да различи в плана аспекти от Дейтънското и Охридското споразумения. Процесът на децентрализация дава максимална власт на области, където сърбите са мнозинство. В светлината на принципа на Бадинтер Ахтисаари дори предлага някои закони да влязат в сила само с одобрението на мнозинството от неалбански представители в Събранието на Косово. Придобивките по отношение на езика, културните права, образованието и достъпа до медиите, също изпълняват и надминават международните стандарти. 
						 По същество предложението на Ахтисаари предлага уникална асиметрична държава, която е напълно децентрализирана. Гарантирането на функционалността на такава държава в никакъв случай няма да бъде лесно. Тази възможност обаче изглежда е единствената, която не поставя непосредствена заплаха пред регионалната стабилност. Пренебрегването на аспирациите на косовските албанци например за независимост, почти сигурно ще разпали екстремизъм и дори отхвърляне на международната общност, както и институциите, които тя се стремеше да създаде. И обратно, неуспехът да се приложат подходящите мерки за защита на малцинствата, може бързо да доведе до хуманитарна криза. Разработвайки своя проект, бившият финландски президент се е стремял да начертае умерен, прагматичен курс на действие, чрез който се опитва да създаде условията, необходими за решаване на конкретните проблеми, пред които е изправена тази неспокойна част на Балканите. 
						
Рoбърт К. Остин преподава история и политика на Югоизточна Европа в Университета в Торонто.

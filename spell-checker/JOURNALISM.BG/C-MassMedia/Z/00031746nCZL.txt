Главният прокурор на Трибунала в Хага Брамерц ще посети Хърватия идната седмица
					24/09/2009
					 
						ЗАГРЕБ, Хърватия -- Главният прокурор на Трибунала на ООН за военни престъпления Серж Брамерц ще посети Хърватия в началото на следващата седмица, съобщи Хага в сряда (23 септември). По време на визитата си в понеделник и вторник Брамерц ще се срещне с президента Стипе Месич, министър-председателя Ядранка Косор, министъра на правосъдието Иван Симонович и държавният прокурор Младен Баич, за да обсъди въпроси във връзка със сътрудничеството на Хърватия с Трибунала в Хага. В своя доклад пред Съвета за сигурност на ООН през юни Брамерц даде положителна оценка на сътрудничеството на Хърватия в областта на военните престъпления, отбелязвайки, че Загреб е отговорил своевременно на повечето от исканията от страна на Трибунала, освен по някои въпроси, свързани с операция "Буря" от 1995 г. Загреб не предостави така наречените "артилерийски дневници", които да бъдат използвани в процесите срещу няколко хърватски подсъдими, включително и генерала в оставка Анте Готовина. (ХИНА, Весник, Явно - 23/09/09)

Съветът за сигурност на ООН одобри назначението на Инцко за върховен представител в БиХ
					26/03/2009
					 
						НЮ ЙОРК, Съединени щати -- В сряда (25 март) Съветът за сигурност на ООН единодушно одобри назначаването на австрийския дипломат Валентин Инцко за нов върховен представител в Босна и Херцеговина (БиХ). Инцко, на 52 г., беше първият посланик на Австрия в БиХ след парафирането на Дейтънското мирно споразумение. Той ще замести Мирослав Лайчак на най-високия пост на международната общност в БиХ, след като Лайчак го напусна, за да стане външен министър на Словакия. Понастоящем Инцко е посланик на Австрия в Словения. Той официално ще поеме новия си пост в четвъртък, след заседание на Управителния съвет на Съвета за прилагане на мира. (Дневни Аваз, РТРС, СРНА, Независне Новине, БТА - 25/03/09)

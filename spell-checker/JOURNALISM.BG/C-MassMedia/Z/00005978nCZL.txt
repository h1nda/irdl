Ръмсфелд обеща подкрепа на Турция за защита от Ирак
14/02/2003
 
ВАШИНГТОН, САЩ -- В четвъртък (13 февруари) министърът на отбраната Доналд Ръмсфелд отново увери Турция, че ще получи помощ при евентуален конфликт с Ирак. Пред сенатската комисия той заяви, че САЩ и другите страни-членки на НАТО ще направят всичко възможно Анкара да получи разузнавателни самолети AWACS, ракети "Патриот" и екипи за защита, за да засили отбраната срещу евентуална атака от Ирак. Ръмсфелд също разкритикува Франция, Германия и Белгия за блокиране плановете на НАТО за пакета помощи за Турция.
От другата страна на Капитолия, държавният секретар Колин Пауъл заяви пред комисията на Конгреса, че НАТО ще устои на бурята и ще изглади различията между някои от членовете. Изявлението бе направено след срещата с турския външен министър Яшар Якъш, който предупреди, че разногласията в алианса относно Ирак могат да имат отрицателен ефект върху надеждността на НАТО. Двамата също обсъдиха финансовата помощ на САЩ за турската икономика в случай на война в съседен Ирак. (СиЕнЕн, АФП, АП, Ройтерс, Анадолска агенция, БиБиСи - 13/02/03)

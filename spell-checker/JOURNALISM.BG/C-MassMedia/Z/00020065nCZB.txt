Румънският военноморски флот "развя флага" 
					25/09/2006
					Бъдещото членство на България и Румъния в ЕС поставя важни нови предизвикателства пред сигурността на блока и нови отговорности за двете бъдещи страни-членки. Румъния се готви да поеме предизвикателството като преструктурира, модернизира и укрепва своя военноморски флот. 
					От Гелу Трандафир за Southeast European Times в Букурещ – 25/09/06
 
					 
						
"Трябва да вземем предвид ангажиментите на страната ни към НАТО, но също и общото положение в региона", казва Петру Хангану, командващ военноморския флот. [Снимка, любезно предоставена от Гелу Трандафир] 
						Пренебрегваният в продължение на години черноморски регион скоро ще придобие значение за сигурността на западните общества. След като се осъществят надеждите на Румъния и България за присъединяване към ЕС през следващата година, около 500 км от черноморската крайбрежна ивица ще стане скоро част от новата източна граница на блока. Нещо повече, през последните години Румъния сигнализира за заплахи, произтичащи от многобройни "замразени конфликти" в региона: Транснистрия, Абхазия, Южна Осетия и Нагорно-Карабах. 
						 "Черноморският регион се превърна в канал за трафик на хора, наркотици и оръжия", предупреди президентът Бъсеску. Това е стратегически регион, свързващ Югоизточна Европа с богатия на енергийни суровини Транскавказки регион, който също поставя важни предизвикателства пред сигурността. 
						Въпреки че Черно море ще стане новата източна морска граница на ЕС, Съюзът изглежда не съзнава напълно значимостта на този факт, признава бившият посланик на Великобритания в Румъния Куинтън Куейл. "Това е регион, който пренебрегваме на свой собствен риск", заяви той наскоро и добави, че "около 80% от хероина по улиците на Лондон се пренасят през черноморския регион". 
						 Заедно със съюзниците си от НАТО, както и с други ключови държави като Русия и Украйна, Румъния е поела мисията да изгради доверие и да укрепи сигурността в региона. Миналата година Румъния пое председателството на ротационен принцип на БЛЕКСИФОР, Оперативната група за военноморско сътрудничество в Черно море. Освен това страната сега се намира в процес на преструктуриране на своя военноморски флот с оглед създаване на "сили с разнообразна роля", които да могат да поемат различен вид мисии с относително малко средства и персонал. 
						"Военноморски сили, които могат да изпълняват широк диапазон от мисии са възспиращ фактор. "Концепцията "развяване на флага" и тук има място", казва Петру Хангану, командващ румънския военноморски флот. Най-силните активи на флота са две фрегати, "Цар Фердинанд" и "Кралица Мери", закупени от Великобритания през 2003 г. 
						"Ние имахме и все още разполагаме със съоръжения, произведени на изток, които не са съвместими с натовските", заявява Хангану, обяснявайки причината за новата придобивка. "Тези две фегати са интероперабилни със силите на НАТО, тъй като преди са използвани от силите на Алианса. Трябва да бъдем в крак с нашите съюзници, като изградим надеждни и интероперабилни сили." 
						
"Черноморският регион стана канал за трафик на хора, наркотици и оръжия", предупреди румънският президент Траян Бъсески. [Гети Имиджис] 
						През 2005 г. "Цар Фердинанд" участва в продължение на два месеца в операцията на НАТО "Актив Индевър" в Средиземно море. "Кралица Мери" ще се присъедини към румънския военноморски флот по-късно тази година. Като модернизира тези две фрегати, построени през 80-те години, румънският военноморски флот ще бъде готов да действа под вода, над повърхността и във въздуха. Смята се, че фрегатите са готови "за сражения срещу подводници, въздушна отбрана, електронно наблюдение, артилерийска защита по вода и суша, както и за хуманитарни, издирвателни и спасителни мисии". 
						След година двете фрегати ще имат свои собствени хеликоптери на борда. Осем военноморски офицери вече завършиха летателни курсове и са готови да пилотират хеликоптерите. 
						Румънски военноморски офицери говорят с гордост и за бойната група на гмуркачите. По време на неотдавнашни многонационални учения, румънските гмуркачи бяха окачествени като част от натовските сили за бързо реагиране. 
						Процесът на модернизация и придобиване на нови капацитети, което включва и купуването на четири нови корвети, изисква много средства. Въпреки това военноморските офицери смятат, че си струва да бъдат направени тези инвестиции. 
						"Трябва да се съобразим със задълженията си към НАТО, но и с общото положение в региона", казва Хангану. "Замразените коннфликти също могат да повлияят върху общото положение - Транснистрия например е съвсем близо. Тук е границата на НАТО и на ЕС и нашата мисия е да укрепим тази граница." 
						Днес военноморските офицери имат още една причина за гордост. Новият началник-щаб на румънската армия вицеадмирал Георге Марин, идва от военноморския флот. Церемонията по встъпването му в длъжност се състоя на 13 септември. По време на церемонията Марин заяви, че новият му пост е "знак на признание" на усилията на военноморския флот да осъществи програми и да модернизира този военен сектор.

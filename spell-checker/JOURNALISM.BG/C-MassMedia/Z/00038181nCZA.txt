Американският посланик се срещна с турски журналисти
					15/04/2011
					„Задаваме същите въпроси като вас”, каза посланик Франк Ричардоне пред асоциацията на кореспондентите в Анкара.
					От Алакбар Рауфоглу за Southeast European Times – 15/04/11
 
					 
						
Турски журналисти организираха протести срещу арестите. [Ройтерс]
						Загрижеността на международната общност за свободата на печата в Турция отново излезе на преден план. ОССЕ и американският посланик в Турция ще направят свои оценки по този въпрос. 
						Според службата на ОССЕ за медиите 57 журналисти в Турция са задържани по обвинения в подстрекателство към екстремизъм – тенденция, която се отбелязва с тревога. 
						 Междувременно американският посланик в Турция Франк Ричардоне също повдигна въпроса за арестите по време на работна закуска в сряда (13 април) с Асоциацията на дипломатическите кореспонденти със седалище в Анкара. 
						„Задаваме същите въпроси като вас – защо се случва всичко това”, е заявил той пред групата репортери, според уебсайта на посолството. Проправителствените политици не чакаха дълго, за да отговорят. 
						 „Подобни събития се случват във всяка нормална държава, включително в САЩ”, каза за SETimes Харун Тюфекчи, депутат от управляващата Партия на справедливостта и развитието (ПСР). „Медиите у нас са не по-малко независими отколкото медиите в САЩ и Европа.” 
						 „Понякога дори ние, длъжностните лица, сме силно критикувани в медиите”, добави той. 
						Двама известни разследващи журналисти, Ахмет Шък и Недим Шенер, бяха арестувани неотдавна във връзка с предполагаем ултранационалистически заговор за свалянето на правителството. Копия от новата книга на Шък бяха иззети от неговото издателство и двамата бяха задържани в очакване на съдебен процес. 
						 По-късно по същото дело беше обвинен трети известен журналист, Сонер Ялчън. Според критиците арестите са част от опит да бъдат сплашени или накарани да замълчат медиите, които критикуват правителството на ПСР, което има голямо мнозинство в парламента и контролира лостовете на държавната власт. 
						 По-рано миналия месец опозиционната Републиканска народна партия (РНП) отправи искане парламентът да разследва арестите на журналисти, но искането беше отхвърлено. 
						Според Огуз Оян, депутат от РНП, който е изготвил искането, правителството налага волята си върху медиите от две посоки – от една страна, като задържа журналисти, а от друга, като оказва икономически натиск върху медийните организации. 
						„Правителството създава верни на него медии, като същевременно потиска свободните медии, като например „Доган Груп” и други”, заяви той. 
						 „Чрез това свое отношение към журналистите ПСР застрашава външните отношения и международния имидж на страната”, каза той за SETimes. 
						 Зейнеп Гюрджанлъ, която ръководи бюрото на „Хюриет Интернет” в Анкара и е председател на Асоциацията на дипломатическите кореспонденти, смята, че срещата с Ричардоне ще помогне за разширяването на дебата за свободата на медиите. 
						 „Думите на посланика са много важни и имат силно въздействие”, каза тя за SETimes, като добави, че Вашингтон и Анкара имат разногласия по този въпрос. 
						Тюфекчи обаче заяви, че не вижда „ненормални проблеми” в двустранните отношения. 
						„Ние имаме дългогодишно партньорство”, каза той. „И можем да преодолеем всички неразбирателства.”

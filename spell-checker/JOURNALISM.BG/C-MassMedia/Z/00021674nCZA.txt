Председателят на ПАСЕ бе домакин на историческа среща между религиозни лидери в Кипър 
					22/02/2007
					Кипърските религиозни лидери се срещнаха за първи път след 1974 г. по време на посещението на председателя на Парламентарната асамблея на Съвета на Европа, целящо насърчаване на диалога между двете общности на разделения остров. 
					(Сайпръс Мейл, Си Ен Ей, Ню Анатолиън, Заман, Съвет на Европа - 22/02/07; AП, Синхуа, Сайпръс Мейл, Заман, Съвет на Европа - 21/02/07; Си Ен Ей, Синхуа - 20/02/07; Съвет на Европа - 16/02/07) 
 
					 
						
Председателят на Парламентарната асамблея на Съвета на Европа Рене ван дер Линден (в средата) разговаря с репортери в сряда (21 февурари), след историческата среща между кипърския архиепископ Хрисостомос II (вляво) и лидера на кипърската мюсюлманска общност, великия мюфтия Ахмет Йонлюер, в буферната зона на Никозия, контролирана от ООН. [Гети Имиджис] 
						Кипърският гръцки архиепископ Хрисостомос II и кипърският турски религиозен лидер Ахмет Йонлюер се срещнаха за първи път след 1974 г. в сряда (21 февруари), шест седмици след отлагането на запланувана среща между тях. 
						Домакин на срещата в Никозия бе председателят на Парламентарната асамблея на Съвета на Европа (ПАСЕ) Рене ван дер Линден, който пристигна в понеделник в опит да насърчи диалога между двете общности. 
						Приветствайки тази "историческа" първа среща, Ван дер Линден я окачестви като отличен пример за междукултурен и междурелигиозен диалог и приоритет за своето председателство. 
						По време на двучасовите разговори Хрисостомос II и Йонлюер обсъждаха как да изградят климат на доверие и търпимост между своите общности и се договориха за засвидетелстване на повече уважение към местата за богослужения на територията на Кипър. Двамата са се договорили да работят за създаването на условия за богослужения в джамията "Хала Султан Теке" в Ларнака и в манастира "Апостол Андрей" на полуостров Карпас, според съвместно изявление, публикувано след срещата им. 
						Изразявайки надежда, че преговорите ще спомогнат за засилване на взаимното доверие и ще допринесат за решаването на кипърския проблем, двамата лидери се договорха скоро да се срещнат отново. 
						"Щастлив съм, че се намирам тук днес ... за да можем и двамата да работим за доброто на нашата страна и за доброто на нашите народи," е казал Хрисостомос II пред репортери преди срещата, според АП. "В Кипър никога не сме имали религиозен проблем, няма да имаме такъв и в бъдеще." 
						Ван дер Линден се срещна и с политически лидери -- кипърския гръцки и кипърския турски президент, Тасос Пападопулос и Мхемет Али Талат, и с други високопоставени официални лица -- за да подпомогне диалога между двете общности. 
						"Не може да има трайно решение на положението в Кипър без сериозен и устойчив диалог между двете общности на всяко възможно ниво," каза Ван дер Линден в изявление преди посещението си. 
						Той изрази също безпокойство от бавния темп на прилагане на споразумението, постигнато между Пападопулос и Талат през юли 2006 г., и призова всички участници да не губят повече време. Споразумението, сключено с посредничеството на ООН, предвижда създаването на технически и работни групи за разглеждане на въпроси, засягащи както ежедневието на острова, така и по-значителни теми, като начин за улесняване на трайното прекратяване на 32-годишното разделение на Кипър. 
						"Губим време," заяви в сряда Ван дер Линден след среща с Талат. "Измина повече от половин година от споразумението, сключено на 8 юли, а до този момент работните групи не работят както трябва." 
						Той призова също за по-бързо откриване на контролно-пропускателния пункт на ул. "Ледра", главна пътна артерия в центъра на Никозия, както и на други такива пунктове по протежението на "Зелената линия", разделяща северната част на острова - под турско управление от южната, намираща се под гръцко управление. 
						"Ако искате да решите проблемите, и двете страни трябва да правят отстъпки," каза в сряда Ван дер Линден след обща среща с Елени Мавру и Джемил Бюлютогуларъ -- кипърския гръцки и кипърския турски кмет на разделената столица.

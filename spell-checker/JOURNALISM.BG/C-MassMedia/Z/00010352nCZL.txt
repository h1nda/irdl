Делова хроника
02/04/2004
Преглед на деловите и икономическите новини от Балканите след 26 март.
(Различни източници -- 26/03/04 - 02/04/04)
 
 
На кръгла маса, организирана от Търговската камара, енергийната компания на Македония ЕСМ каза, че е налице капацитет за изграждане на около 400 малки водноелектрически централи в Македония. Според експерти тези централи могат да задоволят до 92 % от потреблението на електричество в страната. В момента в страната работят само 22 малки ВЕЦ.
Преглед на деловите и икономическите новини от Балканите след 26 март:
Босна и Херцеговина (БиХ) получи на 29 март първия си кредитен рейтинг -- Б3 с положителна перспектива - от международната рейтингова агенция "Муудис". Това се смята за ясно признание за напредъка на страната, постигнат след войната. От "Муудис" казаха, че очакват актуализиране на рейтинга през следващите шест до 18 месеца, но подчертаха, че този срок зависи от темповете на икономическите реформи.
***
През 2004 г. България ще внесе в бюджета на НАТО общо 2,2 млн. евро, според финансовия министър Милен Велчев. Сумата се разпределя както следва: 410 000 евро за гражданския бюджет, 1,34 млн. евро за военния бюджет и 470 000 евро за Програмата на НАТО за инвестиране в сигурността. Велчев каза, че годишните вноски на страната в алианса ще нараснат на 3,38 млн. евро през 2005 г. и 3,82 млн. евро през 2006 г.
***
БНП на Турция е нараснал с 5,9 % през 2003 г., според данни на Държавния статистически институт. През 2003 г. БНП на Турция е възлизал на 220,45 милиарда евро.
***
Служители на железопътната система на Македония прекратиха общата стачка след постигане на споразумение с правителството. Кабинетът обеща, че мерките за съкращаване на персонала ще бъдат осъществени само след като бъдат разрешени всички въпроси, свързани със заплащането на компенсациите при съкращение.
***
Очаква се италианската "Банка интеса" да закупи дял от 40,05 % от турската "Гаранти банк" за 1,91 милиарда евро, съобщи на 30 март участник в преговорите по съдружието. "Банка интеса" ще разполага с опция да закупи допълнителен дял от 9,96 % на по-късен етап.
***
Световната банка даде зелена светлина на Проекта за интегрирано управление на водата и екосистемите за Албания, чиято цел е да подобри общинските системи за отпадни води в крайбрежните градове Дуръс, Саранда и Лежа. Банката ще предостави 4,9 млн. долара за проекта; други 15,1 млн. долара ще постъпят от Европейската инвестиционна банка и бенефициентите по проекта. Други новини: Световната банка и италианското правителство съобщиха, че са одобрили помощ от 5,3 млн. евро за опазване на риболовния сектор в езерото Шкодер.
***
"Техно-пек", частна компания в Босна и Херцеговина, откри нова фабрика за производство на фураж в град Бихач на 31 март. Холандското правителство е подпомогнало инвестиционния проект, който е на стойност 800 000 евро.
***
Немската компания "Практикер" ще инвестира 50 млн. евро във верига от седем хипермаркета в България през следващите три години. Представители на компанията разказаха за плановете си на среща с министъра на икономиката Лидия Шулева. Проектът се финансира от Българо-американския инвестиционен фонд.
***
"Ромейниън кепитъл адвайзърс", компанията, управляваща Румънско-американския предприемачески фонд, съобщи, че планира тази година да създаде нов инвестиционен фонд от 50 млн. евро. Първоначално фондът ще инвестира в Румъния и България и след това постепенно ще се разрасне, за да обхване останалата част от Балканите.

Членове и партньори на НАТО се срещнаха, да обсъдят мирното бъдеще на региона 
					11/05/2012
					Началник-щабовете на армиите от региона се събраха, за да обсъдят нови начини за използване на отбранителните ресурси.
					От Линда Карадаку за Southeast European Times от Тирана - 11/05/12
 
					 
						
Началник-щабове на армиите на 26 страни присъстваха на срещата в Тирана. [Министерство на отбраната на Албания]
						НАТО се преобразува, но ще продължи да постига равновесие и сигурност в Югоизточна Европа, каза в четвъртък (10 май) командващият на Съюзното командване на силите в Хайделберг, генерал-лейтенант Джон Морган, в края на 7-ите Обединени разговори на началниците на щабове на Сухопътните войски и Конференцията на НАТО и страните партньорки, която се проведе в Тирана. 
						Присъстваха началник-щабовете на армиите на 26 страни, членки на НАТО - включително Албания, България, Гърция, Румъния, Хърватия, Турция и Словения. Десет страни от "Партньорство за мир" също изпратиха представители, между които Босна и Херцеговина, Черна гора, Сърбия и Македония. 
						Две страни от Средиземноморския диалог и две от Истанбулската инициатива за сътрудничество също участваха в тридневната сесия. 
						Съветникът по публични въпроси на Командването на силите в Хайделберг, подполковник Гьоц Хафке, каза за SETimes, че заплахите за сигурността в региона са били много по-големи преди години. "Имаме мир и стабилност в региона, но все пак има заплахи за сигурността," каза Хафке. 
						Миналата седмица НАТО превантивно изпрати допълнителни части в Косово преди сръбските избори във връзка с потенциалното въздействие на изборите върху сигурността в Северно Косово. 
						"Там бяха изпратени подкрепления, в случай [че са] необходими," каза Хафке. 
						Той посочи преобразуването на натовската база в Измир като една от предстоящите промени. Миналото лято Алиансът обяви, че ще превърне въздушната база в турския пристанищен град Измир в сухопътно командване - една от 11-те бази на Алианса, които ще бъдат преструктурирани - с цел намаляване на разходите и дублирането. 
						"Следващото лято те ще бъдат готови за първоначалния оперативен капацитет. Ще отнеме известно време; това е част от цялостното преобразуване на НАТО," каза Хафке за SETimes. 
						Бригаден генерал Виктор Бердо, командващ на Албанските сухопътни сили, каза пред репортери, че в центъра на дискусията е било намирането на нови решения - въз основа на новата стратегическа концепция на НАТО и концепцията за "Интелигентна отбрана" - за по-добро използване на ресурсите на отбраната. 
						Един от начините да се постигне това, според подполковник Фреди Максути от Албанските въоръжени сили, би бил да се създадат регионални батальонни бойни групи, даващи възможност на страните участнички да си поделят разходи и военнослужещи. 
						Максути каза за SETimes, че това би имало положително въздействие върху съседските отношения в региона. 
						Той каза, че Албания би искала да помогне на други страни от региона да станат членки на НАТО чрез обучение и съвместни учения - но също и чрез създаването на общи капацитети. 
						Максути казва, че неотдавнашните събития в Косово, Македония и Прешевската долина са политически и не могат да бъдат коментирани от военните. 
						"Сигурността трябва да се гарантира и трябва да има диалог между съседите," казва Максути за SETimes. 
						Морган подчерта, че тези срещи са възможност за членовете, партньорите, командната структура и структурата на силите на НАТО да дискутират възможностите на сухопътните сили на Алианса. 
						"Тези срещи служат за подпомагане на диалога и засилване на връзките между военните органи и партньорите на НАТО" заявиха от Алианса. 
						Следващата среща на началниците на армейските щабове ще се проведе догодина. 
					
				
			
					 
					
 
 

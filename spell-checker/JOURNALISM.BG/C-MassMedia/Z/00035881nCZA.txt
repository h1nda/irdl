Белград е домакин на празник на бирата и музиката 
					02/09/2010
					Почти един милион души се отправиха към Белград, за да опитат различни марки бира, да се порадват на любимите си групи и да си прекарат добре.
					От Бояна Милованович за Southeast European Times от Белград -- 02/09/10 Снимки: Никола Барбутов 
 
					 
						
Посетителите на фестивала имаха възможност да опитат повече от 28 марки бира.
						Основан през 2003 г., ежегодният "Бирен фест" предлага разнообразен подбор от музика и широк асортимент от бира. Входът е свободен, а броят на посетителите непрекъснато расте. Тазгодишното издание, провело се в парка "Ушче", привлече 900 000 души, с което се нареди сред най-посещаваните фестивали в Европа. 
						От създаването си "Бирен фест" се присъедини към групата на Фестивала на духовата музика в Гуча и "Екзит" като една от най-големите атракции на Сърбия за международни туристи. 
						 Със забавната си атмосфера и леещата се свободно бира просто е невъзможно да не прекараш добре на фестивала. "За всекиго има по нещо", каза един от учредителите на фестивала, Иван Ивачкович, за SETimes. 
						"Тазгодишният "Бирен фест" в Белград е по-силен от всякога," каза Ивачкович. "Имаме известни групи от Сърбия: "Рибля Чорба", "Партибрейкитерс", "Блек Дог" и много, много други. Имаме и някои много интересни гости от региона - като "Сидарта", една от най-известните групи в Словения." 
						
"Бирен фест" се превръща в една от най-големите атракции на Сърбия. 
						 Общо над 40 изпълнители от Сърбия и чужбина взеха участие в проявата и бяха представени 28 марки бира. 
						Белградската културна мрежа спонсорира петдневния фестивал, който тази година се проведе между 18 и 22 август. Между участващите пивовари бяха "Амстел", "Хайнекен", "Бекс" и "Стела Артоа". 
						"Растем непрекъснато. В момента сме най-големият фестивал в Югоизточна Европа и се надяваме да станем най-големият фестивал в Европа," каза Ивачкович. 
						Бианка е от Англия и идва в Белград за първи път. "Тук съм, за да чуя любимата си група "Легенде" и да опитам бирата," каза тя за SETimes. 
						Бруно и Джералд от Ирландия смятат догодина да дойдат пак на фестивала. 
						 "За първи път съм тук и наистина ми хареса Белград и всичко, което предлага. На "Бирен фест" можеш да срещнеш и много момичета," каза Бруно. 
						 "Мисля, че ще опитам 20 различни вида бира," предсказва Джералд. Но "Бирен фест" не е само за младите. Мирослава Симонович, на 84 г., е дошла на фестивала с група свои приятели. "Изглежда впечатляващо и много добре организирано," каза тя.

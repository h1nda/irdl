Косовски депутат беше прострелян, хората се боят от нарастващото насилие
					05/07/2010
					Само няколко дни след фаталната експлозия по време на протест в Митровица пистолетен изстрел рани сръбския депутат Петър Милетич.
					От Линда Карадаку за Southeast European Times от Прищина – 05/07/10
 
					 
						
Косовски полицаи оглеждат мястото, където граната експлодира в разделения косовски град Митровица в петък (2 юли). [Гети Имиджис]
						Напрежението в Митровица беше допълнително изострено в понеделник (5 юли), след като косовски сръбски депутат беше прострелян и ранен пред дома му. Полицията издирва нападателите. 
						Според съобщения Петър Милетич, член на сръбската Независима либерална партия (НЛП), е бил прострелян четири пъти. Един от куршумите го е уцелил в бедрото, въпреки че раната не е сериозна. В момента той се възстановява в местна болница. 
						В петък Милетич говори пред SETimes за ситуацията в Северно Косово, като заяви, че положението след петъчното нападение с граната срещу демонстрация в Митровица е „напрегнато, но мирно”. 
						При експлозията беше ранен смъртоносно педиатърът Месуд Джекович, а още 11 души пострадаха. Според Милетич жертвата е „известен и уважаван” член на общността и смъртта му е причина за нарастване на тревогата сред косовските сърби. 
						„За инцидента са виновни косовската полиция, лицето, което е взело решението за откриването на този офис, организаторите на протеста и, разбира се, този, който е хвърлил ръчната граната,” каза той за SETimes. 
						"Разбира се, аз съм обезпокоен от етническото насилие и не можем да бъдем сигурни, че подобен инцидент няма да се случи отново. Необходимо е Косовската полиция да бъде реформирана, а след това може би ще започнем да й вярваме”, каза той. 
						Петъчният инцидент стана, след като около хиляда местни сърби се събраха, за да протестират срещу отварянето на офис на косовското правителство – Център за услуги за граждани – в квартал "Босненска Махала" в Митровица. 
						Адем Мрипа, албански представител за района, обвини сърбите, че са инсценирали инцидента. 
						„Станалото [в петък] е било предварително подготвено от паралелните сръбски структури и сръбското министерство на вътрешните работи (МУП)”, настоя той. „Ние охраняваме района през нощта заради непрекъснатите провокации от страна на тези паралелни структури.” 
						Косовската полиция в северната част на страната се състои предимно от сърби от областта. „Не вярваме много на онези, които носят униформата на Косовската полиция в северната част”, каза Мрипа. "Те получават пряко финансиране от МУП." 
						„Ще има нови провокации”, предупреди той. 
						Косовският премиер Хашим Тачи заяви, че неговото правителство продължава да стои зад „принципите на правовата държава и реда”, както и да служи на интересите на всички граждани на Косово
						„Твърдо съм решен, няма връщане назад, дори и с милиметър”, каза Тачи. 
						Командващият на КФОР генерал Маркус Бентлер заяви, че силите на НАТО „признават правото на мирен протест и остро осъждат този акт на насилие срещу мирна демонстрация”. 
						„Няма да проявя търпимост към актове, които застрашават сигурността и стабилността в Косово. Ще направя всичко необходимо, за да подкрепя Косовската полиция, ЮЛЕКС и другите институции в усилията им за поддържане на сигурна и безопасна обстановка на цялата територия”, каза Бентлер, като призова хората да запазят спокойствие. 
						В изказване по повод на инцидента говорителят на Международната гражданска служба Анди Макгъфи заяви, че трябва да последва щателно разследване и извършителите да бъдат изправени пред съда. 
						"МГФ подкрепя днешното откриване на Центъра за услуги за граждани от косовските институции и не виждаме причина защо някой трябва да се чувства застрашен от този офис”, каза той. „Той предлага много нужните услуги, които косовските институции предоставят, за да могат всички граждани да получат лични документи.” 
						„Не става въпрос някой гражданин да бъде принуден да използва службата. Тя се създава за удобство на гражданите, които желаят да получат лични документи”, допълни Макгъфи.

Членовете на регионална престъпна група за трафик на хора получиха присъди 
					17/11/2006
					Група от 26 македонци, албанци, българи и косовари бяха осъдени на общо 108 години затвор за участието си в банда за трафик на хора.
					От Зоран Николовски за Southeast European Times от Скопие - 17/11/06
 
					 
						
Повечето от нелегалните имигранти са били прехвърляни в Гърция. [SE Times]
						Във вторник (14 ноември) съд в Скопие осъди 26 души, които бяха признати за виновни за контрабанда на автомобили и трафик на хора. Общият срок на присъдите им е 108 години затвор. Групата включва македонски, албански, български и косовски граждани. 
						Организаторите на международния канал за трафик, Деян Стамков и Яне Белдедовски, получиха най-тежките присъди - съответно 13 и десет години. Петима българи бяха осъдени задочно на по три години затвор, а двама албанци бяха осъдени задочно на по седем години затвор. 
						Съдът нареди и конфискуването на 10 000 евро, няколко автомобила, жилищна сграда и земя. 
						С тази присъда приключи Операция "Юг" на македонската полиция. Тя започна арестите на участниците в бандата миналия ноември. Последвалият съдебен процес бе най-големият, организиран досега в Македония, на който присъстваха повечето участници. Групата е транспортирала нелегални имигранти до страни, членки на ЕС - главно Гърция. Стамков и Белдедовски са контролирали операциите. За транспорта те са използвали камиони със специални резервоари, в които криели имигрантите. Имигрантите са плащали между 1 000 и 1 500 евро. 
						Най-често каналът е бил използван от албанци. Групата е успяла да прехвърли около 44 имигранти в рамките на две години. Освен нелегалното прехвърляне на имигранти, някои членове на групата са прехвърляли контрабандно и луксозни коли. Тази част от дейността е била подпомагана от българските участници. Замесени са били началник на гранична полицейска служба и полицай. 
						Македонската полиция е използвала специални средства за залавянето на членовете на организираната престъпна група - наблюдение, подслушване и скрити камери. Някои от адвокатите на защитата казаха, че присъдите са твърде строи, и заявиха, че ще ги обжалват.

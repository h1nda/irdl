Наука и технологии: Прищина бе домакин на шестия Панаир на информационните технологии
		30/03/2009
		Косовското министерство на транспорта, пощите и далекосъобщенията организира панаир на информационните технологии в Прищина. Още в новините: Турция провежда своето първо подводно археологическо проучване; румънската полиция арестува хакер, за когото подозира, че е влязъл в системите на Пентагона.
		 
			
Прищина бе домакин на панаир на информационните технологии [Гети Имиджис]
			Фирмите, предлагащи оборудване и услуги в областта на информационните технологии, представиха своите изделия на панаира на информационните технологии, който се проведе от сряда (25 март) до петък в Прищина. Това бе шестият панаир на информационните технологии в Косово, който се организира от министерството на транспорта, пощите и далекосъобщенията. 
			*** 
			
				Турция провежда своето първо подводно археологическо проучване край бреговете на провинция Измир в Егейско море, съобщи на 20 март професор Хаят Ерканал от Университета в Анкара за Анадолската информационна агенция. Обученият екип от археолози водолази, воден от Ерканал, провежда разкопки в Лимантепе, залято от морето селище край Урла. 
			*** 
			
				Румънската полиция арестува хакер, за когото подозира, че е влязъл в системите на Пентагона и е инсталирал опасен софтуер, съобщи на 20 март новинарският уебсайт Ziare. Смята се, че Едуард Лучан Мандру, студент от град Яш, е влязъл през 2006 г. в системите на американското министерство на отбраната под псевдонима Wolfenstein. 
			*** 
			Здравните власти в Гърция са под тревога заради появата на опасния азиатски тигров комар, съобщи на 20 март СКАИ. Насекомото е преносител на кримско-конгоанската хеморагична треска, заболяване с фатален изход при хората. Властите идентифицират възможните места за размножаване на смъртоносния комар. 
			*** 
			
				Албански лекари извършиха в четвъртък (26 март) в Университетска болница в Тирана първата пълна бъбречна трансплантация в своята страна. Двадесетгодишният пациент е получил бъбрек от своята майка. В хирургическата операция са участвали и италиански експерти. 
			*** 
			Според учени откритото в близост до Зайчар, Сърбия, изкопаемо може да е зъб на динотерий, праисторически роднина на слона. Изследователите са намерили и части от кост. Експертите от Природонаучния музей в Белград ще изследват изкопаемото, за да потвърдят дали то е част от праисторическо животно. 
			*** 
			Административният съвет на Люблянския университет реши в сряда (25 март) да отпусне стипендии на някои студенти от университета "Св. Климент Охридски" в Битоля, Македония. Средствата ще бъдат предоставени от фонд за стипендии за университети в Югоизточна Европа. 
			*** 
			
				Хърватският Институт по технологии финансира разработването на първата роботизирана система в Хърватия. Проектът, разработван в сътрудничество с катедрата по инженерни науки и корабостроене на Университета в Загреб, започна миналия месец май. Остава единствено роботът да бъде свързан към компютрите, които ще го управляват. 
			
				(Различни източници - 23/03/09 - 30/03/09)

Черна гора получи план за членство от НАТО; призив към Сараево за реформи
					04/12/2009
					 
						БРЮКСЕЛ, Белгия -- Външните министри от НАТО решиха в петък (4 декември) да предложат на Черна гора План за действие за членство (ПДЧ), но отложиха решението си по заявлението на Босна и Херцеговина (БиХ), съобщи генералният секретар на НАТО Андерс Фог Расмусен. 
						"Днес Черна гора получи разрешение да се присъедини към Плана за действие за членство (ПДЧ), а към Босна бе отправено ясно послание, че ще се присъедини към ПДЧ, когато постигне необходимия напредък в реформите," каза Андерс Фог Расмусен. Той подчерта, че Алиансът ще следи отблизо ситуацията в БиХ, която е в застой заради честите конфликти между лидерите на трите основни етнически общности. 
						Страната "трябва и също ще намери своето място в НАТО: въпросът не е дали, а кога," каза той. "Но е вярно също така, че Босна трябва да работи още. Ето защо решихме, че Босна ще се присъедини към ПДЧ, когато постигне необходимия напредък в усилията си за реформи." (ДПA, ИТАР-ТАСС – 04/12/09)

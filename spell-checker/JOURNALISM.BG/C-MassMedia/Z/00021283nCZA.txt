ЮНМИК е удовлетворена от постиженията на гражданската администрация
					17/01/2007
					Поглеждайки назад към извършената работа в отдела си за гражданска администрация, ЮНМИК казва, че е било постигнато много, независимо от огромните предизвикателства.
					От Блерта Фоничи-Кабаши за Southeast European Times от Прищина – 17/01/07
 
					 
						
Отделът "Гражданска администрация" на ЮНМИК спомогна за възстановяването на 17 000 къщи в провинцията. [Гети Имиджис]
						Успехът на отдел "Гражданска администрация" на ЮНМИК даде възможност на местната администрация да поеме много от неговите задължения. Независимо от редицата препятствия след създаването й през 1999 г. мисията заяви, че е доволна от постигнатото от отдела. 
						"Имаше много предизвикателства, но целта остана ясна: да се развият възможностите и след това да се прехвърли отговорността на местните институции веднага щом това стане възможно," заяви директорът на "Гражданска администрация" Патриша Уеъринг. "Ние сме основателно горди от самоотвержеността и професионализма на всички наши колеги, които дадоха толкова много на Косово. Техните усилия бяха изключителен пример за това какво може да постигне един отговорен екип от миротворци." 
						След конфликта от 1998-1999 г. отделът спомогна за създаването на министерствата в първото демократично избрано правителство на Косово, учреди държавните структури на местно и централно ниво и гарантира предоставянето на основни услуги. 
						Стотици международни специалисти от различни области на живота: публична администрация, финанси, селско стопанство, здравеопазване, образование, благоустройство, транспорт, комуникации и правосъдие, се включиха в работата на "Гражданска администрация" за изпълнението на тази огромна задача. 
						Отделът пое също и ръководството на проектите за възстановяване. Длъжностни лица твърдят, че мисията е възстановила 17 000 къщи, с което е дала възможност за завръщането на 120 000 души. 
						"Гражданска администрация" също така е изградила и възстановила осем болници, 32 главни центъра за семейно здравеопазване и още 330 по-малки здравни заведения, освен работата по възстановяване на образователната инфраструктура," се казва в съобщение за пресата на ЮНМИК. 
						За да получат косовските граждани по-голяма свобода за пътуване, през последните седем години администрацията е издала над два милиона лични карти и пътнически документи. "С предоставянето на тези документи "Гражданска администрация" създаде много точен граждански регистър, който служи за основа и на регистрирането на избирателите," заяви ЮНМИК. 
						Бившата Дирекция "Жилищно настаняване и собственост" (ДЖНС), която функционира под ръководство на администрацията до миналата година, е разгледала над 29000 имуществени иска и е поела прякото упавление на над 2700 имота. Задълженията на ДЖНС бяха прехвърлени на Косовската агенция по собствеността. 
						В рамките на основното преструктуриране, започнато от ЮНМИК през 2005 г., "Гражданска администрация" бе закрита и заменена от много по-малкия Отдел за гражданска администрация (ОГА). 
						ОГА запазва изпълнителната си роля в ограничени области, но неговите основни функции са методическо ръководство, мониторинг и консултации за провинциалните администрации.

Панбалканска магистрала се сблъсква с препятствия по пътя
					17/06/2011
					Новата, дългоочаквана магистрала може да бъде открита в Сърбия през следващите пет години, но не по-рано. 
					от Георги Митев Шантек за Southeast European Times от Белград -- 17/06/11 
 
					 
						
Строителството на Коридор 10 в Сърбия може да не приключи до 2016 г., твърдят експерти. [Никола Барбутов/SETimes]
						Паневропейската магистрала Коридор 10, първоначално замислена като основен транзитен маршрут за Олимпийските игри в Атина през 2004 г., продължава да изостава и едва ли ще бъде завършена преди 2016 година. 
						Сръбският ѝ участък първоначално бе рекламиран като уникална възможност за чуждестранни инвестиции, но изграждането му е съпътствано от проблеми на всяка крачка. 
						"Ако сроковете за един път през полето не могат да бъдат спазени... как бихме могли да очакваме цялата сръбска част на Коридор 10 да бъде приключена до 2015 година? Пробивните работи за южната част в планината, която ще е дълга 12 км, дори още не са започнали", разказва инвестиционният консултант Махмуд Бусатлия. 
						"Технически за тези пробивни работи са необходими поне пет години, независимо какви мега-машини се използват", предупреждава той. 
						Две държавни фирми – "Пътища на Сърбия" (Putevi Srbije) и "Коридори на Сърбия" (Koridori Srbije) – отговарят за строителството и за част от финансирането на проекта, като останалата част се финансира от международни банки. "Пътища на Сърбия", която отговаря за по-стария, но все още незавършен участък от магистралата, финансира проекта от държавния бюджет – факт, който е сериозен проблем за приключването на строителството. 
						"За последния месец са проведени три публични търга за откриването на нови пътища с обща дължина 70 км. В същото време предстоят нови търгове през следващия период", каза пред SETimes Саня Ставрич, която ръководи отдела за връзки с обществеността на "Коридори на Сърбия". 
						Средствата винаги са огромен проблем, най-вече поради факта, че обезщетенията за собствениците на земята идват от държавния бюджет, а не от Световната банка, Европейската банка за възстановяване и развитие или Европейската инвестиционна банка. 
						Дори и парите да не бяха проблем, поземлените регистри и малкият капацитет на местната администрация допълнително възпрепятстват ускоряването на бавното строителство на магистралата. 
						Ставрич отбелязва, че в продължение на над две десетилетия буквално нищо не е било направено от гледна точка на планиране и проекти, а Сърбия не е имала и достатъчно човешки ресурс, за да строи. 
						"Ако за изграждането на една магистрала са необходими две години, удвоете този период за подготовката на проекта и отчуждаването [на земята] [за проект като Коридор 10]. Видимата част от работата – когато машините излизат на полето – е най-лесна. Намирането на финансови средства, планирането на проекта и техническия контрол, уреждането на имотните права за земята са сериозна и сложна работа", твърди Ставрич. 
						От общо 800-те км на Коридор 10, преминаващи през Сърбия – от унгарската граница при Суботица до Димитровград и до Прешево близо до границите с България и Македония – 330 км от магистралата остават недовършени. От 2004 г. годишно се строят средно по 30 км, като през 2008 г. са изградени едва 7,7 км. 
						
						В Част 2 на статията – скандали и неплатени сметки още повече забавят строителството.

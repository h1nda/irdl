Наука и технологии: Нов материал прави обектите невидими
					10/08/2009
					Турски екип от изследователи твърди, че е разработил материал на базата на нанотехнологиите, който може да бъде използван като "невидимо наметало". Още новини от областта на науката: Румъния откри лаборатория за измерване на лъченията от мобилни телефони.
					 
						
Някога само предмет от научната фантастика, невидимото наметало може да се превърне в реалност благодарение на напредъка в нанотехнологиите. [Архив]
						Екип от учени от турския Университет “Билкент” е създал нов материал, който прави обектите невидими при определени електромагнитни честоти. Според ръководителя на екипа д-р Екмел Йозбай откритието ще има широко приложение в промишлеността и във военния сектор. "Може да бъде скрит танк и дори военен самолет," е заявил той, цитиран от информационните агенции. Турция е четвъртата държава в света -- след САЩ и две държави от ЕС -- която разработва технологията. 
						*** 
						
						Сръбски учени от Медицинския институт в Крагуевац са на прага на създаването на отгледана в лаборатория човешка кожа. Професор Зоран Милосавлевич и неговият екип работят по проекта от около три години, като за начало изпозват малки парченца кожа. "До момента успяхме да създадем дерма и епидермис. Остава единствено да измислим как да ги свържем", обяснява изследователят д-р Биляна Люич. Откритието може да бъде използвано при лечението на изгаряния, дефекти и заболявания на кожата. 
						*** 
						
						Сръбският физик Михайло Чубрович е публикувал съвместно с колеги от Холандия научен доклад, в който за първи път за описание на физична задача от теорията на струните се използва математика. Трудът може да доведе до важен пробив в доказването на физическата реалност на теорията на струните, която през последните години е обект на критики заради невъзможността да представи конкретни резултати. Чубрович, който получава държавна стипендия и защитава докторска степен в Университета е Лейден, е един от най-младите автори на публикация в "Сайънс".
						*** 
						
						Първата лаборатория за измерване на лъченията от клетъчни телефони в Румъния беше открита в югозападния град Крайова на 4 август. Базата, която е част от Института за научни изследвания, развитие и изпитвания в областта на електротехниката, се финансира от Националната агенция за научни изследвания. 
						*** 
						На 2 август започна международна спелеоложка и водолазна експедиция, която има за цел да определи дълбочината на пещерата “Врело” в Македония. Водолазите се надяват да достигнат до дълбочина от най-малко 183 м и да докажат, че “Врело” е най-дълбоката подводна пещера в Европа. 
						*** 
						При археологически разкопки в Патара, близо до днешния град Каш в турската провинция Анталия, са били открити мраморни статуи с различен размер от началото на римската епоха. Сред тях има статуи на древната богиня Кибела и на царя на подземния свят Хадес. 
						*** 
						
						Български археолози откриха селище от епохата на троянската цивилизация. Находката, която датира от 3000 до 5000 г. пр.н.е., се намира в близост до днешния Момчилград. 
						*** 
						
						Български астрономи от обсерватория “Звездно общество” са открили седем нови астероида с диаметър между 0,7 и 1,7 км. Те се намират в съзвездието Козирог и преминават между орбитите на Марс и Юпитер на интервали от 3,9 до 5,7 земни години. 
						*** 
						
						Македонски археолози са установили местоположението на Билазора, важен център от епохата на пеонците. След две години разкопки е било потвърдено, че той се е намирал в Градище, близо до село Кнезе. Откритието дава отговор на отдавнашна археологическа загадка. 
						*** 
						Археолози от музея в Княжевац, Сърбия, са открили останки от праисторическо, антично и средновековно селище край Баница. Разкрити са били и останки от религиозен комплекс. 
						
						(Различни източници – 03/08/09-10/08/09)

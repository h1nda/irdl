Неправителствена организация в Албания попада на мушката
					30/08/2011
					Съдят за криминални дейности неправителствена организация от Тирана, занимаваща се с борба с тероризма и организираната престъпност.
					от Линда Карадаку за Southeast European Times от Тирана -- 30/08/11
 
					 
						
Вътрешното министерство на Албанния съди неправителствена организация по подозрения за незаконни дейности. [Ана Пекмези/SETimes]
						Министерството на вътрешните работи е завело гражданско дело с искане да се разпусне Албанският център за изследвания срещу тероризма и организираната престъпност по подозрения в антиконституционно поведение и незаконни дейности. 
						"Тази организация на практика действа като частна разследваща полиция, като прилага методи, характерни за държавата. Подобни действия нарушават основните конституционни права и свободи на гражданите. Редица дейности на тази организация могат да бъдат извършвани единствено с одобрението на съда или други държавни структури", заяви пред SETimes заместник-министърът на вътрешните работи Авенир Пека. 
						Той допълни, че държавната полиция е открила "много хора с криминални досиета или с криминално минало; освен това членове на центъра притежават идентификационни карти и други документи, които могат да са подвеждащи за гражданите". 
						Докато съдът в Тирана се произнесе по иска на министерството, държавната полиция започна процедура срещу центъра по обвинения в присвояване и незаконно използване на нейното име. Имитацията или копирането на емблеми, изображения или надписи на държавната полиция или други държавни институции се смята за криминално деяние. 
						Максим Фера, бивш служител на Държавната информационна служба, каза пред SETimes, че обвиненията на министерството са "смехотворни" и "безсмислени". 
						"За последните пет години не сме получили нито един сигнал или оплакване от граждани, полицейски власти или пък Вътрешното министерство във връзка с работата на този център", твърди Фера. 
						"Идентификационните членски карти не съдържат надписи или други символи, присъщи за държавната полиция, а емблемата на Албанския център за изследвания за борба срещу тероризма и организираната престъпност на албански и английски език, данни за въпросния член, неговия/нейния регистрационен номер, както и позицията на дадения човек", каза той пред SETimes.
						Фера допълва, че на идентификационните карти е обозначено, че членовете на неправителствената организация нямат имунитет и в този случай техните действия са тяхна лична отговорност.
						Албанският анализатор Генц Млоя каза пред SETimes
						, че издаването на членски карти на неправилните хора -- особено когато става въпрос за неправителствена организация, занимаваща се с въпроси, свързани със сигурността -- дава повод за известни притеснения. 
						"Разбира се, че това представлява опасност, защото неправителствените организации работят в различни области и трябва да се предвиди до каква степен би могла да стигне тази опасност. Трябва да има критерии за издаването на членски карти, наложени със закон", заяви Млоя пред SETimes. 
						Според него тази неправителствена организация трябва да се подчинява на върховенството на закона. "Това е още по-важно, като се има предвид, че Албания е член на НАТО и се опитва да се присъедини към ЕС. В този случай подобни проблеми не засягат само Албания, а и останалите съюзници", заяви Млоя пред SETimes. 
						По думите му върховенството на закона трябва да вземе надмощие, като в случаи на нарушение трябва да бъдат налагани съответните наказателни мерки. "Албания обсъжда премахването на имунитета дори и на депутатите, което означава, че никой не може да е защитен от ударите на закона", каза той.
						Пека твърди, че този случай е изолиран. "Има уважавани организации с нестопанска цел, които работят по изследвания в сферата на сигурността в Албания, и тяхната дейност е в пълно съответствие с местните закони". 
						Според него нивото на престъпни дейности в Албания е по-ниско от средното за ЕС.
						"Сега борбата срещу сериозните престъпления и организираната престъпност навлиза в нова фаза, която се състои не само в разследването, арестуването и съдебното преследване на хора, замесени в престъпни дейности, но и в проследяването, залавянето и конфискуването на активи, придобити със средства от престъпни дейности", допълва той.

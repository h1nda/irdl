Турция въведе нова валута 
					03/01/2005
					 
						АНКАРА, Турция -- Турция въведе нова валута в събота (1 януари), слагайки край на периода, в който повечето основни продукти струваха един милион лири и повече. Една нова лира е равна на 1 млн. стари банкноти. Преходът протече гладко, като имаше само едно петминутно прекъсване във функционирането на банкоматите. Старата валута ще продължи да бъде легално платежно средство до края на 2005 г. 
						Междувременно кметът на Истанбул прекрати всички новогодишни празненства в града в знак на почит към стотиците хиляди жертви на земетресението в Азия и на бедствията, предизвикани от цунами. Няколко популярни певци трябваше да участват в концерт на истанбулския площад Таксим. 
						Други новини: Турски медии съобщиха в понеделник, че двама турци, заподозрени във връзки с терористичната мрежа Ал-Кайда, бяха екстрадирани от Пакистан. Двамата, идентифицирани като Мехмът Йълмаз и Махмут Каплан, бяха арестувани там миналото лято. ( НТВ - 03/01/05; AП, НТВ, АФП - 02/01/05; AП, AФП - 01/01/05; АФП - 31/12/04)

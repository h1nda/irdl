Ръководителят на ЮЛЕКС каза, че координацията със Сърбия е необходима
					28/09/2009
					 
						ПРИЩИНА, Косово -- ЮЛЕКС смята, че "минимална координация" с Белград е необходима за справяне с трансграничната престъпност, която засяга целия Съюз, каза за АФП в неделя (27 септември) ръководителят на ЮЛЕКС Ив дьо Кермабон. Той добави, че трафикът на хора, наркотици, оръжия, нефт и тютюневи изделия се е засилил между доминираното от сърби Северно Косово и Сърбия. Според Дьо Кермабон неотдавнашното споразумение за полицейско сътрудничество между ЮЛЕКС и Белград е само "малко техническо споразумение", предназначено за борба с престъпността на север, където сърбите не признават косовските власти и предпочитат да бъдат под управлението на Сърбия. "Ако искаме да постигнем какъвто и да било напредък в Северно Косово, това трябва да стане с минимална координация със сръбските власти," каза Дьо Кермабон. Той добави, че в Прищина съществува "неразбиране" относно техническото споразумение с Белград. (Експрес, Зери - 28/09/09; AФП - 27/09/09)

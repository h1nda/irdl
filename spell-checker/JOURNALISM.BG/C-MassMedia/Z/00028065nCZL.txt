Лайчак призна, че идеята за многоетническа държава трудно ще се постигне в БиХ
					15/10/2008
					 
						САРАЕВО, Босна и Херцеговина (БиХ) -- Във вторник (14 октомври) върховният представител Мирослав Лайчак призна, че идеята за многоетническа държава е трудна за постигане, въпреки че все още не е изцяло пропаднала. В интервю за германското списание "Шпигел" Лайчак каза, че международната общност не би позволила отцепването или провеждането на референдум за обявяване на независимост от Република Сръбска (РС), тъй като "с това ще бъде пресечена червената линия, поставена от международната общност". Нито пък РС би могла да просъществува икономически като независима държава, заяви той. 
						Попитан дали би могъл да използва правомощията си за свалянето на министър-председателя на РС Милорад Додик, Лайчак отговори, че освобождаването му от поста няма да спомогне за подобряване на положението. Въпреки това той призна, че Додик заплашва да разруши БиХ по по-лесен и законен начин, чрез оттеглянето на своите министри и депутати от централните държавни институции. (Шпигел, РТРС, Бета - 14/10/08)

Еврокомисарят Рен призова Турция да помогне за решаването на проблема с изчезналите лица в Кипър
					22/03/2009
					 
						НИКОЗИЯ, Кипър -- Еврокомисарят по разширяването Оли Рен призова Турция да помогне за решаването на въпроса с изчезналите лица в Кипър, съобщиха местните медии в петък (20 март). Според решение на Европейския съд за човешките права (ЕСЧП) Турция е задължена да позволи провеждането на ефективно разследване за съдбата на 1500 кипърски гърци, изчезнали по време на военната интервенция на Анкара през 1974 г., заяви Рен. През януари, Гърция заплаши да отнесе въпроса до Съвета по правата на човека на ООН в Женева. 
						Също в петък съд в Истанбул обвини един мъж в планиран заговор за убийството на премиера Реджеп Тайип Ердоган на изборен митинг в град Текирдаг в западната част на страната. 
						Други новини - В събота полицията задържа трима членове на обявената извън закона Кюрдска работническа партия (КРП) в Истанбул, за които се твърди, че са планирали атентат в града, заяви губернаторът на Истанбул Муамер Гюлер. Те са влезли в Турция преди около месец от Северен Ирак, каза той. Няма информация за обекта на планирания атентат. (Фамагуста Газет, Заман, Cи Ен Ен Tърк, AП - 21/03/09, КНА, Филефтерос, Хабер 1, НТВ, AП - 20/03/09)

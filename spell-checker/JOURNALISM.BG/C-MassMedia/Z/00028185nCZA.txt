Болница „Филантропия” – светъл лъч в мизерстващата система на румънското здравеопазване
					27/10/2008
					Инвестиция от 3 млн. евро преобрази 125-годишна клиника в най-модерната и ефективна обществена акушеро-гинекологична болница в страната. Тя дава и обнадеждаващ поглед в бъдещето на една страна, която още е далеч от европейските норми за здравеопазване.
					От Паул Чокою за Southeast European Times от Букурещ – 27/10/08
 
					 
						
"Сега вече разполагаме с нужните ресурси да превърнем здравната система в работеща по европейските стандарти,” каза премиерът Калин Попеску Търичану при откриването на болницата. [Габриел Петреску]
						Родилен дом „Филнатропия”, основан през 1883 г. като благотворителна болница, сега е най-модерната медицинска институция в Румъния след инвестиция от над 3 млн. евро и осем години ремонтни и възстановителни работи. Сега домът разполага със 195 легла и модерно хирургично отделение, което може да поеме 1 600 операции годишно. Сградата включва и интензивно отделение (ИО), където могат да се лекуват едновременно 15 пациенти с усложнения. 
						ИО в отдела по неонатология сега притежава най-модерна техника, която позволява медицинско лечение на извънредно недоносени бебета. Нещо повече, в болницата има модерна апаратура за стерилизация и антистатични и антисептични материали, които намаляват риска от вътрешноболнични инфекции. 
						В общите отделения има помещения с до три легла, но има и пет специални отделения, в които на пациентките се предлага хотелски комфорт. Хирургичното крило и отделението за цезарово сечение са снабдени с климатизация и машини за пречистване на въздуха, съвременни уреди за почистване и анестезия, както и специални легла за гинекологична клиника. 
						Новост за една румънска обществена болница е системата за информационни технологии (ИТ), Централизираната медицинска система, която дава възможност за достъп на лекари и пациенти до медицинските картони на последните и улеснява комуникациите с подобни институции. Във „Филантропия” се помещава и училище за родители, единственото в Букурещ, което образова очакващите бебе двойки и дава съвети на бременни жени да не изоставят своите деца. 
						Министерството на здравеопазването, управата на букурещкия Район 1, частни фирми и НПО оказаха помощ при обновяването на болницата. Парите за медицинското оборудване постъпиха по програма на Световната банка със средства, предоставени от министерството на здравеопазването. Инвестицията накрая достигна 3,2 млн. евро. 
						"Сега вече разполагаме с нужните ресурси да превърнем здравната система в работеща по европейските стандарти,” каза премиерът Калин Попеску Търичану при откриването на болницата. „Обединяването и обновяването на една болница е изключително усилие, особено когато става дума за историческа сграда ... а ние искахме да запазим архитектурното наследство на всяко отделение," каза професор Георге Пелтеку, администратор на болницата. 
						Смятана от гражданите в повечето случаи за гнездо на корупция, румънската медицинска система се затруднява да достигне европейските стандарти. Намаляващият брой опитни лекари и сестри – много от които отиват в чужбина за по-високо заплащане – липсата на добри мениджъри на болниците, забавените инвестиции и липсата на цялостна национална стратегия спъват подобряването на системата. По-рано тази година при проучване на здравните системи на 30 страни, осъществено от „Хелт Кънсюмър Пауърхауз”, Румъния бе класирана на 26-о място по качество.

Лидерите на ЕС постигнаха съгласие за обща позиция на срещата на върха на Г-20
					18/09/2009
					"Трябва да проявим нулева толерантност за всякакво връщане към старите лоши порядки", заяви председателят на Европейската комисия Жозе Мануел Барозу. "Нашите граждани разбираемо са ужасени от съобщения, че банки, които получават пари на данъкоплатците, изплащат огромни бонуси."
					(ЮрАктив, ЕУобзървър - 18/09/09; Ройтерс, AФП, ДПА, Блумбърг, ФТ, Уолстрийт Джърнъл, Би Би Си, Шведско председателство на ЕС - 17/09/09)
 
					 
						
Шведският премиер Фредрик Райнфелд (вдясно), чиято страна е ротационен председател на ЕС, приветства председателя на Европейската комисия Жозе Мануел Барозу преди неформална среща в централата на Съвета на ЕС в четвъртък (17 септември). [Гети Имиджис]
						Ръководителите 27-те страни-членки на ЕС постигнаха съгласие в четвъртък (17 септември) да настояват за намаляване на бонусите за банкери на срещата на върха на Г20 през следващата седмица в Питсбърг, щата Пенсилвания в САЩ. 
						"Балонът с големите бонуси се пукна тази вечер", заяви след разговорите шведският премиер Фредрик Райнфелд. "Банките, някои от които дължат оцеляването си на масивната подкрепа на парите на данъкоплатците, не трябва да могат да се възползват от добрите резултати в бъдеще, преструвайки се, че кризата е била само дребна спънка." 
						Райнфелд, чиято страна понастоящем е от шест-месеца ротационен председател на ЕС, председателства неформалната среща на високо равнище на Съюза в Брюксел в четвъртък вечер. Швеция свика спешно срещата, за да може блокът да подготви обща позиция за срещата на Г-20 на 24 и 25 септември и да се увери, че седемте лидери на ЕС, които отиват в Питсбърг, ще представят мнението на всички страни членки. 
						Лидерите на групата на 20-те развити и развиващи се страни ще се срещнат за трети път след ноември 2008 г., за да оценят напредъка със справянето с най-голямата финансова и икономическа криза в света от 80 години насам. 
						Участниците в разговорите в четвъртък бяха единодушни, че ЕС ще се стреми към налагане на задължителни правила за финанасовите институции по отношение на променливите възнаграждения, допълнени със заплахата от санкции на национално равнище. 
						Правилата трябва да предвиждат мерки, които да гарантират, че борда на дадена финансова институция има подходящ контрол върху размера на компенсации и свързания с това риск, се казва в комюникето от срещата. Друг ключов принцип е, че бонусите трябва да бъдат определяни на подходящо ниво спрямо твърдото възнаграждение и да зависят от приходите или печалбите на банката. Тези плащания мотат да бъдат отменени в случай, че резултатите на институцията се влошат, се отбелязва в комюникето. 
						"Ние трябва да проявим нулева толерантност по отношение на каквото и да е връщане към лошите порядки", заяви председателят на Европейската комисия (ЕК) Жозе Мануел Барозу. "Нашите граждани разбираемо са ужасени от съобщения, че банки, които получават пари на данъкоплатците, изплащат огромни бонуси." 
						Лидерите на ЕС също бяха единодушни, че трябва да се поддържат планове за фискални стимули. Тъй като възстановяването все още е крехко, би било прекалено рано да се оттегли подкрепата на държавата сега, смятат те, но обаче подчертават, че признаците на стабилизиране предполагат, че е време да се започне начертаването на координирани стратегии за оттегляне. 
						"Г-20 трябва да потвърди решимостта си да продължи да осъществява политика на координирани мерки, за да създаде основа за стабилен растеж и да избегне повторение на сегашната финансова криза", се казва в комюникето. "Трябва да продължат усилията, докато възстановяването е сигурно." 
						Лидерите на ЕС също отбелязаха в четвъртък, че МВФ трябва да играе централна роля в процеса на координиране на глобалните макроикономически политики. Те също изразиха готовността на блока да инжектира в институцията със седалище във Вашингтон още 50 милиарда евро като допълнение към 75 милиарда, договорени по-рано. 
						Друго важна тема от дневния ред в четвъртък бе климатичната промяна и финансовата подкрепа, която да помогне на развиващите се страни в усилията им да се справят с проблема. 
						Отбелязвайки, че климатът се променя много по-бързо от очакваното, лидерите на ЕС подчертаха, че съществува спешна необходимост да се ускорят преговорите по проблема, за да се постигне скоро споразумение. 
						"Рисковете, поставени от промяната в климата са реални и вече могат да се видят", твърдят те в изявление. "Това спешно налага постигането на глобално, амбициозно и изчерпателно споразумение" на разговорите в ООН за климатичните промени в Копенхаген през декември.

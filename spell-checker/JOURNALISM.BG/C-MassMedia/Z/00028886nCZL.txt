Хиляди протестираха в Турция и Гърция срещу израелската офанзива в Газа
					05/01/2009
					 
						АНКАРА, Турция -- Стотици хиляди души протестираха срещу израелската офанзива в Газа в няколко демонстрации из цяла Турция в неделя (4 януари). Представители на полицията съобщиха, че около 200 000 души са взели участие в масова демонстрация в централната част на Истанбул, скандирайки лозунги и развявайки знамена. 
						И на други места в неделя имаше подобни антиизраелски демонстрации. Около 50 000 души демонстрираха в югоизточната провинция Диарбекир. По-малки демонстрации се проведоха в събота пред дипломатическите мисии на Израел и ООН в Истанбул и Анкара. Турция засили мерките за сигурност в синагогите в Истанбул със засилването на протестите срещу израелските атаки срещу Газа. Министър-председателят Тайип Реджеп Ердоган обикаля Близкия изток в опит за постигане на прекратяване на огъня. 
						Междувременно в неделя в Атина бяха проведени два протеста срещу израелската офанзива. Единият от протестите прерасна в насилие, при което демонстрантите подпалиха банки, разбиха витрините на няколко сгради и хвърляха камъни срещу полицията пред израелското посолство.
						Също в неделя румънското министерство на външните работи призова за незабавно прекратяване на огъня в ивицата Газа, изразявайки силна загриженост във връзка с ескалацията на напрежението там. 
						Други новини -- Румънски войник бе ранен в Афганистан в събота. Министерството на отбраната съобщи, че той е участвал в съвместен румънско-американски патрул, когато превозното им средство се е натъкнало на взривно устройство. (Хюриет, Милиет, Сабах, Ватан, Йени Шафак - 05/01/09; Анадолска информационна агенция, НТВ, Информационна агенция Доган, АНА-МПА, Катимерини, In.news, АП, Ройтерс, Медиафакс, Агерпрес, Хотнюз, Реалитатя ТВ - 04/01/09)

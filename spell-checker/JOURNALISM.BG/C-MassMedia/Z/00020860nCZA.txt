Сформирането на правителство в БиХ все още тъне в проблеми
					05/12/2006
					След изборите през октомври правителството на Република Сръбска бе сформирано без особени затруднения. Обстановката на държавно ниво обаче, както и в другата автономна област - Федерация БиХ, е съвсем друга.
					От Влатко Вукотич за Southeast European Times от Баня Лука – 05/12/06
 
					 
						
Новоизбраният премиер на РС Милорад Додик (на първия ред, в средата) позира за фотографите с членовете на новото си правителство, след като то положи клетва в четвъртък (30 ноември). [Гети Имиджис] 
						Благодарение на решителната победа на последните избори Милорад Додик е отново премиер на Република Сръбска. Новото му правителство, в което има само петима нови членове, бе одобрено в четвъртък (30 ноември) от парламента с мнозинство от две трети. 
						Само един глас не достигна на партията на Додик, Съюза на независимите социалдемократи (СНСД), за да може да управлява самостоятелно. Вместо това партията реши да сформира правителство със сегашните си коалиционни партньори, Партията за демократичен прогрес (ПДП) и босненската Партия за демократично действие (ПДД). Тяхната подкрепа бе решаваща по време на свалянето от власт по-рано през годината на бившето правителство на Сръбската демократическа партия. 
						В обръщение към депутатите Додик заяви, че приоритетите на неговото правителство ще бъдат икономическо развитие, децентрализация, продължаване на съществуването на полицията на РС, сътрудничество с Трибунала на ООН за военни престъпления и напредък по пътя на присъединяване към евроатлантическите структури. 
						"Наш постоянен интерес ще бъде РС", каза той, предупреждавайки, че неговото правителство ще предложи референдум за статута на РС, ако исканията за премахването й продължат. 
						Правителството на РС бе сформирано без особени затруднения. Сформирането на правителството на държавно ниво и това на другата автономна област, Федерация БиХ, обаче продължава да тъне в проблеми. Лидерите на основните партии в БиХ неотдавна се срещнаха в Баня Лука, но преговорите бяха безуспешни. Основният проблем е изборът на депутати за Горната камара на парламента на Федерация БиХ. Те трябва да бъдат излъчени от по-нисшите нива на властта в съответните автономни области. 
						Съгласно предишно споразумение босненският блок във властта трябва да бъде сформиран от ПДД и Партията за БиХ (ПБиХ), а сръбския блок трябва да е съставен от СНСД и ПДП. Най-горещият въпрос е коя хърватска партия - ХДС БиХ или ХДС 1990 - трябва да бъде представена в новото правителство. 
						Партиите имат различия и по въпроса кой да бъде назначен за нов председател на Министерския съвет. СНСД на Додик настоява за своя кандидат Никола Спирич, ПДД е предложила настоящия председател Аднан Терзич, а ХДС е излъчил свой кандидат, Драган Вранкич. 
						Представители на международната общност изразиха неудовлетворение от отлаганията в прилагането на изборните резултати. "Обезпокояващо е, че срещите не дават резултати," каза върховният представител Кристиан Шварц-Шилинг. "Гражданите на Босна и Херцеговина и международната общност очакват сформиране на коалиции, за да има придвижване напред в дух на сътрудничество и без забавяне". 
						Отлагането доведе до намесата на международната общност с надежда не само да бъдат решени проблемите със сформирането на новото правителство, но и да се деблокира реформата в полицията. Партийни лидери от БиХ възнамеряват да участват в среща в Брюксел в рамките на заседанието на Съвета за прилагане на мира в сряда и четвъртък.

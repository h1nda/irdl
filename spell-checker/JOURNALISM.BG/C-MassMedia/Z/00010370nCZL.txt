За Румъния и България е съществен капацитетът им да усвояват помощта
		05/04/2004
		От това, колко ефективно България и Румъния ще оползотворят финансовата помощ от ЕС, ще зависи тяхното положение в съюза, смята икономистът и бивш румънски министър на финансите Даниел Дъяну.
		От Даниел Дъяну за Southeast European Times от Букурещ - 05/04/04
 
		 
			
[ЕС]
			Едно неотдавнашно бюджетно решение може да се окаже основа за Европейската комисия (ЕК) да изработи обща позиция тази пролет, така че да могат да продължат преговорите по присъединителните глави, които ще имат финансови последици. Решението бе прието от ЕС на 22 март и, ако България и Румъния влязат в съюза през 2007 г., двете страни ще получат почти 15 млрд. евро за ефективно ползване през периода 2007-2009 г.
			Решението бе приветствано в София и Букурещ, тъй като то се счита за сигнал, че двете страни са следващите по ред за присъединяване след тазгодишното разширение на ЕС. Този ход показва, че планирането на бюджета се извършва с оглед на стратегическите решения и със съответен график.
			Предложението по бюджета обаче идва в сложен и важен момент в историята на съюза. Мнозина се чудят как разширението ще бъде съчетано със истинско развитие в дълбочина. Справянето с увеличаващата се сложност на разширения съюз се счита за едно от големите предизвикателства пред ЕС през следващите години. Нараства тревогата за очевидното изоставане зад САЩ и някои азиатски икономики по отношение на конкурентноспособността и използването на информационни и комуникационни технологии.
			Отделни представители на предимно страни-донори твърдят, че ЕС върши нещата отзад напред. Те казват, че в бюджета следва да се постави по-голям акцент върху дейността по изследвания и развитие, която ще укрепи наукоемките сектори и ще засили конкурентноспособността на съюза на международните пазари.
			Сдържайки нарастването на бюджета на съюза, дебатът неизбежно противопоставя донорите на страните-получатели. Резултатът от този дебат има специално значение за новите членове на ЕС, които ще станат най-големите потребители на финансова помощ. За някои от тях, например Полша и Румъния, положението се усложнява допълнително от огромните им селскостопански сектори, поради предизвикателството на реформата на така наречената Обща селскостопанска политика.
			Финансирането получава по-голямо внимание
			Умората от разширяването, заедно със споровете по конституцията институционално забавиха реформите и увеличиха икономическите проблеми в съюза, а така също вдигнаха залога за присъединяването на България и Румъния през 2007 г. Въпросът, как тези две страни ще използват финансирането от ЕС, получава много по-голямо внимание отколкото в случая със страните, които влизат в съюза тази година.
			
Справянето с увеличаващата се сложност на разширения съюз се счита за едно от големите предизвикателства пред ЕС през следващите години. [ЕС]
			Финансирането от ЕС е вече достъпно за страните-кандидатки. От огромно значение е въпросът, как това финансиране се използва преди и след присъединяването. Финансовата помощ от ЕС може да снабдява националните бюджети в периоди на строги икономии и когато е под натиск осигуряването на обществени продукти - здравеопазване, образование, ремонт и строителство на инфраструктурата. Освен това, помощта от ЕС може да бъде използвана за развитие на местните институции, които укрепват икономическия напредък.
			Начинът, по който една страна-кандидат използва финансовата помощ, е показателен за способността й да се развива икономически и да настигне останалите страни-членки на ЕС. Сравнително ниският капацитет на България и Румъния да абсорбират помощта показва, че двете страни привличат значително по-малко чуждестранни преки инвестиции отколкото се нуждаят.
			Другият начин на третиране на въпроса касае отношението на членовете на ЕС към страната-кандидат, тъй като ниският й абсорбционен капацитет може да подрони нейната кандидатура за членство, ако някой вътре в съюза види в това отражение на недостатъчно икономически и институционални предпоставки за присъединяване. Поради тази причина, използването на финансовата помощ колкото се може по-ефективно има допълнително значение и следва да бъде считано за приоритет от страната-кандидат.
			Не по-маловажна е обаче и способността да се използва финансовата помощ след присъединяването. Новите членове на съюза трябва да внасят значителни суми в бюджета на ЕС. Румъния, например, ще трябва да плаща годишна вноска от около 800 млн. евро след присъединяването й. Изпълнението на изискванията на Acquis Communautaire ще бъде доста скъпо, както и спазването на правилниците в областта на опазването на околната среда.
			Парадоксално, но ниският абсорбционен капацитет може да превърне новия член на ЕС в де факто чист донор. Политиците в новоприсъединилите се страни, както и в България и Румъния, трябва да помислят сериозно как да увеличат способността за усвояване на финансовата помощ. Такова усвояване следва да бъде оценявано не само в чисто технически параметри - като абсорбционен капацитет, който трябва да бъде колкото се може по-висок - но и като средство за ускоряване на цялостното икономическо развитие.
			Надпреварата за присъединяване към ЕС става все по-трудна за България и Румъния и затова максималното оползотворяване на финансирането от ЕС има огромно значение. Реформите са съдбоносни - те определят капацитета за усвояване на фондовете. Фондовете, когато се използват умело, подпомагат реформите. Ясните правила на играта, прозрачността и акцентът върху проектите с голям обществен ефект ще предизвикат поредица от положителни резултати в икономиката на страната и ще усилят борбата срещу корупцията. Този подход трябва да оформи дневния ред на политиците. Това, което ще се случи с България и Румъния, ще представлява важен урок за цяла Югоизточна Европа.

Представители на Косово и Сърбия настояват за залавянето и наказание на лицата, нападнали възрастна двойка сърби 
					30/03/2005
					Заклеймявайки нападението от понеделник срещу възрастна двойка косовски сърби, представители на Белград и Прищина призоваха извършителите да бъдат изправени пред съда. 
					(УНМИК локал медиа мониторинг - 30/03/05; АП, Ройтерс, АФП, Уан уърълд - 29/03/05)
 
					 
						
"Диалогът е не само истинската платформа за решаване на всички практически въпроси, но и добър начин за изграждане на взаимна сигурност и доверие по пътя на Прищина и Белград към преговорите по статута на провинцията," каза шефът на УНМИК Сьорен Йесен-Петерсен. [УНМИК]
						Призовавйки извършителите да бъдат бързо заловени и изправени пред съда, представители на Белград и Прищина, осъдиха във вторник (29 март) нападението от предния ден срещу възрастна двойка косовски сърби. 
						Неделко и Невенка Вучич, съответно на 71 и 73 г., бяха откарани в болница в контролираната от сърбите северна част на етнически разделения град Митровица в понеделник, където бяха подложени на лечение множеството им рани и счупени кости. Двамата бяха жестоко пребити и пронизани с ножове от неизвестни нападатели пред дома им в село Църколец на около 50 км северозападно от Прищина. 
						Изразявайки своето "възмущение и тревога" във вторник, сръбският президент Борис Тадич настоя полицията на ООН в провинцията да реагира спешно и накаже извършителите. В съобщение от президентството се казва, че според президента тези нападения "не допринасят за стабилизиране на ситуацията в Косово", допълвайки, че подобрената сигурност е предусловие за завръщането на бежанците. 
						В Прищина правителството на премиера Байрам Косуми също така призова за незабавни действия за залавяне и наказване на извършителите в съответствие със закона. В приета във вторник декларация кабинетът предупреди за отрицателното въздействие, което подобни инциденти могат да имат върху политическите процеси в Косово. 
						"Такива актове на насилие ... допринасят за влошаване на ситуацията и сериозно вредят на процесите в Косово и на неговия имидж," цитира в сряда местната преса декларацията. 
						Нападението, което бе извършено във втория ден от визитата на шефа на УНМИК Сьорен Йесен-Петерсен в Белград, бе осъдено и от Алианса за бъдеще на Косово и от неправителствена организация за защита на човешките права, основана през 1989 г., в която влизат представители на всички групи в провинцията. 
						"Фактът, че актът бе извършен в момент, когато се наблюдава подчертан напредък в процеса на завръщане и реинтеграция на изселените лица и когато състоянието на сигурността и свободата на придвижване се подобриха съществено, дава ясно да се разбере, че това пречи някому," заяви в своя декларация Съветът за защита на човешките права и свободи. 
						Миналата година станахме свидетели на най-сериозните етнически сблъсъци в провинцията от края на конфликта през 1998-1999 г. Вълненията от март 2004 г. причиниха смъртта на 19 души, а стотици сръбски къщи бяха повредени или разрушени. Макар ситуацията в Косово да се е подобрила значително през последните 12 месеца, представителите на ООН и други дипломати в провинцията се безпокоят относно постоянното увеличение на броя на нападението през изминалите седмици. 
						"Регистрира се нарастване до едно нападение всеки ден," цитира Ройтерс Кай Витруп, датския командир на трихилядния полицейски контингент на ООН. Според него инцидентите, изглежда, са "предупреждения" от страна на групи, които нехаят за демократичния процес. 
						В средата на март президентът на Косово Ибрахим Ругова оцеля след очевиден опит за убийство. Сред другите инциденти бе ръчната граната, хвърлена по автомобил на ООН, както и експлозията пред основния комплекс на ООН. 
						Мнозина очакват, че преговорите по определяне на окончателния статут на провинцията ще започнат по-късно тази година. Процесът обаче зависи от постигане на определени стандарти, очертани от ООН, които включват върховенството на закона, както и защитата на човешките и малцинствените права.

ЕК предлага нови мерки за ускоряване на напредъка в присъединяването на Западните Балкани
					07/03/2008
					Стъпки в посока на безвизови пътувания, по-голям брой стипендии и подкрепа на инициативи за регионално сътрудничество са сред мерките, които Европейската комисия предложи тази седмица в стремеж да ускори евроинтеграцията на страните от Западните Балкани.
					(ФТ, EurActiv - 06/03/08; Европейска комисия, АФП, Ройтерс, ДПА, Euobserver, Balkan Insight, РСЕ/РС - 05/03/08)
 
					 
						
"Лидерите и хората от региона трябва да решат дали техните страни, посредством реформи, ще се придвижат по-решително към европейско бъдеще, отличаващо се с по-голяма стабилност и просперитет,” каза еврокомисарят по разширяването Оли Рен. [Гети Имиджис]
						Европейската комисия (ЕК) огласи в сряда (5 март) пакет от мерки, предназначени да подобрят изгледите на западнобалканските страни за членство и да подпомогнат техните усилия в политическите и икономическите реформи по пътя им към присъединяването. 
						Новите инициативи ще бъдат представени на страните членки на ЕС по време на двудневна неофициална среща на външните министри от 27-членния блок. Тя започва на 28 март в Словения. 
						"В рамките на ЕС е налице непоколебима воля за подпомагане на народите от Западните Балкани, избрали да приемат европейските ценности и жизнен стандарт,” каза в сряда еврокомисарят по разширяването Оли Рен при обявяването на предложенията на ЕК. 
						Той добави: „Лидерите и хората от региона обаче трябва да решат дали техните страни, посредством реформи, ще се придвижат по-решително към европейско бъдеще, отличаващо се с по-голяма стабилност и просперитет.” 
						Призовавайки страните от региона да ускорят политическите и икономическите реформи, ЕК очерта приоритетните области, като върховенството на закона, доброто управление, съдебната и административна реформа, връзките между народите и развитието на гражданското общество. 
						Пакетът от мерки очертава редица инициативи, подкрепящи усилията в тези области, включително стъпки към евентуално вдигане на визовите изисквания на ЕС за гражданите от Западните Балкани и почти двойно увеличаване на броя на стипендиите за студенти от региона. 
						Подчертавайки ключовата роля, която играят организациите на гражданското общество в процеса на укрепване на демокрацията и помиряването, ЕК обеща и подкрепa за проекти, насочени към междуетническите отношения, намаляването на бедността, опазването на околната среда и социалното развитие. 
						В момента се създава нова програма в рамките на Инструмента за предприсъединителна помощ (ИПП) на ЕС, която да насърчава развитието на гражданското общество и диалога в Западните Балкани, посочи ЕК в свое изявление от сряда. 
						Разглеждайки регионалното сътрудничество като решаващо за политическото, икономическото и социалното развитие на тези страни, Брюксел обеща да оказва подкрепа на различните инициативи в тази област, включително на наскоро създадения Съвет за регионално сътрудничество и на Централноевропейското споразумение за свободна търговия. 
						ЕК също така ще продължи да осигурява подкрепа за дейностите по Договора за енергийна общност, който разширява вътрешния пазар на енергия в ЕС и за страните от региона, и по Споразумението за обща европейска въздухоплавателна зона. Подчертавайки необходимостта от по-добри транспортни връзки в региона, ЕК също така предложи да започнат разговори по нов Договор за западнобалканска транспортна общност. 
						Между 2007 и 2008 г. ЕС е отделил над 3,5 милиарда евро по ИПП за седем страни от региона. Това включва близо 710 млн. евро за 2008 г., която се определя от ЕК като „решаваща” година за Западните Балкани.

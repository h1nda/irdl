Румъния "играе с огъня" на „Евровизия 2010"
					26/03/2010
					Румъния отново опитва силите си в Европейския песенен конкурс -- тази година с динамична мелодия.
					От Паул Чокою за Southeast European Times от Букурещ - 26/03/10
 
					 
						
Паула Селинг (вляво) и Ови, румънските участници „Евровизия 2010", заминават за Осло. [Виктор Барбу/SETimes]
						"„Игра с огъня” на дуета Паула Селинг и Ови определено беше най-популярната от 16-те румънски песни, които на 20 март се състезаваха в конкурса за песен на "Евровизия". 
						"Наистина мога да кажа, че това е най-важното нещо, което някога ми се е случвало", заяви Селинг след обявяването на победителите. "Със сигурност ще се представим по същия начин [в Осло], защото концепцията е добра, музикален дует с две пиана и два гласа." 
						Песента е композирана от Ови, чието рождено име е Овидиу Чернаутяну, румънец емигрант, който живее в Норвегия. Песента ще представи Румъния на полуфинала от конкурса за песен на „Евровизия” в Осло през месец май. 
						
						Тя спечели 12 точки от зрителите и журито на цирковата площадка "Глобус" в Букурещ. Песента получи 23 000 гласа от зрители, два пъти повече от подгласника си, "Спаси живота им", на Луминица Ангел. 
						Това е първият успех на Селинг след четири предишни опита в националния конкурс за най-добра песен на Европа. Тя спечели голямата награда на Националния музикален фестивал в Мамая през 1997 г. и триумфира през 2002 г. в Международния музикален фестивал "Златният елен". 
						Селинг и Ови ще започнат турнета в Европа, за да спечелят подкрепа за песента, която е изпратена до големи радиостанции на континента. В телевизиите ще бъде разпространен видеозапис на дуета, изпълняващ хита. 
						Според репортери в областта на забавната музика организацията на румънския песенен конкурс на "Евровизия" е била значително подобрена. 
						"За първи път от години националният етап на конкурса се проведе извън студиата на държавната телевизия", каза за SETimes Андреа Маринеску, журналистка на свободна практика, присъстваща на конкурса. "Феновете могат да слушат любимите си изпълнители на живо [и] благодарение на цирковите изпълнения през паузите беше премахната монотонността на скучното предаване на живо от телевизионно студио." 
						Маринеску признава обаче, че според някои шоуто е загубило част от предишния си блясък. 
						"Хората до известна степен загубиха интерес към шоуто заради скандалите за манипулиране на конкурса почти всяка година", посочва тя. "Някои композитори признават, че песните, участващи в конкурса тази година, са по-малко запомнящи се отколкото при предишни издания, тъй като известни и талантливи композитори и изпълнители са предпочели да останат настрана заради страх от редовните скандали или след обвиненията в плагиатство от предходни години." 
						Като цяло резултатите на Румъния на „Евровизия” не са особено добри. Най-доброто представяне на страната беше през 2005 г., когато Луминица Ангел и „Систем” станаха трети с песента "Нека опитам". 
						Следващата година Михай Тръистариу зае четвърто място с "Торнеро", която скоро стана европейски хит.

Бакоянис: "Решението за Кипър трябва да се подготви внимателно" 
					15/05/2006
					Външният министър на Гърция вижда "нов импулс" в усилията за решаване на кипърския проблем, като се позовава на споразумение за започване на технически преговори.
					(Файненшъл Мирър - 15/05/06; AНA-MПA, Сайпръс Мейл - 14/05/06; Кипърска осведомителна агенция - 12/05/06)
 
					 
						
"За да има решение, то трябва да е добре подготвено и приемливо както за ръководителите, така и за обикновените хора," каза гръцкият външен министър Дора Бакоянис. [Гети Имиджис]
						Налице е "нов импулс за решаване на кипърския проблем" след февруарската среща между генералния секретар на ООН Кофи Анан и президента на кипърските гърци Тасос Пападопулос, според гръцкия външен министър Дора Бакоянис. В интервю, публикувано в гръцкия ежедневник "Етнос" в неделя (14 май), тя отбеляза, че е постигнат напредък в посока на създаването на технически комисии. 
						Администрацията на кипърските гърци иска те да се занимават с "въпроси по същество," за да подготвят почвата за нова мирна инициатива, каза тя. 
						"Решение, което е наложено против мнението на хората, не може да бъде решение," каза Бакоянис. "За да има решение, то трябва да е добре подготвено и приемливо както за ръководителите, така и за обикновените хора." 
						Анан и Пападопулос се срещнаха на 28 февруари в Париж, за да обсъдят начините за насърчаване на мирния процес в Кипър, като разговаряха отново миналата седмица по време на срещата на върха ЕС-Латинска Америка-Карибите във Виена. Те бяха единодушни, че постигането на напредък в редица области би подобрило атмосферата за възобновяване на преговорите за обединяването на острова. 
						След срещата в Париж Анан приветства споразумението, постигнато между лидерите на кипърските гърци и кипърските турци, за започване на технически преговори между двете общности по редица въпроси. Това споразумение ще е от полза за всички кипърци, каза той. 
						В неделя "Сайпръс Мейл" съобщи, че Анан планира да изпрати свои представители в Никозия, Атина и Анкара, които да поставят началото на работата на техническите комисии. Той обаче не даде повече подробности. 
						"Анан ме попита за постигнатия напредък относно разговорите на техническо ниво, аз го информирах и двамата обменихме идеи какво може да се направи," каза в петък президентът на кипърските гърци. 
						В същото време обаче Никозия обвинява кипърските турци, че отказват "да обсъждат условията за работа на комисиите, предложени от генералния секретар на ООН". Според съобщения в кипърските гръцки медии кипърските турци, чиято администрация се признава само от Турция, не са съгласни с идеята, че техническите комисии трябва да обсъждат въпроси по същество.

Бизнес: Сърбия ще има трети мобилен оператор
					17/11/2006
					"Мобиком" ще навлезе на пазара на мобилни телефонни услуги в Сърбия. Още в деловите новини от седмицата: приходите на хърватската компания за нефт и газ ИНА са нараснали; Градският съвет на Букурещ възложи няколко договора за основен ремонт на улиците.
					
 
					 
						
Сърбите скоро ще имат трети мобилен оператор. [Гети Имиджис]
						Австрийската компания "Мобиком" спечели търга за навлизане на пазара в Сърбия като трети мобилен оператор. Тя бе единственият кандидат и предложи цена от 321 млн. евро. Смята се, че в Сърбия четири милиона и половина души ползват мобилни телефони, като се очаква този брой да расте. Според поддръжниците на идеята за трети оператор навлизането на нов конкурент на пазара може да бъде от полза за потребителите, като ще им предложи по-голям избор и по-ниски цени. 
						*** 
						Швейцария одобри заем от 6,3 млн. евро, който да подпомогне водоснабдяването и канализацията в Босна и Херцеговина. Част от средствата ще се използват за проект на стойност 8,78 млн. евро, предназначен за подобряване на водоснабдяването в Община Приедор през следващите три години. 
						*** 
						Индустриалният растеж на България е спаднал от 10,6 % през август до 6,4 % през септември спрямо миналата година, според последни данни на Националния статистически институт. Смята се, че спадът се дължи главно на намаленото производство в добивната промишленост. 
						*** 
						Приходите на хърватската компания за нефт и газ ИНА са нараснали с 18,5 % спрямо миналата година, като са достигнали 1,47 млрд. евро през първото тримесечие на тази година, според данни преди одита. Приходите от продажбите на ИНА на външните пазари са били 533 млн. евро, което е с 32,7 % повече спрямо миналата година, докато продажбите на вътрешния пазар са били 943 млн. евро, с 11,7 % повече. 
						*** 
						Градският съвет на Букурещ съобщи, че е възложил няколко договора за основен ремонт на улиците на обща стойност 195 млн. евро на три групи от компании - "Свиетелски" (Австрия), "Юрокънстракт Трейдинг 98" и "Технолоджика Радион" (Румъния). Най-големият договор за 79,1 млн. евро е сключен с консорциума, ръководен от "Свиетелски", който включва немската компания "Макс Бьогъл" и "Юровия Кънстракт" от Букурещ. 
						*** 
						Телекомуникационната агенция на Черна гора обяви търг за лиценз за трети мобилен оператор и два оперативни лиценза за мрежа 3G. Лицензите ще бъдат издадени за срок от 15 години. Крайният срок за подаване на офертите е 15 януари. Минималната еднократна такса за лицензите за 3G е 2 млн. евро, а за лиценза за трети мобилен оператор (включително 3G) -- 6 млн. евро. 
						*** 
						Приватизационната агенция на Сърбия подписа споразумение за 2,25 млн. евро за продажбата на текстилната фабрика в Ниш "Нитекст" на местен консорциум, който включва компаниите "Ирва Инвестицие", "Ябука" и бизнесмена Славко Джорджевич. Според договора купувачът е длъжен да инвестира още 4 млн. евро във фабриката в Ниш. 
						
(Различни източници 10/11/06-17/11/06)

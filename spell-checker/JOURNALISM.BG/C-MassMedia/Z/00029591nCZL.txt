ЕП одобри резолюции относно напредъка на Турция, Хърватия и Македония
					13/03/2009
					 
						СТРАСБУРГ, Франция -- Европейският парламент (ЕП) одобри в четвъртък (12 март) резолюции за напредъка на Турция, Хърватия и Македония в подготовката за членството им в ЕС. Законодателите призоваха Турция да ускори реформите и изразиха безпокойство от поляризацията както на обществото, така и на основните политически партии. Резолюцията подкрепя съдебния процес срещу сенчестата организация „Ергенекон" и призовава за по-нататъшно разследване. Изразява се обаче безпокойство във връзка със съобщенията за лошо отношение към заподозрените и се призовава съдът да проведе честни процеси. В документа още се изразява загриженост за нередности, свързани със свободата на словото и печата в Турция. 
						За Хърватия законодателите на ЕП заявиха, че всяко посредничество на Европейската комисия (ЕК) за уреждане на граничния спор на страната със Словения трябва да бъде базирано на международното право. В доклада се отбелязва неофициалното споразумение, постигнато между Словения и Хърватия през август 2007 г., за отнасяне на спора им до Международния съд в Хага. Същевременно ЕП приветства решимостта и на двете страни да приемат посредничеството на ЕК.
						Относно Македония ЕП препоръча страната да получи дата за започване на присъединителни преговори до края на тази година, както и пълно либерализиране на визовия й режим с блока в светлината на напредъка във въвеждането на биометричните паспорти и борбата с незаконния трафик на хора и нелегалната имиграция. В документа се дава също така висока оценка на напредъка, постигнат от Македония в изпълнението на Споразумението за стабилизация и асоцииране и Охридското рамково споразумение.
						Също в четвъртък ЕП поиска продължаване на мандата на Трибунала за военни престъпления в Хага с най-малко още две години след насрочената за закриването му дата през 2011 г. (Данас, Дневник, Заман - 13/03/09; БTA, Анадолска информационна агенция, Б92, Танюг, Уебсайт на ЕП - 12/03/09)

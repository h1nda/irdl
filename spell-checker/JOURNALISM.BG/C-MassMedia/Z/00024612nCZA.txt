ЕС призова Косово да се въздържа от обявяване на независимост
					20/11/2007
					Външните министри от ЕС предупредиха в понеделник косовските лидери да не прибързват с обявяването на независимост поради опасения, че такава стъпка би могла да дестабилизира Балканите.
					(Гардиън - 20/11/07; АФП, Ройтерс, ДПА, Би Би Си, Блумбърг, ФТ, Гласът на Америка, РСЕ/РС, Интърнешънъл Хералд Трибюн - 19/11/07)
 
					 
						
"Една едностранна декларация би била нещо твърде, твърде лошо. В този регион съществува известна експлозивност," каза външния министър на Люксембург Жан Аселборн. [Гети Имиджис]
						Няколко външни министри от ЕС предупредиха в понеделник (19 ноември) Косово да забави плановете си за едностранно обявяване на независимост, изразявайки загриженост от евентуалното въздействие на такава стъпка върху регионалната стабилност. 
						"Правим всичко възможно да убедим косоварите да не обявяват едностранно независимост," каза в Брюксел външният министър на Люксембург Жан Аселборн след среща на високопоставени дипломати от 27-членния блок. "Една едностранна декларация би била нещо твърде, твърде лошо. В този регион съществува известна експлозивност." 
						Предупреждението му дойде след съботните парламентарни избори в Косово, на които Демократичната партия на Косово (ДПК) спечели с 34 % от гласовете. Лидерът на ДПК Хашим Тачи, който се очаква да стане следващият премиер на провинцията, обеща, че Косово ще обяви независимост веднага след 10 декември, когато ще приключат продължаващите преговори с международно посредничество за бъдещия статут на провинцията. 
						"Косово трябва да има своята независимост, но това не трябва да бъде безконтролна едностранна декларация – тя трябва да бъде акт, координиран с международната общност," каза пред репортери в Брюксел британският държавен министър за Европа Джим Мърфи. 
						Макар и технически все още да е част от Сърбия, Косово е под администрацията на ООН от края на конфликта в провинцията от 1998-1999 г. 
						Преговорите за бъдещето на Косово започнаха през февруари 2006 г. и досега не успяха да изградят мост над пропастта, разделяща позициите на Белград и Прищина по въпроса за статута. Настоявайки да запази известен суверенитет над провинцията, Сърбия предлага значителна автономия, а косовските албанци казват, че няма да се съгласят на нищо друго освен пълна независимост. 
						"За 100 дни разгледахме почти всички известни на човечеството възможности, за да намерим решение на проблема със статута на Косово," каза в понеделник Волфганг Ишингер, представител на ЕС в международната “тройка”, която в момента посредничи в преговорите между двете страни. "Процесът с участието на “тройката”, дори и да бъде прекратен днес, не бе фиктивен. Той бе един истински и интензивен процес на преговори." 
						ЕС остава разделен относно бъдещето на Косово и евентуалната реакция на блока на едностранна декларация за независимост от Прищина. Мърфи е казал в понеделник, че "доста повече от 20" държави членки подкрепят независимостта на провинцията. 
						Кипър, Гърция, Румъния, Словакия и Испания обаче изразиха резерви към независимостта, опасявайки се, че такъв ход би могъл да насърчи подобни искания и в други държави. 
						Някои също така са загрижени, че една декларация за независимост от косовските албанци би предизвикала подобен ход от страна на етническите сърби в северната част на провинцията. Босненските сърби също заплашиха да поискат референдум за независимост в Република Сръбска, ако на Косово бъде позволено да се отцепи. 
						Цитирайки източници от ООН и Европа, британският ежедневник "Гардиън" съобщи във вторник (20 ноември), че ЕС и САЩ ще предложат на Косово незабавно признаване на независимост през януари.

СНСД настоява, че конституционната реформа трябва да се основава на федерален принцип
					11/05/2007
					 
						САРАЕВО, Босна и Херцеговина (БиХ) -- Управляващата в Република Сръбска (РС) партия СНСД обяви, че неин приоритет в предстоящите преговори за конституционна реформа в БиХ ще бъде установяването на федерална структура. След среща на управителния съвет на СНСД в четвъртък (10 май) партията посочи, че федералната структура може да се окаже по-лесно решение за дългоочакваната реформа в полицията, както и за структура на полицията, която да отговаря както на европейските стандарти, така и на вътрешните конституционни принципи. СНСД също така отхвърли съобщенията, че Сюлейман Тихич, лидер на основната босненска партия ПДД, е изпратил писмо до премиера на РС Милорад Додик с предложение за политическо споразумение, целящо решаване на въпросите за конституцията и реформата в полицията, както и за статута на Сребреница. 
						В сряда еврокомисарят по разширяването Оли Рен е изпратил до властите в БиХ предупредително писмо, в което сериозно критикува продължващото забавяне на реформите. Той е изразил съжаление във връзка с влошаващия се политически климат и завръщането на националистическата риторика, добавяйки, че това води до увеличаване на рисковете за сигурността и стабилността. Ако БиХ иска да подпише Споразумение за стабилизация и асоцииране с ЕС, тя трябва да осъществи основни промени, е посочил комисарят. (Дневни Аваз, Независне Новине - 11/05/07; РТРС, ПБС, Фена - 10/05/07) (Независне Новине - 11/05/07; РТРС - 10/05/07)

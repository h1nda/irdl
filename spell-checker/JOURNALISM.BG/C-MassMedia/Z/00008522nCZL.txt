Представен е нов законопроект за разузнавателните служби в БиХ
30/09/2003
Скандалите в разузнавателните служби на двете автономни области на БиХ откроиха нуждата от създаване на една агенция под държавен контрол и ето защо експертна комисия току-що публикува нов законопроект, регламентиращ функционирането на такава агенция
От Бет Кампшрор за Southeast European Times в Сараево - 30/09/03
 
 
Експертна комисия в Босна и Херцеговина (БиХ) е изработила законопроект, който предвижда създаването на разузнавателна агенция на държавно ниво, като по този начин се скъсява животът на двете разузнавателни агенции на автономните области, които не се подчинени на никого.
"Приемайки този закон, народните представители в БиХ ще покажат на своите съграждани, че дните, когато комунистическите тайни служби са чукали на вратите им, са отминали," заяви Върховият представител Пади Ашдаун пред журналисти на 16 септември.
Законът предвижда председателят на Министерския съвет да упражнява надзор и да носи политическата отговорност за агенцията. Използването на СРС ще бъде разрешавано предварително от държавния съд. Камарата на представителите на БиХ ще създаде Комисия по разузнаването, съставена от петима членове на Камарата, които ще правят преглед на докладите на Агенцията и ще провеждат разследвания при констатирани нарушения. Служителите на агенцията няма да имат право да членуват в политически партии.
" Трябва да има надзор между баланс и функционалност," заяви Калман Кошич, старши съветник към унгарските разузнавателни служби, който бе председател на комисията ,изработила проектозакона.
Надзорът ще бъде ключът, тъй като през тази година станахме свидетели на скандали и в двете автономни области във връзка с действията на техните отделни разузнавателни служби. Преди шест месеца мироопазващият контингент на НАТО разкри, че военното и цивилното разузнавания на Република Сръбска са шпионирали представители на НАТО, ЕС и други международни организации в страната.
Във Федерацията двете агенции, наследени от войната, бяха обединени във Федерална служба за сигурност на информацията (ФССИ) миналата година, но и ФССИ има своите проблеми. Ашдаун отстрани първия ръководител на агенцията миналата есен поради това, че не е успял да предотврати злоупотребата с разузнавателна информация.
На висши представители на Федерацията и на Комисия към парламента на автономната област бе възложено да упражняват надзор върху агенцията, но неотдавнашен скандал с подслушване показа колко недостатъчен е контролът на правителството върху ФССИ. Това коства и поста на изпълнителния директор на агенцията. Изпълняващият длъжността директор Иван Вукшич е поискал да бъде освободен от заеманата длъжност в светлината на неотдавнашното обвинение срещу него за вземане на заложници по време на операция на СФОР срещу банка преди две години. В кораба, управляван и от двамата директори, е имало не малко пробойни, тъй като доклад, основан на незаконно подслушване, е изтекъл до медиите в БиХ, които публикуваха съдържащите се там твърдения така, сякаш те са факти.
"Едва ли е нужно да ви казвам, че този закон е и навременен," каза Ашдаун. " БиХ просто не може да си позволи да има две разузнавателни служби, които действат без ясен демократичен контрол и с които се злоупотребява по начини, които ясно ни бяха описани в пресата през изминалите седмици."
Законът се вписва и в контекста на други действия за поставяне под държавен контрол на структури, които са разпокъсани, неефикасни и без надзор. Пример за такова действие е обсъжданият сега в парламента проектозакон за обединение на митническите служби. Мнозина се надяват, че парламентът ще приеме и двата закона до края на годината.
Председателят на Министерския съвет Аднан Терзич изглежда оптимист относно плана за сливане на агенциите на двете области, чиито служители бяха във война помежду си преди 10 години.
"Аз не мисля върху това, как може да се направи, аз зная как може да се направи - съгласно закона, " посочи той.

Здравей Южна Африка!
					14/06/2010
					Този месец всички погледи са отправени към Южна Африка, където се играе първенството за Световната купа. От там предава кореспондентът на Southeast European Times Деян Станкович, който ще се опита да покаже на нашите читатели страната, културата и, разбира се, футбола от „птичи поглед”.
					От Деян Станкович за Southeast European Times от Йоханесбург – 14/06/10
 
					 
						
В Южна Африка цари духът на Световната купа. [Деян Станкович/SETimes]
						
						Ден първи
						, 8 юни
					
						Най-накрая! След дълго гадаене какво ни очаква в Южна Африка вече получавам първи впечатления. И може би защото се опитвах да се подготвя за най-лошото, съм доста доволен от видяното досега. Не очаквах Южна Африка да повтори високото ниво на организация, което Германия показа на последното световно първенство. И съм убеден, че това няма да стане. Имам известни съмнения дали три дни преди началото на турнира всичко е готово, но атмосферата, напълно различната култура и всички тези усмихнати хора наоколо ме карат да вярвам, че това ще бъде една незабравима история. Или просто съм абсолютен оптимист? 
						
						Ден втори, 9 юни
					
						Световното първенство е тук. По обед всичко спря и всички домакини излязоха на улицата, за да танцуват и почетат футбола. Беше шумно, беше различно, беше забавно. 
						За първи път имахме възможност да посетим хотела, в който е отседнал сръбският отбор. „Сънисайд Парк” изглежда доста добре отвън. Според играчите отвътре е дори още по-добре. Ще трябва да им повярваме, защото не ни беше позволено да влезем вътре. Мерки за сигурност. Пред хотела имаше много въоръжени мъже, носещи автоматични пушки и пистолети. Направени бяха две проверки за сигурност. Имаше и четирима полицаи от Сърбия. Оставя впечатление за сигурно място. 
						
						 Ден трети, 10 юни 
					
						 Всичко се въртеше около концерта в Совето по случай световното първенство, където участваха звезди като Шакира, Алиша Кийс и „Блек Айд Пийс”. За съжаление не успях да присъствам. Целта ми тук е да пиша за националния отбор на Сърбия, така че нямах друг избор, освен да гледам събитието в бара на нашия хотел. Около мен имаше много местни хора. Може и така да ми се е сторило, но сякаш в очите им се виждаше радост. Надежда, че преминават на някакъв по-висок етап. Всички без изключение се държаха приятелски и идваха при нас, за да си говорим. 
						
						 Ден четвърти
						, 11 юни
					
						Здравей Южна Африка!!! Моментът настъпи. Ke Nako, както казват нашите домакини. Персоналът на хотела ни събуди в 7 ч. сутринта с песен – чудесен начин да поздравиш някого с началото на деня. По-късно отидохме на церемонията по откриването във футболното градче. Полицията и военните имаха видимо присъствие. Аз обаче имах усещането, че стюардите все още бяха малко объркани и че ако искаш, практически можеш да внесеш всичко на трибуните. Началото на церемонията беше отбелязано от летящи над стадиона военни самолети, а малко след това шумът беше оглушителен. 
						Светът имаше възможност да усети африканската култура. Изненадващо, стадионът далеч не беше пълен. Една от причините беше проблемът с трафика. След церемонията по откриването и наближаването на мача между Южна Африка и Мексико посетителите станаха повече. Беше вълнуващо. Играта беше интересна, но трибуните спираха дъха. Ясно бе, че народът на Южна Африка е не само щастлив, но и горд. В тези няколко часа може би за първи път в своята история Африка беше центърът на света. 
						Разбира се, да бъдеш тук е свързано и с някои недостатъци. Ако мислите, че някой ще дойде и ще ви помогне да поправите интернет връзката си по време на мач в Южна Африка, грешите. Някои доброволци опитаха, но те бяха „само” доброволци. Интернет доставчикът не искаше и да чуе за нашите проблеми. А освен това и главоболието от вувузелите (многоцветни пластмасови тромпети). Хубаво е да видиш нещо различно, но лично аз предпочитам традиционния начин за насърчаване на играчите с песни и знамена. 
						Проблемите бяха още по-големи в сръбския базов лагер, където между журналистите и служителите на отбора възникна сериозен спор. Не ни позволиха да говорим с играчите, освен на пресконференцията. А пресконференцията се предаваше пряко по националната обществена телевизия РТС. Бяхме летели 8 000 км, нашите компании не плащат много, а успяхме да присъстваме само на това, което всеки можеше да види от Белград. Не беше приятно, но ситуацията се успокои, след като разговаряхме с нашия капитан Деян Станкович. Не ни бъркайте – просто имаме еднакви имена :) 
						
						 Ден шести, 13 юни
					
						От еуфория до пълно разочарование. Това беше денят на първия мач на Сърбия. Фенове от цял свят създадоха колоритен декор за мача на Сърбия срещу Гана. Особено екзотични бяха членовете на племето зулу, чиито необичайни движения и делириум бяха пълна изненада за всички нас от Европа. Инциденти нямаше. Всички, които идваха на стадион „Лофтус Версфелд”, бяха овладени от спортен дух. Позиращи за снимки, танцуващи, развяващи знамена, облечени в смешни дрехи. 
						Мачът, поне за сърбите, беше пълна катастрофа. Без какъвто и да е замисъл и с очевиден страх у играчите. И сред това глупави грешки – червен картон и дузпа. Повечето хора на трибуните останаха доволни от победата на Гана с 1:0. Както се очакваше, любимец беше африканският отбор. Честно казано, това боли. Може би затова вувузелите наистина започват да ме дразнят. И интернетът, разбира се. На трибуните отново бях един от малцината, чийто кабел не работеше. А реакцията от нашите домакини беше... ами нямаше такава. 
						Наистина се надявам, че нещата ще се оправят за нас. И се надявам, че ще мога да видя повече от Йоханесбург, защото впечатленията ми досега са най-вече от автобуса.

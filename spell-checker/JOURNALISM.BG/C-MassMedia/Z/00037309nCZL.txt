Лайчак от ЕС изрази загриженост за Албания
					04/02/2011
					 
						ТИРАНА, Албания -- Посредникът на ЕС Мирослав Лайчак каза в четвъртък (3 февруари), че Съюзът е загрижен, че ситуацията в Албания може да ескалира допълнително. След срещи с политическите лидери и президента Бамир Топи в Тирана Лайчак каза, че ЕС има готовност да помогне и има две основни искания. Първото е да започне разследване на окървавения протест от 21 януари от независими институции с цел да бъде потърсена отговорност от виновниците за насилието по време на антиправителствения митинг. Второто искане е незабавно да започне политически диалог предвид предстоящите местни избори на 8 май. Това са стъпки, каза той, които ще върнат страната към дневния ред на европейската интеграция. Опозицията планира да проведе в петък протести в Тирана, Вльора, Корча и Лежа. (Шекули, Balkan Web, Топ Чанъл, Гласът на Америка - 03/02/11)

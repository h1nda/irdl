Бизнес: Истанбул бе домакин на търговския панаир “Автомеханика”
					24/04/2009
					Около 800 фирми участваха в търговския панаир на автомобилната индустрия през 2009 г. в Истанбул. Още в деловите новини: "Стандарт енд Пуърс" потвърди кредитния рейтинг на Босна и Херцеговина; Турция откри първия си търговски център в София.
					 
						
[Автомеханика]
						Повече от 800 турски и международни компании са участвали в Международния търговски панаир за производство, дистрибуция и ремонт на автомобили (“Автомеханика 2009”), на който Истанбул бе домакин от 16 до 19 април, съобщи Анадолската информационна агенция. В проявата са участвали почти 30 000 специалисти от автомобилния сектор в региона. 
						*** 
						Международната агенция за кредитен рейтинг "Стандарт енд Пуърс" потвърди на 17 април рейтинга B+ на Босна и Херцеговина за дългосрочния държавен дълг на страната в чужда и местна валута. Агенцията запази и стабилната прогноза за страната. 
						*** 
						Според последния доклад за световната икономическа прогноза на МВФ (СИП), който бе публикуван в сряда (22 април), хърватската икономика тази година ще отбележи спад от 3,5 %. Очакванията в СИП от октомври 2008 г. бяха за 3,7 % растеж на БВП. Последната прогноза на хърватското правителство бе за спад от 2 %. Фондът очаква растежът на хърватската икономика да започне още през следващата година със скромните 0,3 % спрямо предходната година, като тази стойност при предходната прогноза бе 3,7 %. 
						*** 
						Международната агенция за кредитен рейтинг “Фич Рейтингс” обяви на 16 април, че България и Румъния може да приемат еврото през 2015 г. Тя прогнозира, че влизането в еврозоната на двете страни ще им се отрази положително, тъй като с това ще намалее рискът от валутна криза. “Фич” предвижда също, че Естония, Литва и Полша ще влязат в еврозоната през 2013 г., а Чехия и Унгария -- през 2014 г. 
						*** 
						
						Турция откри на 16 април своя първи търговски център в София, съобщи Анадолската информационна агенция. На откриването на центъра присъства министърът на външната търговия Куршад Тюзмен. Според Тюзмен Турция планира да открие търговски центрове и в Пекин, Рияд, Джеда, Москва и Букурещ. 
						*** 
						
						Албанският парламент реши във вторник (21 април) да предостави лиценз за четвърти мобилен оператор на консорциум от местни фирми и косовската “Пощенска и телекомуникационна компания”. Спечелилият консорциум е предложил оферта от 7,2 млн. евро за лиценза. Смята се, че сделката е стратегическа инвестиция, която ще бъде от полза за телекомуникационните пазари на Албания и Косово. 
						*** 
						МВФ ще окаже съдействие на Албания с “меки” заеми и е поканил правителството да направи искане за споразумение, заяви в сряда (22 април) представителката на МВФ в Албания Ан Маргарет Уестин. По-рано МВФ поиска от правителството на Албания да намали своите разходи, за да избегне излагането на риск на финансовата стабилност на страната. 
						*** 
						МВФ очаква икономиката на България да отбележи спад от 3,5 % през 2009 г., заяви в сряда (22 април) ръководителят на мисията на МВФ Бас Бакер. Той подчерта, че в икономиката ще настъпи слабо възстановяване, като прогнозира спад от 1 % през 2010 г. Бакер препоръча София да направи допълнителни бюджетни съкращения. 
						
						(Различни източници - 17/04/09-24/04/09)

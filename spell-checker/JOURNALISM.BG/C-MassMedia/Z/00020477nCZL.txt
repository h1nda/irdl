Испания ще ограничи наемането на български и румънски работници 
					01/11/2006
					 
						МАДРИД, Испания -- Във вторник (31 октомври) правителството обяви плановете си да ограничи наемането на български и румънски работници след присъединяването на страните към ЕС през януари. Външният министър Мигел Анхел Моратинос каза, че ограниченията ще останат в сила в продължение на две години. Франция и Великобритания също планират да ограничат достъпа до трудовите си пазари.
						Междувременно британският вестник "Сън" съобщи в сряда, че проектодоклад на министрите Лайъм Бърн и Джеф Хун предупреждава за възможно повишаване на престъпността след присъединяването на България и Румъния към ЕС. "Възможно е свободното движение на хора да насърчи лица от България и Румъния да пристигнат в Обединеното кралство, притеглени от дейности, извършвани от организираната престъпност и вече развити в Обединеното кралство", се посочвало в доклада. Британското правителство отказа коментар. (Файненшъл Таймс, Ройтерс - 01/11/06; БНР, Медиапул, bTV - 31/10/06)

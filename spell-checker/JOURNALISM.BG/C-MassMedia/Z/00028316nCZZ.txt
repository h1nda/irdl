Бизнес: Румъния изследва природните ресурси и минното дело
					07/11/2008
					Румъния е домакин на конференция по въпросите на минното дело. Още в новините: търговският дефицит на Хърватия достигна 8,74 млрд. евро; търговските банки в Косово отчитат повече депозити.
					 
						
Изпълнителният директор на Фондация “Сорос” в Румъния Габриел Петреску (вдясно) и председателят на Националната агенция по опазване на околната среда Жолт Над участваха в конференция в Букурещ. [Габриел Петреску]
						Двудневна международна конференция под надслов "Минното дело в Румъния -- решения за бъдещето" завършва в петък (7 ноември) в Букурещ. Нейни организатори бяха румънската Камара на депутатите и Фондация “Сорос” в Румъния. По време на конференцията бе обсъдено проучването и експлоатацията на природни ресурси. 
						*** 
						Търговският дефицит на Хърватия е достигнал 8,74 млрд. евро през периода януари - септември, годишно увеличение от 18,4 %, по данни на статистическата служба на страната към 31 октомври. Само през септември дефицитът е нараснал с 33,4 % спрямо предходната година, като е достигнал 1,05 млрд. евро. 
						 *** 
						Депозитите в търговските банки в Косово са се увеличили през третото тримесечие с около 50 млн. евро, като общият им размер е достигнал 1,33 млрд. евро. Според съобщения в медиите от четвъртък (6 ноември) търговските банки са регистрирали и леко повишение на кредитите. 
						*** 
						През септември в Румъния за четвърти пореден месец е бил регистриран най-голям икономически напредък от държавите, членки на ЕС, по данни на Евростат. Продажбите в страната са се увеличили с 15 %, докато в ЕС като цяло се наблюдава понижение от 0,4 %. При търговията на дребно през септември е отчетено повишение от 0,8 % спрямо предходния месец. 
						*** 
						На 30 октомври "Стандарт енд Пуърс" понижи кредитните рейтинги за дългосрочния и краткосрочния дълг на България съответно на “BBB” и “A-3” заради нарастващата уязвимост на страната при продължаващата световна финансова криза. Кредитните рейтинги на България може да бъдат понижени още, ако финансовата ситуация в страната се влоши. 
						*** 
						Според доклад на Централната банка на Албания равнището на лошите кредити в Албания продължава да бъде сравнително ниско спрямо други страни от региона. Лошите кредити на бизнеса и физическите лица са били от 3 до 3,6 % от всички кредити в Албания през 2007 г., като тази тенденция продължава и през 2008 г. Централната банка на Албания започна да наблюдава кредитите заради световната финансова криза. 
						
						(Различни източници - 31/10/08 - 07/11/08)

Иджет Мехмети: Македонската съдебна система се нуждае от всеобхватна реформа
		26/04/2004
		Стягането на правната рамка и засилването на институциите, определени за борба с корупцията, са сред мерките, очертани от македонския министър на правосъдието Иджет Мехмети в това специално интервю с кореспондента на Southeast European Times Мария Лазарова.
		От Мария Лазарова за Southeast European Times от Скопие -- 26/04/04
 
		 
			
[Томислав Георгиев]
			Македонският министър на правосъдието Иджет Мехмети приближава до критичен кръстопът, когато трябва да се занимава с критиката за неефективността и корупцията в съдилищата. В това специално интервю с кореспондента на Southeast European Times Мария Лазарова той говори за видовете реформи, които са необходими, за да приведат страната в съответствие с европейските стандарти.
			
Southeast European Times: Защо македонската съдебна система не функционира добре? Критиците казват, че тя не е ефективна и съдиите не действат професионално. Даже Европейската комисия докладва, че съдебната система в страната не е ефективна.
			
Иджет Мехмети: Все повече критики се чуват напоследък за незадоволителна ефективност, бавна продуктивност, пристрастие и недостиг на професионализъм в македонските съдилища. Министерството на правосъдието проведе задълбочен анализ на причините за това състояние и изготви поправки в законите заедно с други отговорни институции в тази област. Това трябва да осигури по-добра ефективност, продуктивност, безпристрастност на решенията и по-високо качество на операциите. Аз съм сигурен, че македонската съдебна система се нуждае от всеобхватна реформа. Нашето министерство вече определи слабостите и съответно поправките в законите ще следват два пътя тази година. Ще има изменения както в процесуалната дейност, така и в самото законодателство. Това се очаква да стесни възможностите за закъснения на процесите, което е една от главните причини за критиката, че съдебната система не функционира добре. Предефинирането на престъпните актове и засилването на санкциите също стоят на дневен ред.
			
SE Times: Какви реформи са необходими?
			
Мехмети: Поправките в някои закони не са сами по себе си достатъчни за извършване на пълна реформа на македонската съдебна система. Конституцията също трябва да бъде изменена. Трябва да бъде променено мястото на третата власт в страната чрез метода на назначаване и освобождаване на съдиите и определянето на тяхната отчетност с оглед засилване на съдебната независимост. Паралелно с това е необходимо да бъде установена нова система за обучение, наемане, повишаване в длъжност и оценка на работата на съдиите. Ние също така трябва да се откажем от сегашната система на създаване на съдии чрез съдебни изпити.
			
SE Times: Какво прави Македония уязвима към корупцията и как трябва да бъде решен този проблем?
			
Македония трябва да създаде съдебна система която е в съответствие с тази на ЕС, това е едно от предварителните условия, които Македония трябва да изпълни преди да стане пълноправен член на ЕС. [ЕС]
			
Мехмети: Корупцията е най-голямото зло във всяко демократично общество и това е още по-вярно за страни в преход като Македония. Борбата с корупцията в съдебната система не бива да бъде на части, несистемна и изолирана от действията в други области. Аз вярвам, че, ако искаме да изкореним такива вредни явления в съдебната система и в други области, ние първо трябва да доразвием правилата, предвидени в закона, за да стесним пространството за съществуване на корупцията. Второ, ние трябва да укрепим и подобрим професионалната подготовка на институциите, отговарящи за борба с корупцията и трето, следва да засилим системата на контрол върху тези институции.
			
SE Times: Ще ускори ли съдебната реформа заявката на Македония за членство в ЕС?
			
Мехмети: Реформата на съдебната система започна още преди Македония да подаде заявка за членство в ЕС. Това е необходимост за функционирането на правовата държава и върховенството на закона. Без съмнение заявката на Македония и ангажиментът й да стане член на ЕС ще подсилят и ускорят тези процеси и ще позволят създаването на съдебна система в Македония, която е съвместима с тази на ЕС. В действителност, това е едно от предварителните условия, които Македония трябва да изпълни преди да стане пълноправен член на ЕС.
			
SE Times: През последните няколко години имаше съобщения за независим бюджет на съдебната система. Какво можете да ни кажете по този въпрос?
			
Мехмети: Законът за независим бюджет на съдебната система е в сила от януари. Той предвижда създаване на съвет за съдебния бюджет, който да следи и управлява ресурсите за финансиране на съдебната система в Македония. Установяването на независим съдебен бюджет е голяма крачка напред към засилване независимостта на съдебната система.
			
SE Times: В каква степен в момента македонската съдебна система е съвместима с тези в страните от ЕС.
			
Мехмети: Оценката на съвместимостта на македонската съдебна система с тези на европейските страни несъмнено е свързана с изпълнението на националната програма за сближаване на нашето законодателство с европейското. В този смисъл последователното провеждане на гореспоменатите реформи ще бъде показател за степента на хармонизиране на страната и в резултат на това македонската съдебна система ще стане съставна част на развитите модерни съдебни системи.

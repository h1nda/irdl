Румъния екстрадира в Съединените щати двама души, обвинени в тероризъм
					17/10/2007
					Ливанец и испански гражданин, арестувани в Букурещ по-рано тази година, бяха изпратени със самолет в Съединените щати, за да бъдат обвинени вследствие на операция под прикритие на американската ДЕА.
					(AП, Ройтерс, ЮПИ, ВНБСP, Агенция на САЩ за борба с наркотиците (ДЕА) - 16/10/07; Си Ен Ен - 11/06/07; Найн о'клок - 10/06/07; Ройтерс, АП, Блумбърг - 08/06/07)
 
					 
						
САЩ обвиняват мъжете в заговор с търговеца на оръжие Монзер ал Касар между февруари 2006 г. и май. [AФП]
						Двама мъже бяха екстрадирани от Румъния, за да бъдат изправени пред съда по обвинения в тероризъм, каза във вторник (16 октомври) американски представител след пристигането на ответниците в Ню Йорк. 
						За първи път се случва Румъния да екстрадира лица в Съединените щати по обвинения в тероризъм, съобщи в свое изявление американската Агенция за борба с наркотиците (ДЕА) и похвали министерствата на вътрешните работи и на обществения ред в балканската страна за помощта и усилията им по случая. 
						Тарек Муса ал Гази от Ливан и Луис Фелипе Морено Годой от Марбеля, Испания, бяха арестувани в Букурещ на 7 юни. Те са обвинени в участие в заговор за продажба на оръжие на стойност милиони долари на "Революционните въоръжени сили на Колумбия" (ФАРК) - групировка, определяна като терористична организация от колумбийското правителство, Съединените щати и ЕС. 
						Съгласно обвинителния акт, разпечатан след залавянето им, заподозрените са приели да доставят на ФАРК оръжия, които тя би използвала да защитава своята "дейност по контрабанда на кокаин и атакуване на интересите на Съединените щати в Колумбия". 
						Двамата обвиняеми са обвинени по четири точки: заговор за убийства на американски граждани, офицери и служители, придобиване и използване на противовъздушни ракети и предоставяне на материална подкрепа или ресурси на определна чуждестранна терористична организация. Морено Годой е обвинен и в пране на пари. 
						"Тарек Муса ал Гази и Луис Фелипе Морено Годой са приели да продават опасни и мощни оръжия, предназначени за използване срещу силите на САЩ," каза във вторник Майкъл Дж. Гарсия, главен прокурор на Южния район на Ню Йорк. "Благодарение на изключителна следователска работа и безпрецедентно международно сътрудничество те бяха подведени по отговорност, екстрадирани и предадени на американски съд." 
						В рамките на операцията на ДЕА, довела до арестите в Букурещ, трети заподозрян по случая -- Монзер ал Касар -- бе задържан същия ден от испанските власти в Мадрид. 
						Известният като "Принцът на Марбеля" сирийски гражданин е описан в обвинителния акт като международен търговец на оръжие, който е снабдявал фракции в много страни, включително Босна и Херцеговина, Хърватия и Кипър, с оръжия и военно оборудване от началото на 70-те години. 
						Смята се, че той е развил международна престъпна мрежа и е открил банкови сметки в многобройни страни, включително във Великобритания, България, Полша, Испания и Румъния. 
						В обвинителния акт, внесен в Манхатънския федерален съд, се посочва, че между февруари 2006 г. и май 2007 г. тримата мъже са се договорили да продадат на ФАРК оръжия за милиони долари, включително хиляди автомати, милиони патрони, ръчни гранатомети и системи ракети "земя-въздух". 
						В рамките на операция под прикритие двама служители на ДЕА са се представили като хора, работещи от името на ФАРК. Те са установили контакт с мъжете, които са се съгласили да им продадат оръжията "с ясното разбиране, че оръжията са били предназначени за използване срещу американските сили в Колумбия", съобщи ДЕА. 
						По време на срещите им, записвани с взаимно съгласие, Ал Гази, Морено Годой и Ал Касар са предоставили на агентите на ДЕА схема на плавателния съд, с който да бъдат транспортирани оръжията, и спецификациите на системите ракети "земя-въздух", които е трабвало да получи ФАРК. 
						Те са предоставили и данни за банкови сметки в Испания и Ливан, които в крайна сметка са били използвани за прикриване на повече от 400 000 щ. д. от тайни сметки на ДЕА, за които тримата са смятали, че са постъпления от наркотици на ФАРК. 
						При първото им явяване в Манхатънският окръжен съд в САЩ Ал Гази и Морено Годой са дали съгласието си да бъдат задържани без гаранции до следващото им явяване пред съда в четвъртък. 
						Максималната присъда, която тримата могат да получат, ако бъдат осъдени, е доживотен затвор.

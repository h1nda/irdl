Косовската полиция изгони сръбския министър Богданович
					14/01/2010
					 
						ПРИЩИНА, Косово -- В сряда (13 януари) полицията изгони сръбския министър за Косово Горан Богданович заради незаконна политическа дейност в община Щръбце. Богданович е бил спрян около обяд преди среща с местни сръбски представители, избрани от институциите в Белград. Малко след това полицията го е придружила до ГКПП "Мердаре" в северната част на страната. Заместник-директорът на полицията по оперативните въпроси Шпенд Маджуни каза, че мерките са били взети в изпълнение на заповед от правителството на Косово да спират сръбски представители, които влизат в страната без разрешение. Прищина заяви, че е направила това след консултации с представителите на международната общност. Богданович заяви, че полицията е нарушила правата му. 
						В отговор сръбският министър-председател Мирко Цветкович покани в сряда посланиците на Германия, Франция, Великобритания, САЩ и Италия, за да протестира срещу изгонването. (Телеграфи, Коха Диторе, Експрес - 14/01/10; ТВ 21, Кохавижън, Бета, Танюг, РТС, Ройтерс, АП - 13/01/10)

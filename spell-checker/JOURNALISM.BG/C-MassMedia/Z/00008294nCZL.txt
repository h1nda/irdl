Администрацията на САЩ одобрява заеми за Турция на стойност 8.5 млрд. щ.д.
10/09/2003
 
ВАШИНГТОН, САЩ -- Държавният департамент е изпратил писмо до американския Конгрес във вторник (9 септември), в което обявява своето решение да отпусне на Турция заеми в размер до 8.5 млрд. щ.д. Парите ще бъдат превеждани в рамките на 18-месечен период с начало на 20 септември. Според писмото заемът ще бъде използван за обслужване на дълговете на Анкара, по-специално тези към САЩ и международните финансови институции.
Други новини: турският външен министър Абдулах Гюл прогнозира във вторник, че страната му ще стане пълноправен член на ЕС през 2010 година. Анкара обаче тепърва трябва да получи дата за начало на преговорите за присъединяване. (Хюрриет, Миллиет - 10/09/03; Ройтърс, НТВ, АФП - 09/09/03)

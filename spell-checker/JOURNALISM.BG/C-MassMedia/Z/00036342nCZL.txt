Tурция иска помощта на Франция за кандидатурата си за членство в ЕС
					13/10/2010
					 
						АНКАРА, Tурция -- Външният министър Ахмет Давутоглу призова Франция във вторник (12 октомври) да помогне на Анкара по пътя й към членство в ЕС. На съвместна пресконференция със своя френски колега Бернар Кушнер в Анкара, Давутоглу поиска "активната подкрепа" на Франция при започване на преговорите за присъединяване към ЕС в някои области на политиката. Кушнер заяви, че такива преговори са възможни по три глави, но в същото време подчерта, че Турция трябва първо да демонстрира напредък в усилията си за провеждане на реформи. Трите области на политика са социална политика, заетост и конкуренция. Турция трябва да завърши преговорите по 35 области, за да хармонизира институциите и законодателството си с тези на ЕС. Осемнайсет от тях обаче остават блокирани поради кипърския въпрос. "Топката е във вашата страна на игрището", каза Кушнер. Давутоглу потвърди призивите за напредък по дългогодишния кипърски проблем, който е главна пречка по пътя на Анкара към ЕС, и каза, че отношението към Турция не е справедливо заради спора. От години Франция подкрепя идеята на Турция да бъде предложен статут на "привилегировано партньорство", а не пълноправно членство в ЕС. (Заман - 13/10/10; AП, Синхуа, Гласът на Америка, Хюриет, Уърълд Бюлетин - 12/10/10)

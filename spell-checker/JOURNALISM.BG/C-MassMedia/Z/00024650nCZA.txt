ЕС установи рязко покачване на употребата на кокаин в Европа
					23/11/2007
					Според доклад, публикуван в четвъртък, през 2005 г. в ЕС и Норвегия е имало до 8 000 смъртни случая, свързани с употребата на наркотици, като това е причината политиците на 27-членния блок да инвестират в програми за превенция на поемането на свръхдози наркотици. 
					(Индипендънт, Euobserver - 23/11/07; Европейски център за мониторинг на наркотиците и наркоманиите, АФП, Ройтерс, ДПА, Би Би Си - 22/11/07)
 
					 
						
Колумбийски производител на кокаин показва найлонов плик с крек-кокаин. Нов доклад установи, че употребата на кокаин в Европа се е покачила рязко. [Гети Имиджис]
						След години на постоянно покачване употребата на канабис явно се стабилизира, според доклад за употребата на наркотици в 27-те държави членки на ЕС, Норвегия и Турция, публикуван в четвъртък (22 ноември). Потреблението на кокаин обаче е достигнало рекордни стойности, предупреждава докладът. 
						"След канабиса кокаинът сега е вторият най-често използван нелегален наркотик в много държави членки на ЕС и в ЕС като цяло," заключава Европейският център за мониторинг на наркотиците и наркоманиите (ЕЦМНН) в ежегодното си изследване, изготвено въз основа на данни за 2005 г. 
						Повече от 12 милиона европейци, или почти 4 % от всички възрастни, са употребявали кокаин най-малко веднъж, се отбелязва в документа от 100 страници. Поне 4,5 милиона души са го употребявали през последната година, като техният брой се е повишил от 3,5 милиона през 2005 г. Около 2 милиона са употребявали наркотика само през последния месец – почти два пъти повече от броя за екстази, третия най-популярен наркотик в изследваните държави. 
						Във всички държави, отчитащи последни данни от проучвания, се регистрира повишена употреба на кокаин през последната година от хората на възраст между 15 и 34 години, казва ЕЦМНН, посочвайки Великобритания и Испания като двата най-големи потребителя в ЕС. Наличието на дългосрочно или редовно употребяващи кокаин лица в тези две държави, както и в Италия, е най-високо. Популярността на наркотика, чиято цена все още достига до 120 евро за грам в някои държави от ЕС, явно е нараснала и в Дания. 
						През 2005 г. повече от 33 000 души в Европа са потърсили свързано с кокаин лечение, което е повишение от около 13 000 души през 1999 г, посочва агенцията по наркотиците на ЕС. Най-много случаи на лечение на континента са отчетени в Испания и Холандия. През 2005 г. в Европа са регистрирани около 400 смъртни случая, свързани с употребата на кокаин. 
						Рязкото покачване на употребата на кокаин се съпътства от увеличаване на конфискуваните количества между 2000 и 2005 г., както и с повишаване на броя на случаите на конфискуване в Европа, посочва ЕЦМНН. 
						"През 2005 г. случаите на конфискации на кокаин се оценяват на 70 000, възлизащи на рекордните 107 тона, с над 45 % повече от задържаните през 2004 г. количества," отбеляза агенцията в изявление в четвъртък. 
						Кокаинът често се използва заедно с канабис, който остава най-популярният наркотик в ЕС, според доклада на ЕЦМНН. "Почти една четвърт от всички възрастни в ЕС - около 70 милиона, на възраст между 15 и 64 години – са опитвали канабис в някакъв момент от живота си, а около 7 % - 23 милиона – са го употребявали през последната година," посочва агенцията по наркотиците на ЕС. 
						Средно 13 % от младите европейци от възрастовата група от 15 до 34 години са употребявали канабис през последната година, според доклада, като Испания (20 %), Чехия (19,3 %), Франция (16,7 %), Италия (16,5 %) и Великобритания (16,3 %) се посочват като държавите с най-висок процент. 
						Свързаните с кокаин смъртни случаи в Европа и Норвегия през 2005 г. се оценяват на 7 000 до 8 000, посочва агенцията, назовавайки Гърция, Австрия, Португалия и Финландия като държавите, където броят на случаите на поемане на свръхдоза с фатален край се е увеличил през последните години. 
						Повече от 7 000 загубени живота за една година са убедителен знак, че нещо в превенцията на употребата на свръхдози наркотици в Европа не е както трябва," каза директорът на ЕЦМНН Волфганг Гьотц. "Постигнахме действителен напредък по отношение на намалението на разпространението на СПИН между употребяващите наркотици. Сега трябва да предприемем също толкова ефективни действия, за да намалим свързаните с наркотици смъртни случаи. За това ще бъдат необходими изобретателност, решителност и визия, а в крайна сметка и ангажимент от страна на определащите политиката в тази област да инвестират в програми за намаляване на случаите на свръхдози."

Гръцкият вицепремиер Пангалос заяви, че Атина е за удължаване срока за изплащане на дълга 
					18/01/2011
					 
						АТИНА, Гърция -- В понеделник (17 януари) заместник министър-председателят Теодорос Пангалос заяви, че правителството е за евентуално удължаване на периода за изплащане на оставащия дълг на страната извън спасителните заеми, получени от ЕС/МВФ. „Удължаването на срока на изплащане на дълга може да се приложи не само към заема от 110 милиарда евро (спешното финансиране от страна на ЕС/МВФ), но и към целия дълг”, заяви Пангалос пред местния телевизионен канал „СКАИ”. Той заяви, че това може да помогне на страната да преодолее своята финансова криза. 
						Междувременно в понеделник профсъюзът на заетите в обществения сектор АДЕДИ съобщи за планове за провеждането на 24-часова стачка на 10 февруари. „Политиките, залегнали в меморандума [на ЕС/МВФ] се опитват да подложат на изпитание границите и толерантността на гръцкия народ и особено на най-бедните, на работниците, безработните и пенсионерите”, посочи профсъюзът в свое изявление. (Ройтерс, АП, АНА-МПА - 17/01/11)

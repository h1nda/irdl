В Белград беше открита Ромска академия на науките и изкуствата
					16/09/2011
					Академията си поставя за цел да защитава културното наследство и интересите на ромите.
					От Биляна Пекушич за Southeast European Times от Белград – 16/09/11
 
					 
						
Председателят на Ромската академия на изкуствата и науките проф. Райко Джурич. [Никола Барбутов/SETimes]
						За първи път в ромската история се създава международно призната институция - Ромската академия на науките и изкуствата (РАНИ). Събитието се състоя този месец в Белград. 
						Представителите на РАНИ посочват, че институцията ще събира и съхранява огромното културно наследство на ромите и ще изследва техните социални и научни постижения в цял свят. 
						„Съществува огромна необходимост този народ да бъде изследван”, заяви за SETimes председателят на РАНИ Райко Джурич. 
						Джурич обясни, че РАНИ си поставя за цел да осигури системни и добре обосновани интердисциплинарни проучвания, за да защити ромите от различни псевдонаучни изследвания и расизъм. 
						„[Последното] за съжаление и срам е съществена особеност на така нареченото изследване „Циганология”, което отново се появи в последно време. То е абсурдно и дори бе финансово подкрепено от някои европейски страни, както и от различни фондации и фондове”, заяви Джурич. 
						Наброяващи около 12 милиона души, ромите са най-голямото етническо малцинство в Европа. Официално ромите в Сърбия са половин милион, но реалният им брой вероятно е доста по-висок, защото много нямат лични документи. 
						Поради това, че ромите са народ без държава, те нямат институции, които да защитават техните интереси. В Сърбия ромите получават статут на малцинство едва през 2002 г. 
						„След създаването на академията ще имаме международна институция, която ще бъде в състояние да разгледа всички въпроси, които възникват като проблем в културата на нашия народ”, заяви за SETimes един от основателите на РАНИ и директор на белградския Музей на ромската култура Драголюб Ацкович. 
						В партньорство с образователни институции академията ще организира интердисциплинарни научни изследвания на ромския народ в перспективата на историята, културата, езика, литературата, изкуството и обществото. 
						В многобройната диаспора езикът е основната обща характеристика и най-важен елемент на единството. Ето защо РАНИ обръща специално внимание на ромския език. 
						„В Европа има осем университетски катедри по ромски език, две от които се намират в Сърбия, но езикът все още се развива, защото ромите никога не са имали възможност да го институционализират”, заяви Джурич. 
						В близкото минало някои европейски държави като Испания и Унгария забраняват със закон използването на ромски език, като поради това езикът почти изчезва в тези страни. За да поправи тази ситуация, Будапещенския университет откри катедра за изследване на ромската култура, а в град Печ отвори врати единствената ромска гимназия в Европа. 
						„Хубаво е, че ромите имат научна и културна институция на толкова високо ниво. Във времена, когато вече от над десет години инцидентите, свързани с шовинизъм и фашизъм в Сърбия нарастват, тази институция ще има възможност да защити по-добре ромския народ”, каза социологът Миливой Брайкович за SETimes. 
						В момента РАНИ има 24 членове от различни държави, сред които някои от най-известните имена в областта на изкуството и науката: френският филмов режисьор Тони Гатлиф, двукратният носител на Оскар Майкъл Кейн, британският историк Гратам Хаксън, финландският писател Вейо Балтазар, преподавателят в Хайделбергския университет Романи Роуз и художникът Бруно Морели. 
						РАНИ се гордее особено със своя член Илия Маринкович – преподавател във Виенската музикална академия – който на деветгодишна възраст беше наречен „детето чудо от Сърбия”. 
						Сред почетните членове на РАНИ са и такива влиятелни личности в областта на литературата и политиката като Гюнтер Грас, Салман Рушди, Габриел Гарсия Маркес, Джордж Сорос, Хелмут Шмит, Вацлав Хавел, Радж Зед, както и бившите президенти на Словения и Македония, Милан Кучан и Киро Глигоров.

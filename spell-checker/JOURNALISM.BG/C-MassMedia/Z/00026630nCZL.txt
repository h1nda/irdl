Британският посланик в БиХ каза, че закриването на СВП няма да стане този месец
					02/06/2008
					 
						САРАЕВО, Босна и Херцеговина (БиХ) -- От Международната направляваща група на Съвета за прилагане на мира (СПМ) не се очаква да закрие Службата на върховния представител (СВП) и да я трансформира в офис на ЕС на нейното редовно тримесечно заседание този месец. Британският посланик в БиХ Матю Райкрофт каза в неделя (1 юни) за вестник "Дневни Аваз", че СПМ е поставил пет условия и две цели, които трябва да бъдат постигнати, за да се закрие СВП. "Въпреки постигнатия напредък в някои области условията остават неизпълнени", каза той. Помолен да коментира прогнозите за закриване на СВП през октомври, Райкрофт подчерта, че всичко зависи от волята на политиците в БиХ за осъществяване на необходимите реформи.
						СВП трябваше за приключи своята мисия през юли 2007 г., но членовете на СПМ решиха, че политическите сблъсъци във връзка с полицията и конституционната реформа са направили БиХ неспособна да се самоуправлява. СПМ набеляза пет главни въпроса, които трябва да бъдат решени в краткосрочен план - разпределението на държавната собственост, решаване на проблема със собствеността, принадлежаща на сектора на отбраната, завършването на международния арбитраж за Бръчко, финансова стабилност и налагане на върховенството на закона. Овен това две допълнителни условия трябва да бъдат изпълнени преди прехвърлянето на властта: подписването на Споразумение за стабилизация и асоцииране с ЕС и положителна оценка на политическото положение в БиХ от страна на Международната направляваща група на СПМ. (Дневни Аваз, РТРС- 01/06/08)

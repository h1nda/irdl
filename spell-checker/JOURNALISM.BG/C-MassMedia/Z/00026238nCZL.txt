МААЕ предложи да помогне на БиХ да предотврати нелегалното транспортиране на радиоактивни вещества
					24/04/2008
					 
						САРАЕВО, Босна и Херцеговина (БиХ) -- Ръководителят на Международната агенция за атомна енергия (МААЕ) Мохамед Ел Барадей призова БиХ да не позволява нелегалното транспортиране на радиоактивни вещества и предложи помощта на МААЕ в това отношение. По време на посещението си в Сараево в сряда (23 април) Ел Барадей заяви, че е обсъдил конкретни проекти с членовете не тристранното Председателство. Един от тях цели ранното откриване на такива вещества още на границите на БиХ. За тази цел официални представители ще доставят 12 сканери на граничнопропускателните пунктове. Председателят на Председателството на БиХ Харис Силайджич информира Ел Барадей за неотдавна приетия закон за радиоактивна безопасност, но призна, че правителството все още не е създало регулаторна агенция.
						В други новини от сряда се съобщава, че премиерът на БиХ Никола Спирич се е срещнал с канадска парламентарна делегация, ръководена от председателя на Камарата на общините Питър Миликън. Те са обсъдили икономическото сътрудничество и необходимостта от ускорена подготовка на две споразумения: едно за защита на двустранните инвестиции и друго за избягване на двойното данъчно облагане. (Независне Новине - 24/04/08; Фена, РТРС, НТВ Хаят, ХИНА - 23/04/08)

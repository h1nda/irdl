Осъден бе ключов свидетел по съдебния процес срещу Харадинай
					19/09/2011
					„Осъждайки Шефчет Кабаши, Хага... изпрати ясно послание към всички останали свидетели”, заяви за SETimes косовският анализатор Рамадан Илази.
					От Линда Карадаку за Southeast European Times от Прищина – 19/09/11
 
					 
						
„Хага показа своята почтеност като правосъдна институция”, заяви за SETimes косовският анализатор Рамадан Илази. [Ройтерс]
						Трибуналът на ООН за военни престъпления осъди Шефчет Кабаши, основния свидетел в процеса срещу бившия косовски премиер Рамуш Харадинай и неговите сътрудници, на два месеца лишаване от свобода за неуважение към съда в петък (16 септември). 
						На 26 август Кабаши се призна за виновен по обвиненията в съзнателна и умишлена намеса в осъществявания от Трибунала съдебен процес, състояща се в неговия отказ да отговори на въпроси като свидетел по делото на два пъти, през юни и ноември 2007, за престъпления, извършени в централата на АОК и затвора в Ябланица. 
						„С присъдата на Шефчет Кабаши Хага показа своята почтеност като правосъдна институция, но също така изпрати ясно послание към всички останали свидетели”, заяви за SETimes косовският анализатор Рамадан Илази. Той допълни, че Косово трябва да създаде възможно най-скоро съд и прокуратура за военни престъпления и „да докаже своята решимост за осъществяване на правосъдие, както и че държавните институции на Косово функционират независимо от желанията на командирите от последната война”. 
						Съдебният експерт Роланд Гьони, бивш служител на ЮНМИК в Косово, отбеляза, че МНТБЮ е разгледал няколко дела за неуважение към съда. 
						„Делото „Кабаши” обаче е специално, защото той беше смятан за ключов свидетел на прокуратурата, и отказът му да свидетелства беше ключов фактор за издаването на разпореждане за повторно разглеждане на делото”, каза той за SETimes. Гьони отбелязва, че „твърденията, че [Кабаши] е бил заплашван, не бяха потвърдени.” 
						„Ето защо неговите показания при повторното разглеждане послужиха в по-голяма степен на защитата, отколкото на прокуратурата”, заяви Гьони за SETimes. 
						Съдът взе под внимание семейното положение на Кабаши „и факта, че според медицинската документация той страда от посттравматично стресово разстройство, което се влошава в условията на местата за лишаване от свобода”. 
						Съдът оцени „като искрени” извинението на Кабаши и това, че той се е признал за виновен, но отбеляза, че „повече от четири години той не се е явил пред съда, за да му бъдат предявени обвиненията”. Първите обвинения срещу него бяха повдигнати през юни 2007 г., а миналия месец той беше арестуван от холандските власти и прехвърлен в ареста на Трибунала. 
						Сред причините за разпореждането за повторно разглеждане на делото срещу Харадинай беше и съображението, „че съдебният състав е допуснал грешка, като не е успял да осигури свидетелските показания на Кабаши и на още един свидетел, като по този начин е лишил прокуратурата от съществено доказателство в подкрепа на нейната теза.” Харадинай и другите обвиняеми Идриз Балай и Лахи Брахимай са подсъдими по шест обвинения, свързани с „мъчения и убийства на затворници в лагер на АОК ”. 
						Трибуналът отхвърли твърденията, че свидетели, които са дали показания в процеса срещу Харадинай и другите обвиняеми по делото, са били убити. 
						„Никой... не е бил в програма на Трибунала за закрила на свидетели, нито по отношение на някого от тях Трибуналът е разпоредил мерки за закрила по делото срещу Харадинай и останалите. Някои от предполагаемите убийства са станали, преди МНТБЮ да започне своето разследване в Косово срещу Рамуш Харадинай и неговите съобвиняеми. Освен това се твърди, че някои лица... са били посочени като свидетели в съдебен процес пред съд в Прищина, в който МНТБЮ не участва”, посочи базираната в Хага институция. 
						Трибуналът отбеляза, че Куйтим Бериша е „единственият човек..., за когото е било планирано да бъде призован като свидетел в процеса срещу Харадинай и останалите.” Той загина в автомобилна катастрофа в Подгорица през 2007 г. Следователите от Черна гора не откриха никакви доказателства, „че произшествието е било инсценирано”. 
						Илази посочва, че критиците на Трибунала не трябва да забравят „че натискът на този съд по отношение на Сърбия... доведе до задържането на виновните за клането в Сребреница и за много други масови убийства.” 
						„Колкото по-скоро гражданите и държавите от Балканите започнат да сътрудничат на Хага..., толкова по-скоро ще бъдем в състояние да продължим напред като общество”, заяви той за SETimes.

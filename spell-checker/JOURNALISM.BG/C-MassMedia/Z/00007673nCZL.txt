НАТО поставя две условия за участието на Белград в програмата Партньорство за мир
18/07/2003
 
БЕЛГРАД, Сърбия-Черна Гора -- Ако Белград иска да издигне на ново равнище отношенията си с НАТО, правителството трябва да арестува издирвания за военни престъпления босненски сърбин Ратко Младич, ако той се укрива в страната, и да оттегли делото в съда срещу НАТО, заяви представител на алианса. Миналия месец Белград направи заявка за участие в програмата на НАТО Партньорство за мир (ПзМ), четири години след края на кампанията на алианса за прекратяване на политиката на репресии срещу албанското мнозинство в Косово, провеждана от Слободан Милошевич. Джордж Кацирдакис, и.д. директор по въпросите на военното партньорство и сътрудничество, заяви обаче, че страната първо трябва да реши откритите въпроси преди да се присъедини към ПзМ. "Делото срещу НАТО в Международния съд трябва да бъде оттеглено и Белград трябва да реши въпроса, свързан с Младич и Трибунала за военните престъпления", каза той пред Ройтерс. (Си Ен Ен - 17/07/03)

Ръководителят на ООН представи доклад за преструктурирането на международното присъствие в Косово
					26/11/2008
					 
						НЮ ЙОРК, Съединени щати -- Във вторник (25 ноември) генералният секретар на ООН Бан Ки Мун публикува доклад за преструктурирането на международното присъствие в Косово, в който твърди, че поради значителните промени в политическата ситуация усилията за преструктуриране на ЮНМИК трябва да продължат. Документът посочва, че новата конституция на Косово е разширила правомощията на местните власти и са се появили нови институции, като с това са създадени значителни предизвикателства пред ЮНМИК. В отговор на това, се казва в документа, мисията се нуждае от преструктуриране в съответствие с Резолюция 1244 на Съвета за сигурност на ООН. Бан добавя, че преустройството ще запази неутралната позиция на ООН по въпроса за Косово. Той отбеляза, че водената от ЕС мисия в Косово, ЮЛЕКС, ще съблюдава Резолюция 1244 и ще работи под общото ръководство и в рамките на статута на неутрална структура към ООН. Съветът за сигурност на ООН ще обсъди доклада в сряда. 
						Други новини -- Във вторник мисията на ОССЕ в Косово започна двуседмична кампания срещу трафика на хора, като призова всички да подпомогнат институциите в борбата срещу това явление. В последните години се забелязва увеличаване на броя на младите косовски жени, които са станали жертви на трафика на хора. (Б92, РТС - 26/11/08; АП, Синхуа, Уебсайт на ООН, АФП, ДПА, Бета, Танюг, Б92, Гласът на Америка, Кохавижън, ТВ 21, Телеграфи - 25/11/08)

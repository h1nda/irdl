Топи каза, че нищо не може да спре Албания по пътя й към ЕС
					14/10/2009
					 
						ЛЮБЛЯНА, Словения -- Демокрацията функционира и бойкотът на опозицията няма да препречи пътя на Албания към интеграцията в ЕС, каза във вторник (13 октомври) президентът Бамир Топи по време на визита в Словения. "Демокрацията функционира в Албания и нейните институции бързо се консолидират", добави той.
						Междувременно във вторник председателят на парламента Йозефина Топали призова опозиционните депутати да се завърнат в парламента, като ги увери, че мнозинството ще спазва конституцията. Депутатите от Социалистическата партия (СП) бойкотират работата на парламента с искания за щателно разследване на парламентарните избори, проведени на 28 юни, които според тях са били манипулирани. Опозиционните партии работят по събирането на 20 000 подписа под петиция с искане за разследване на изборния процес. (Ора Нюз, Би Би Си, Шекули, Топ Ченъл - 13/10/09)

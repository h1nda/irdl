Предложението на Черна Гора за образуване на Общност на независимите държави разпалва дебат 
					02/03/2005
					Твърдейки, че сегашната държава не функционира и е неефикасна, лидерите на Черна гора лансираха предложение за трансформиране на Сърбия-Черна Гора в Съюз на независими държави. 
					От Душан Кошанович за Southeast European Times в Белград -- 02/03/05
 
					 
						
Черногорският премиер Мило Джуканович заявява, че сегашният съюз Сърбия-Черна Гора не е толкова ефикасен, калкото биха били независими държави. [AФП]
						Представители на Черна гора огласиха на 23 февруари предложение за трансформиране на държавния съюз Сърбия-Черна Гора в съюз на независими държави. Предложението бе изпратено на президента на Сърбия-Черна Гора Светозар Марович, на сръбския президент Борис Тадич, както и на сръбкия премиер Воислав Кощуница. Черногорският премиер Мило Джуканович и президентът Филип Вуянович, които подписаха писмото с предложението, казаха, че очакват да се постигне споразумение с Белград по алтернатива на сегашния държавен съюз, който според тях не функционира и е неефикасен. 
						Според лидерите на Черна гора две независими, международно признати държави биха постигнали по-добри резултати. Поддържането на Сърбия-Черна гора е скъпо според тях, а недостатъците на съюза излагат на риск дипломатическата дейност и функционирането на въоръжените сили. Запазването на статуквото би довело единствено до задълбочаване на несъвършенствата и би забавило интеграцията на Сърбия и Черна гора в ЕС и международните структури за сигурност, заявяват Джуканович и Вуянович. 
						Първоначалната реакция на Белград е не особено положителна. Кощуница определи плана като крещящо нарушение на сключеното с посредничеството на ЕС Белградско споразумение и заяви, че ще се придържа към споразумението, подписано през 2003 г. "Чрез непрекъснатото заобикаляне и нарушаване на разпоредбите на Конституционната харта властите в Черна гора се опитват да създадат извънредна ситуация, която би довела до спонтанно разпадане на съюза," каза Кощуница пред всекидневника Политика в интервю, публикувано в понеделник (28 февруари). 
						Най-новите предложения на Джуканович, изтъкна Кощуница, показват, че черногорският премиер се опитва да избегне референдум за независимост, тъй като се опасява от неблагоприятен резултат. Заместникът на Кощуница Миролюб Лабус също се изказа срещу инициативата, въпреки че е известен като силен привърженик на независима Сърбия, съгласявайки се с ръководството на Черна гора по всички пунктове, засягащи държавния съюз. "Трябва да проведем два референдума и въпросът не бива да се отлага за след пролетта на 2006 г.," каза Лабус. 
						Тадич като цяло е за запазване на държавния съюз, подчертавайки, че "приоритетът на Сърбия е да се присъедини към ЕС и да постигне по-висок стандарт на живот, а не да поддържа съвместната държава на всяка цена." 
						Междувременно Вуянович заяви, че негативната реакция на Белград не е окончателна, допълвайки, че не вижда защо Сърбия трябва да бъде срещу собствения си суверенитет и независим международен статут. 
						Международната общност категорично избягва да се въвлича във вътрешните работи на Сърбия-Черна гора. Говорителят на Върховния представител на ЕС по външната политика Хавиер Солана, Кристина Галах обаче изрази безпокойство от политически инициативи, които биха могли да отклонят Сърбия и Черна Гора от тяхната европейска интеграция и да създадат политическо напрежение. 
						Агенцията Бета нюз цитира официални представители в Брюксел, според които предложението е "изненадващо, преждевременно и обявено в неподходящ момент". Тази година не бива да се прахосва в безплодни ходове, допълниха въпросните представители, тъй като усилията на Сърбия-Черна гора за евро-атлантическа интеграция вече отбелязаха две пропуснати години след убийството на сръбския премиер Зоран Джинджич.
						Американският посланик в Белград Майкъл Полт каза, че Вашингтон би подкрепил всяко демократично споразумение по статута на съюза, което би било постигнато между Сърбия и Черна Гора. 
						Предложението на Подгорица е кулминация на неколкомесечната конституционна криза, предизвикана от невъзможността да бъдат проведени преки избори за парламент на Сърбия-Чрена Гора. В републиката има привърженици на запазването на съюза и такива, които се обявяват за независимост, като дебатът вероятно ще се изостри с наближаването на 2006 г. През тази година Черна гора ще има законно право по смисъла на Белградското споразумение да организира референдум за независимост.

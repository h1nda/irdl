Лайчак: „Разделянето на Косово не се обсъжда в ЕС” 
					14/04/2011
					
						БРЮКСЕЛ, Белгия - Изпълнителният директор на ЕС за Европа и Централна Азия Мирослав Лайчак заяви в сряда (13 април), че разделянето на Косово не е тема на обсъждане в ЕС. Преди Великден, 24 април, ще бъде проведен нов кръг от разговорите Белград-Прищина, каза Лайчак пред Комисията по външни отношения на Европейския парламент в Брюксел. 
						Междувременно косовските медии съобщиха, че словашкият дипломат няма да бъде назначен временно на поста специален представител на блока в Косово, както беше първоначално намекнато в началото на седмицата. Според съобщенията той се е отказал от този пост поради оказан му натиск във връзка с позициите му срещу независимостта на Косово. Брюксел се стреми да обедини постовете на специалния представител на ЕС и на ръководителя на Службата за връзки на Европейската комисия в Косово. (РТК, Клан Косова, Indeksonline, Телеграфи - 13/04/11)

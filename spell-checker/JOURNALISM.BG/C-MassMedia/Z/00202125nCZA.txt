Македония спечели делото срещу Гърция в Международния съд
					06/12/2011
					Международният съд призна Гърция за виновна, че е нарушила временното споразумение с Македония от 1995 г., налагайки вето на страната за членството й в НАТО през 2008 г.
					От Мишко Талески за Southeast European Times от Скопие -- 06/12/11
 
					 
						
Македонският министър-председател Никола Груевски обсъжда решението на Международния съд. [Томислав Георгиев/SETimes]
						Международният съд (МС) обяви в понеделник (5 декември) решението си по тригодишното дело за спора за името между Македония и Гърция. 
						След като съдът се произнесе по първата от общо трите точки на присъдата, че случаят попада в неговата юрисдикция, той реши с 15 гласа "за" и само 1 "против", че Гърция е нарушила Член 11 от временното споразумение от 1995 г., налагайки вето на кандидатурата на Македония за членство в НАТО на срещата на върха в Букурещ през 2008 г. 
						Споразумението между двете държави постановява Гърция да не възпрепятства членството на Македония в международни организации, ако тя е кандидатствала с временното си наименование, прието от ООН - "Бивша югославска република Македония". 
						Председателят на МС Хисаши Овада заяви, че съдът освен това е отхвърлил жалбата на Гърция, че е действала в отговор на явното нарушение на споразумението от страна на Македония. "Страната кандидатка [Македония] не е нарушавала споразумението преди срещата на върха в Букурещ", заяви Овада. 
						Съдът обаче отхвърли съдебната мярка - забрана за бъдещо нарушаване на споразумението от Гърция - към което се стремеше Македония в третата точка на иска си. 
						"[По правило] няма причина да се предполага, че държава, чийто акт или поведение са били обявени за неправилни от съда, ще ги повтори в бъдеще, тъй като се предполага, че тя ще действа с добри намерения", заяви съдът. 
						Присъдите на МС са окончателни и правно обвързващи за държавите, членки на ООН, и се зачитат в по-голяма част от случаите. 
						"Тази присъда е ясно потвърждение и доказателство за политиката, която Република Македония води в последно време", направиха изаявление от кабинета на президента Георги Иванов за SETimes. 
						Иванов добави, че Македония остава изцяло ангажирана да се придържа към споразумението конструктивно и добронамерено, и призова Гърция да стори същото. 
						Той подчерта, че Македония не гледа на ситуацията през категории като победители и губещи. "Трябва да работим заедно с Гърция за нашето общо бъдеще и бъдещето на региона. Отново подаваме приятелски ръка на Гърция и вярваме в добрите междусъседски отношения." 
						Министър-председателят Никола Груевски приветства присъдата и информира обществеността, че съдът е отхвърлил исканията на Гърция по някои ключови въпроси. 
						Особено важна е, заяви Груевски, позицията на съда, че Македония може да използва конституционното си име в международните организации. 
						Също толкова важна е оценката на съда, че по време на процеса за преодоляване на различията във връзка с името "Македония е участвала с добра воля и е показала степен на откритост, докато Гърция неоправдано е блокирала членството на страната ни в НАТО." 
						Груевски обеща ,че Македония ще уважи присъдата според международното право, което е нейно задължение. "Според международното право Гърция трябва да се въздържа от по-нататъшно възпрепятстване на членството на Македония в НАТО или в други международни организации", заяви той. 
						"Ако присъдата се разглежда и се потвърди от правилния ъгъл, съществува основа за подобряване на отношенията и заздравяване на сътрудничеството с Гърция по въпроси от двустранен и регионален интерес", добави Груевски. 
						По негово мнение съдът е подкрепил Македония по всичките три точки, въпреки че третата точка на пръв поглед е в полза на Гърция. "Съдът... смята, че трябва да вярва, че Гърция няма да повтори незаконния акт, определен от съда като такъв", заяви той. 
						Груевски добави, че няма време за еуфория, призовавайки хората в страната да уважат тази позиция. 
						Анализаторът и бивш дипломат Димитър Мирчев каза за SETimes, че присъдата ще заздрави международната позиция на Македония. 
						"Предстои утвърждаване на позицията на Македония и интеграция в евро-атлантическите институции. Сега дори европейските държави трябва да имат различно разбиране за позицията на Македония", каза Мирчев. 
						Председателят на Световния македонски конгрес (СМК) Тодор Петров каза за SETimes, че присъдата е абсолютна юридическа победа въпреки опитите на някои хора във и извън Македония да я релативизират. 
						Петров обясни, че нарастващ брой хора смятат, че Македония трябва да преразгледа кандидатурите си за членство в НАТО и ЕС, ако Гърция продължи да държи за заложник евро-атлантическата интеграция на Македония, докато двете организации заедно претендират за безпристрастност. 
						"Бивша югославска република Македония" не е международно име, а временно название, което се използва само в системата на ООН за държавата, чието име е Македония. Македония беше приета в ООН с държавното си име и има право да кандидатства за членство с това име във всички международни организации, включително в НАТО и ЕС, без значение дали Гърция също е тяхна членка", заяви Петров. 
						"С Резолюция 817 на ООН Македония пое задължението да обсъди с Гърция различията по отношение на името си, нищо повече, но със сигурност не и да преговаря за промяна на името си", добави той. 
						След решението на МС, заяви Петров, СМК ще продължи да насърчава македонското правителство "незабавно и безусловно да внесе резолюция в Общото събрание на ООН за продължаване на членството само под държавното си име Македония с възможност да използва конституционната добавка "Република". 
						
						Втората част на този репортаж ще представи реакцията на Гърция на решението на съда
						.

Сърбия се стреми да засили енергийната си сигурност
					29/11/2011
					Сръбската газова компания "Сърбиягаз" и руският гигант "Газпром" отварят подземно съоръжение за съхранение на газ.
					От Игор Йованович за Southeast European Times от Белград -- 29/11/11 
 
					 
						
Руската "Газпром" и сръбската компания "Сърбиягаз" отвориха подземно съоръжение в Банатски двор. [Reuters]
						В опит да засили сигурността на енергийните си доставки миналата седмица Сърбия отвори подземно съоръжение за съхранение на газ в Банатски двор. Хранилището може да приема пооколо 3 милиона кубични метра газ на ден. Там ще се съхранява природен газ, доставен от Русия. 
						Съоръжението беше открито от сръбската компания "Сърбиягаз" и руската "Газпром", която притежава "Сърбиън Ойл Индъстри". Сътрудничеството между двете фирми и откриването на подземното съоръжение се основават на междудържавно споразумение на Сърбия и Русия по петролната и газовата индустрия, постигнато през 2008 година. 
						"Газпром" контролира 51% от съвместната компания, докато "Сърбиягаз" притежава 49%, в съответствие с инвестираните суми. 
						Сърбия болезнено се нуждаеше от ново газохранилище, тъй като беше сред страните, най-тежко засегнати от руско-украинския спор за газа в края на 2008 и началото на 2009 година. 
						Сръбският президент Борис Тадич каза на церемонията по откриването, състояла се на 21 ноември, че Сърбия, предвид стратегическото си партньорство с Русия, има потенциала да се превърне във важен енергиен център в Югоизточна Европа. 
						"Ще постигнем това, като инвестираме в газопроводи, производство на петролни деривати и електроцентрали, използващи газ", каза Тадич. 
						Анализаторът Валентина Нешич, чиято сфера на работа обхваща енергийните въпроси на Сърбия, заяви пред SETimes, че Сърбия вече е енергийният център на региона поради географската си позиция. 
						"Сръбската електропроводна мрежа е свързана с осем държави и не може да бъде избегната при преноса и търговията с електричество. Изграждането на газопровода "Южен поток" и подземните газохранилища в Банатски двор и Итебей в сътрудничество с руската компания "Газпром" само ще подсили тази позиция, а също така ще помогне на Русия да утвърди ролята си на доставчика на газ на Европа", обясни тя. 
						При откриването на съоръжението в Банатски двор председателят на управителния съвет на "Газпром" Алексей Милер обяви, че изграждането на газопровода "Южен поток" ще започне през 2013 г. и ще приключи до края на 2015 година. 
						Икономистите са на мнение, че това са добри новини за Сърбия, тъй като проектът неизменно ще донесе нови инвестиции. 
						"Южен поток" е породен от желанието на Русия да заобиколи Украйна и да осигури редовни доставки на газ за тази част на Европа. Сърбия може да използва това, тъй като то със сигурност ще донесе нови инвестиции и на първо място още едно газохранилище като това в Банатски двор. Дори само приходите от съхранение на газ ще бъдат значителни за сръбската икономика", каза за SETimes икономическият анализатор Махмут Бусатлия . 
						Сръбските официални лица споделят същите надежди. Според генералния мениджър на "Сърбиягаз" Душан Баятович около 5 милиарда евро ще бъдат инвестирани в енергийния сектор, ако всички проекти, планирани в рамките на сръбско-руското енергийно сътрудничество, бъдат успешно реализирани. 
						Той уточни, че въпросните проекти са газопровода "Южен поток", още едно подземно съоръжение за съхранение на газ и изграждането на три-четири електроцентрали на газ в Белград, Нови Сад, Панчево и Ниш.
						Бусатлия каза за SETimes, че такива инвестиции са възможни, но посочи, че Белград ще трябва да се задоволи с миноритарна собственост, тъй като ще бъдат нужни много пари, които ще бъдат инвестирани основно от Русия. 
						"Мнозина твърдят, че руският монопол е проблем, но сега Сърбия така или иначе е напълно зависима от руските петрол и газ; а все пак идването на нови инвестиции, които несъмнено ще подобрят позицията на Сърбия в региона, е предимство", каза той.

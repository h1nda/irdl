Румъния модернизира пътната си инфраструктура 
					31/05/2007
					Румъния се опитва да постигне стандартите на ЕС за пътна инфраструктура. Работи се по три магистрали, а страната се надява да построи над 1000 км нови пътища до 2012 г. 
					От Паул Чокою за Southeast European Times от Букурещ – 31/05/07
 
					 
						
Обновяването на магистралите и инфраструктурата в страната е основен приоритет за Румъния. [АФП]
						Разширяването и модернизирането на пътната инфраструктура стана основен приоритет за Румъния. Икономическият растеж изисква из страната да се пътува по-бързо и по-лесно. Освен това, като нов член на ЕС, Румъния се нуждае от по-добри връзки с модерните европейски магистрали. 
						Няколко големи чужди инвеститори изразиха интерес към изграждането на нова и модерна пътна инфраструктура в Румъния. Сред тях са "Лена" от Португалия, "Актор" от Гърция, "Вегиепшер" от Унгария и няколко консорциума. 
						Един от най-смелите от всички проекти, които правителството е започнало досега, е "Трансилванската магистрала" - четирилентова магистрала, дълга 415 км, която се простира на северозапад, от Брашов в Централна Румъния, до Орадя, на границата с Унгария. В момента това е най-големият магистрален проект в Европа. 
						При завършването й, което се очаква през 2013 г., магистралата ще стане важна част от румънската национална магистрална система, като ще осигурява важна връзка с останалата част от континента и ще свързва европейските пазарни центрове с тези в Централна Азия. 
						Работата по "Трансилванската магистрала" започна през 2004 г. по силата на договор за 2,2 млрд. евро с американската фирма "Бехтел". Румънското правителство предостави тази година около 184 млн. евро за финансиране на проекта. 
						Продължава и друг проект - строеж на магистрала, свързваща Букурещ с пристанище Констанца на Черно море. 
						Първите 18 км от тази магистрала с обща дължина 225 км бяха завършени по времето на бившия диктатор Николае Чаушеску през 1987 г. Друга отсечка от около 173 км, свързваща столицата с град Черна вода на дунавския бряг, вече е пусната в експлоатация. Проектът трябва да завърши до 2010 г. 
						В процес на строеж е и магистралата "Букурещ-Брашов" на стойност 1,6 млрд. евро, работата по която започна миналата година. Това е двулентова магистрала с дължина 173,3 км, която ще свързва столицата със западната граница, като се свързва с "Трансилванската магистрала". Проектът "Букурещ-Брашов" ще осигури дългоочакваната алтернатива на Национален път 1, най-натоварения път в страната. 
						Бъдещи проекти, които се обсъждат в момента, включват магистрала, свързваща западния граничен пункт Надлак с Букурещ през град Тимишоара. Има планове и за маршрут, свързващ северния град Сучава с украинския град Чернаути, който ще свързва 4-а и 5-а паневропейска магистрала.

Гърция и Турция дават сигнали за затопляне на отношенията
					04/07/2005
					По време на церемония на общата граница между двете страни гръцкият премиер Костас Караманлис и турският му колега Реджеп Тайип Ердоган откриха строежа на съвместен газопровод. Караманлис прие и покана да посети Анкара, с което ще стане първият гръцки ръководител, който ще посети Турция след повече от 46 години. 
					(Си Ен Ен, Ес Би Ес, Катимерини, Reporter.gr - 04/07/05; AП, AФП, Ройтерс, Би Би Си, Гръцко радио, Атинска информационна агенция - 03/07/05)
 
					 
						
Гръцкият премиер Костас Караманлис говори на пресконференция на церемонията по откриване на строежа на турско-гръцкия тръбопровод за природен газ в неделя (3 юли). [AФП]
						Премиерите на Гърция и Турция се срещнаха в неделя (3 юли) на общата граница между своите страни, за да открият строежа на газопровод, който ще свързва двете егейски съседки. В същото време гръцкият премиер Костас Караманлис прие покана от турския си колега Реджеп Тайип Ердоган да посети Анкара. Той ще стане първият гръцки ръководител, който ще посети Турция след повече от 46 години. 
						По време на церемонията по откриване на строежа, проведена по средата на мост над река, която е естествена граница между Гърция и Турция, двамата премиери нарекоха проекта "исторически" и "стратегически". 
						"Време е да гледаме напред и да подобряваме нещата," каза Караманлис. "Откриваме един исторически проект, който ще превърне Гърция и Турция в енергийни центрове." 
						Близо 300-километровият тръбопровод -- 209 километра от който ще бъдат на турска територия -- ще свързва Караджабей в Северна Турция с Комотини в Гърция и ще служи като основна връзка в транспортирането на каспийски природен газ до Италия и други западноевропейски страни. Очаква се проектът да бъде завършен до 2007 г. Първоначално тръбопроводът ще доставя около 3,5 млрд. кубически метра газ на година, като се очаква капацитетът му в крайна сметка да достигне 11,5 млрд. кубически метра годишно. 
						Общите разходи за проекта се очаква да бъдат 250 млн. евро, като според съобщенията 29 % от тях ще бъдат покрити от субсидия на ЕС. 
						По-късно тръбопроводът ще бъде удължен до Италия като част от проекта за южноевропейски газов пръстен. 
						По време на срещата в неделя Ердоган похвали Гърция и конкретно Караманлис за подкрепата за кандидатурата на страната му за членство в ЕС. На срещата на върха през декември 2004 г. лидерите на 25-те държави от ЕС, включително Гърция, определиха 3 октомври като дата за започване на преговорите за присъединяване с Турция. Невъзможно е, каза Ердоган, "да се забрави подкрепата, която моят приятел Костас Караманлис ни оказа в ЕС, особено в процеса на 17 декември". 
						Миналата година Ердоган стана първият високопоставен турски ръководител, който посети Атина след 16-годишна пауза. Според АФП последният гръцки премиер, който е направил официално посещение в Турция - през 1959 г. - е Константинос Караманлис, чичото на сегашния гръцки премиер.

ЕС предприема стъпки за блокиране на финансирането на терористи
					09/08/2005
					Великобритания, обект на терористичните бомбени нападения от 7 юли и неуспелите атентати седмица по-късно, в момента заема ротационното председателство на ЕС. Антитерористичните мерки, отлагани в миналото поради разногласия между страните членки, са начело в нейния дневен ред. 
					(ФТ, Интърнешънъл хералд трибюн - 27/07/05; AФП, Би Би Си, EurActiv, EUpolitix, ЕС - 26/07/05)
 
					 
						
Бомбените атентати в Лондон от 7 юли накараха Европейската комисия да изготви наредба, целяща проследяването на финансовите източници на терористите. [AФП]
						Към края на юли Европейската комисия (ЕК) представи нова наредба, имаща за цел блокирането на достъпа на терористи и други престъпници до финансови източници. Тя е част от широкообхватните антитерористични мерки, които британското председателство на ЕС постави начело в дневния ред по-малко от седмица след бомбените нападения от 7 юли в Лондон. ЕК очаква от всички страни членки да одобрят предложената наредба до декември, след което тя ще бъде внесена в Европейския парламент за одобрение, преди да влезе в сила през януари 2007 г. 
						"Борбата срещу тероризма изисква последователни и съсредоточени усилия на много фронтове," каза в свое изявление на 26 юли Чарли Маккрийви, еврокомисар по вътрешния пазар и услугите. "Едно от тях е отрязване на финансирането за терористични действия." 
						За тази цел предложената наредба предвижда налагането на по-строг контрол върху паричните преводи, за да се гарантира пълното им проследяване. 
						 "Парите са нервната система на войната, а понастоящем не са много възможностите за проследяване на финансовите източници," каза Сеу Перейра, официален представител на ЕК, който представи наредбата пред репортери в Брюксел. Според него новият режим трябва да "направи средата от ден на ден все по-сурова за терористите". 
						Съгласно наредбата доставчиците на платежни услуги ще могат да получават парични преводи от страни извън ЕС само ако са придружени от изискваната пълна информация за самоличността на подателя, т. е. име, адрес и номер на сметка. Доставчиците на платежни услуги ще трябва също така да проверяват дали им е била предоставена пълна информация в случаите, когато получателят се намира в страна извън съюза. 
						За преводите на средства на получатели извън ЕС, които не надхвърлят 1 000 евро, доставчиците на платежни услуги могат да определят степента на такава проверка с оглед на рисковете от пране на пари и финансиране на терористи, гласи наредбата. 
						Ако някои от необходимите данни за изпращача липсват или са непълни, банката получател може или да върне превода, или да поиска по-пълна информация. В последния случай тя може да реши да задържи средствата до предоставяне на информацията или да ги предостави на получателя за ползване. Но при всички обстоятелства доставчикът на платежни услуги трябва задължително да се придържа към действащото законодателство или административните разпоредби, свързани с прането на пари и финансирането на терористи. 
						Същевременно наредбата предвижда по-прост режим за преводите в случаите, когато и двамата доставчици на платежни услуги - на изпращача и на получателя - се намират в страни членки на ЕС. В този случай ще е необходим само номерът на банковата сметка на изпращача. Доставчикът на платежни услуги на получателя обаче ще има на разположение три дни да проучи името и адреса на изпращача, ако у него възникнат подозрения.
						Ако даден доставчик на платежни услуги системно не изпълнява изискването за предоставяне на информация за изпращача, доставчикът на платежни услуги на получателя е длъжен да откаже да приема преводи от тази институция или да прекрати деловите си взаимоотношения с нея, гласи наредбата. Доставчикът на платежни услуги на получателя също така ще е длъжен да съобщи този факт на съответните власти, отговарящи за прането на пари или финнасирането на терористи. 
						Доставчиците на платежни услуги, за които е в сила наредбата, ще са длъжни да пазят отчет за всеки превод в продължение на пет години и да предоставят информацията за самоличността на изпращача на правоохранителните власти, които "разкриват, разследват и преследват терористи и други престъпници и проследяват техните активи". 
						Предложената наредба ще превърне в закон на ЕС пакета от препоръки относно финансирането на терористи, предложен от Целевата група по финасови мерки във връзка с прането на пари през 2004 г., като обаче ще наложи още по-строг режим от препоръчания от групата.
						 Според съобщенията европейските банки са приветствали предложените правила.
						"Ще са необходими по-щателни проверки и допълнителни процедури, но ние искаме да дадем своя принос в стесняването на обхвата на прикритото движение на пари из Европа, извършвано от терористите," цитира &lt;I&gt;Интърнешънъл хералд трибюн&lt;/I&gt; думите на началника на правния отдел на Европейската банкова федерация в Брюксел, Робърт Пристър.

ЕС е обезпокоен от наложената на турска медийна групировка глоба
					16/09/2009
					Глобата от над 2 млрд. евро, която бе наложена на най-голямата медийна групировка в страната, може да обтегне отношенията между Турция и Брюксел.
					От Ерол Измирли за Southeast European Times от Анкара -- 16/09/09
 
					 
						
Решението на Турция да наложи огромна глоба на медийната групировка на магната Айдън Доган предизвика съмнения в свободата на пресата. [АФП]
						В безпрецедентен процес по-рано този месец турското правителство наложи данъчна санкция в размер на около 1,7 млрд. евро на най-голямата медийна групировка в страната, “Доган”, която вече беше глобена с 340 млн. евро през февруари. Наказанията - най-големите, налагани на турско дружество досега - може да се окажат пречка за кандидатурата на страната за членство в ЕС. 
						“Доган Медия Груп”, която притежава десетки вестници, списания и телевизионни канали, твърди, че е обект на преднамерени действия заради продължаващ спор с управляващата Партия на справедливостта и развитието (ПСР). През март министър-председателят Реджеп Тайип Ердоган призова гражданите да бойкотират вестниците на “Доган”, защото петнят репутацията на ПСР чрез "необосновани" журналистически материали за корупция. 
						В статиите се твърди, че правителството е участвало в измамата с “Лайтхаус е.В.”, благотворителна организация, създадена от турци в Германия. Според медиите милиони евро дарения са били присвоени и прехвърлени в Турция през 2007 г. 
						Трима турски граждани бяха обвинени в корупция от германски съд, след което всички документи са изпратени до съдебната система в Турция за по-нататъшно разследване. Съдът е заявил също, че в корупцията може да са били замесени и членове на ПСР, включително Захид Акман, близък приятел на Ердоган. 
						“Доган Груп” твърди, че незаконно прехвърлените в Турция пари са били използвани за създаването на проправителствени новинарски канали, като “Канал 7”. Въпреки постоянното отразяване в медиите и натиска на обществеността, тези твърдения все още не са внесени в съда. Твърди се, че разследването продължава. 
						Ердоган отрича, че глобите срещу “Доган” са политически мотивирани, посочвайки, че данъчната администрация е независима. 
						"Доган Груп” притежава почти 50 % от турския медиен сектор, включително всекидневници като "Хюриет", "Милиет" и "Радикал", телевизионните канали “Канал Д" и “Стар ТВ” и “Си Ен Ен Тюрк” в партньорство с “Тайм-Уорнър”. 
						Другата половина на сектора, с изключение на няколко независими издания, е в ръцете на проправителствени фирми. 
						Съгласно турското законодателство сега “Доган Груп” разполага с две възможности. Тя може да признае предполагаемите данъчни нарушения и да поиска размерът на глобата да бъде намален или да отнесе случая до данъчен съд, след като внесе значителна допълнителна гаранция в държавната хазна. 
						ЕС изрази загрижеността си. Говорител на Съюза заяви, че санкциите може да окажат влияние върху доклада за напредъка на Турция към членство, който трябва да бъде публикуван следващия месец. 
						"Все още съм истински загрижен за свободата на словото и правата на независимите асоциации да се сдружават и да казват непопулярни неща. И тъй като това е присъщо за модерната европейска демократична и плуралистична държава... все пак смятам, че то е урок [който Турция трябва да научи]”, заяви за “Гласът на Америка” членът на Европейския парламент от Великобритания Ричард Хауит.

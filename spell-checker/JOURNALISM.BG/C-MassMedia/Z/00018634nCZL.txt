Македония и България изпращат допълнителни части в Афганистан
					19/05/2006
					 
						СКОПИЕ, Македония – Македония планира да изпрати през юни още 90 военнослужещи в Афганистан под британско командване, каза посланик Робърт Чатъртън Диксън при откриването на новото британско посолство в Скопие в четвъртък (18 май). Разполагането на частите обаче подлежи на одобрение от парламента. Като член на програмата на НАТО "Партньорство за мир" Македония участва в мироопазващата мисия в Ирак под американско командване и планира да вземе участие и в ръководената от ЕС мисия “Алтея” в Босна и Херцеговина.
						Също в четвъртък българското правителство одобри изпращането на още 70 военнослужещи в Афганистан, които ще осигуряват безопасността на летище Кабул в продължение на пет месеца, започвайки от август. Те ще се присъединят към 100-членната българска военна част и медицински персонал, които вече служат там. И в този случай разполагането на допълнителните части трябва да получи одобрението на парламента. (Макфакс, Ройтерс, АФП - 18/05/06)

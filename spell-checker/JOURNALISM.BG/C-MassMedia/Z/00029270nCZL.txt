Полицията арестува осем души в антикорупционна операция в Белград
					11/02/2009
					 
						БЕЛГРАД, Сърбия -- Полицията арестува осем души - включително четирима държавни служители - в антикорупционна операция във вторник (10 февруари). Сред тях са Драган Кокунешоски, сътрудник в министерството на икономиката, бившите заместник-министри на търговията Радивое Пиргич и Милош Симич и служителят в министерството на икономиката Любомир Йованович. Групата е обвинена във вземане на подкупи и присвояване на около 270 000 евро в периода от септември 2006 до май 2007 г. Вътрешният министър Ивица Дачич подчерта, че разследването на корупционни практики сред държавните служители ще продължи. Белград желае да демонстрира своята решимост за справяне с проблема, което е ключово изискване за облекчаване на визовия режим на Сърбия с ЕС.
						Други новини -- Изпълнителният директор на МВФ Мурильо Португал каза във вторник, че по всяка вероятност Сърбия ще се нуждае от допълнителни средства в рамките на договореностите си с МВФ, както и от допълнителни фискални мерки. Неговата забележка бе направена след среща с представители на правителството и на централната банка в Белград. Той каза, че Сърбия е започнала да изпитва пълната сила на икономическата криза, изразяваща се в спадане на БНП, свиване на износа, по-ниски постъпления на чужди капитали и намаляваща кредитна активност. (Данас - 11/02/09; РТС, Б92, Танюг - 10/02/09)

България пресича незаконна сделка за износ на оръжия
13/11/2002
Българските власти съобщиха, че са разкрили и пресекли неразрешен износ на резервни части. Ръководството на държавната оръжейна компания е арестувано.
(АП, Ройтерс, Радио Свободна Европа /Радио Свобода, БТА, Дневник, Медиапул, Българско правителство - 12/11/02)
 
 
Шест ръководни лица от държавния оръжеен завод Терем са арестувани във вторник (12 ноември) за нарушаване на забрана за експорт на оборудване с двойно предназначение. Изпълнителния директор и целия управителен съвет също бяха уволнени, след като властите разкриха и спряха неразрешен експорт на резервни части за бронетранспортьори, представени погрешно като гражданска продукция, предназначена за трактори. Получателят е бил компания, регистрирана в Сирия.
"Ние предотвратихме въвличането на България в международен скандал за нарушаване на ембаргото върху търговията с оръжие с рискови страни", се казва в правителственото изявление, като се добавя, че е предотвратен износа на всички компоненти, което прави невъзможно окомплектоването на продуктите от крайния получател.
На 10 октомври, директорът на Терем Пламен Петров подписва договор с Михаил Георгиев, представител на регистрираната във Вашингтон фирма Родеос Инвестмент, за износ на компоненти. Крайният получател е идентифициран като фирма Ал-Карнак в град Баб Алгала, Сирия - една от седемте страни от списъка на Вашингтон, подпомагащи тероризма.
Според официални лица сделката е била разрешена от изпълнителния директор на Терем, Владо Владов, и извършена със съучастието на заместник директора по финансите Кичка Янкова. Терем ЕАД е държавен холдинг с единствен акционер Министерството на отбраната. През 2002 г. холдингът включва седем регионални завода за военни резервни части във Варна, Велико Търново, Добрич, Пловдив, Провадия, София и Търговище. Изнесените резервни части са произведени в завода в Търговище.
На 18 октомври, партида с част от договорените части е била обмитена на митническото бюро в Търговище като резервни части за селскостопанска техника. На 11 ноември полицията конфискува пратка с около 100 компонента.
Води се съвместно разследване и се очакват още арести. Представители на управляващата партия Национално движение Симеон Втори не изключват възможни оставки на политически дейци, в частност на заместник-министъра на отбраната Мехмет Джафер, който е бил председател на управителния съвет на Терем.
По-малко от две седмици преди срещата на НАТО в Прага, скандалът повдигна опасения сред политиците за възможното му въздействие върху кандидатурата на България. Няколко от членовете на управляващата партия, включително външният министър Соломон Паси, го описват като провокативно деяние, което накърнява перспективите на страната за членство в НАТО.
В четвъртък Паси се срещна с посланика на САЩ в България Джеймс Пардю, за да го информира за мерките, които предприема правителството. Той каза, че Пардю е изразил признанието на Вашингтон за бързата реакция. Но според Паси, членството на България в алианса не е сигурно, и нелегалната сделка с оръжие в този момент може да има негативно влияние.
Вече са взети мерки за предотвратяване на извършването на подобни сделки от военните компании в бъдеще, заяви говорител на правителството в вторник вечерта.

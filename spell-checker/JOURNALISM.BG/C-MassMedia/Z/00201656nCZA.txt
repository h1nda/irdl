Сърбия арестува Горан Хаджич 
					20/07/2011
					Горан Хаджич беше арестуван рано сутринта в сряда, след като се укрива осем години. 
					(Гардиън, АП, Б92, Танюг, Ройтерс, Блиц, Юръпиън Войс, Гласът на Америка, Би Би Си - 20/07/11)
 
					 
						
Горан Хаджич, последният известен укриващ се от правосъдието военнопрестъпник на Сърбия, беше арестуван близо до семейната му къща в планините северно от Белград. [Сръбско правителство]
						„Горан Хаджич беше арестуван тази сутрин в планинската област Фрушка Гора”, съобщи президентът Борис Тадич на извънредна пресконференция в сряда (20 юли). 
						„Това беше наше морално задължение… Направихме го в името на гражданите на Сърбия, направихме го в името на жертвите, дадени от други народи, направихме го в името на помирението, направихме го в името на установяването на доверие във всички общества, не само в сръбското”, заяви президентът. 
						„С този арест Сърбия изпълни всичките си законни и морални задължения”, подчерта Тадич, имайки предвид изпълнения ангажимент на страната за задържането на 46 заподозрени във военни престъпления от бивша Югославия, което беше основно предварително условие за получаването на статут на страна, кандидатка за членство в ЕС, който Белград се надява да получи до края на тази година. 
						Президентът отрече спекулациите в медиите, че сръбските власти са знаели местонахождението на Хаджич, но са го прикривали. „Сърбия не знаеше къде се намира Хаджич”, заяви президентът. „Нашата агенция за сигурност и разузнаване, както и служителите на вътрешното министерство, изпълниха своите задължения в съответствие със закона”, заяви Тадич. 
						Хаджич, понастоящем на 53 г., беше президент на правителството на самообявилата се сръбска автономна област "Славония, Бараня и Западен Срем", след като Хърватия обяви независимост на 25 юни 1991 г. На 26 февруари 1992 г. той беше избран за президент на така наречената "Република Сръбска Краина", на който пост остана до декември 1993 г. 
						През лятото на 2004 г. МТБЮ обвини Хаджич в престъпления срещу човечеството и нарушения на законите и обичаите за водене на война във връзка с предполагаемото му участие в преследвания, изтребление, убийства, затваряне, изтезания, нечовешки действия, жестоко отношение, депортиране, безогледно разрушаване и плячкосване на обществена и частна собственост. 
						Обвинението обхваща периода от 25 юни 1991 г. до края на президентството му през декември 1993 г. 
						В него се твърди, че Хаджич е участвал като съизвършител в съвместно престъпно начинание, имащо за цел „насилственото премахване на мнозинството от хървати и друго несръбско население от приблизително една трета от територията на Република Хърватия, за да я превърне в нова, доминирана от сърбите държава чрез извършването на престъпления”. 
						Няколко часа след като обвинението беше връчено на сръбските власти, Хаджич избяга от дома си в Нови Сад и беше открит едва тази сряда. 
						Залавянето на Хаджич става по-малко от два месеца след като властите в Сърбия арестуваха босненския сръбски военновременен командир Ратко Младич, който понастоящем е подсъдим в Трибунала за военни престъпления в Хага. 
						Европейската комисия (ЕК) веднага приветства ареста на Хаджич, заявявайки, че той е важна стъпка към постигането на европейските амбиции на Белград. В съвместно изявление председателят на ЕК Жозе Мануел Барозу, президентът на ЕС Херман ван Ромпой и ръководителят на външната политика на ЕС Катрин Аштън похвалиха „твърдостта и решимостта” на сръбското правителство. 
						„След залавянето на Ратко Младич този арест изпраща положителен сигнал към ЕС и към съседите на Сърбия, но най-вече за върховенството на закона в самата Сърбия”, заявяват те. 
						Генералният секретар на НАТО Андерс Фог Расмусен заяви, че „след предаването на Ратко Младич в Хага този арест ще даде възможност да бъде затворена най-болезнената глава от съвременната история на Европа”. 
						„Бъдещето на Сърбия е в конструктивното сътрудничество със съседите и евро-атлантическото семейство”, посочи той.

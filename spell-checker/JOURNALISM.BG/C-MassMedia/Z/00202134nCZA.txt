Пенсионната реформа предизвика смесени реакции в България
					08/12/2011
					Българското правителство ще повиши възрастта за пенсиониране от следващия месец, вместо през 2021 г., както бе договорено с профсъюзите миналата година. 
					От Светла Димитрова за Southeast European Times от София -- 08/12/11
 
					 
						
Български работници протестират в София срещу мерките на правителството за повишаване на пенсионната възраст от януари. [Ройтерс] 
						Предложените пенсионни реформи бяха приети от българския парламент в четвъртък (8 декември) с 82 на 51 гласа и двама въздържали се. Промените бяха подкрепени от членовете на управляващата партия ГЕРБ и четирима независими депутати, докато всички други партии отхвърлиха мерките. 
						Двата основни профсъюза в България заплашват с национални протестни действия срещу заплануваните реформи, които включват повишаване на възрастта за пенсиониране, считано от 1 януари. 
						Лидерите на Конфедерация на труда „Подкрепа” упълномощиха във вторник изпълнителния съвет и стачния комитет на синдиката да „предприемат всички необходими действия” за организиране на ефективни национални протестни действия, включително национална стачка във всичките й форми. 
						Мика Зайкова, икономически експерт и високопоставен член на профсъюза, каза за SETimes, че те "тепърва започват подготовка” за такива действия, отбелязвайки, че има много процедури, през които трябва да минат като част от процеса. 
						В сряда тя потвърди също, че протестите ще се организират съвместно с Конфедерацията на независимите синдикати в България (КНСБ), другия основен синдикат в балканската държава. 
						Миналата седмица над 15 000 работници и служители излязоха на свикан от двата профсъюза митинг в София срещу заплануваните пенсионни реформи от управляващата дясноцентристка партия ГЕРБ. 
						Двата синдиката постигнаха миналата година споразумение с правителството, съгласно което възрастта за пенсиониране ще остане непроменена до 2021 г., когато ще започне поетапно увеличение в продължение на няколко години. 
						С изненадващо решение на 28 ноември обаче кабинетът на премиера Бойко Борисов обяви, че ще стартира бавената отдавна реформа още следващата година с цел да свие дупката от близо 1 милиард евро в държавния пенсионен фонд. Първоначалното им решение бе да повишат възрастта за пенсиониране с една година от 1 януари преди постепенно ново увеличаване от 2015 г. нататък. 
						Вбесени от решението на ГЕРБ, КТ „Подкрепа” и КНСБ се оттеглиха от тристранния съвет за социално партньорство с правителството и работодателите. След протеста на 30 ноември кабинетът смекчи предложението си, но двата синдиката го отхвърлиха незабавно. 
						В преразгледания си вариант заплануваната пенсионна реформа предвижда от 1 януари възрастта за пенсиониране за общата категория работници да се увеличава с четири месеца годишно, докато достигне възрастта 63 г. за жените и 65 г. за мъжете. Понастоящем те могат да се пенсионират съответно на 60 г. и на 63 г. 
						Необходимата за пенсиониране възраст ще се увеличава с по четири месеца годишно в началото на следващите три години и за работниците и специалистите в двете групи с право на предсрочно пенсиониране, достигайки 48 г. за жените и 53 г. за мъжете от Категория 1, вкл. миньори, пилоти, водолази и др. От 2014 г. работниците от Категория 2, включваща от заетите в рискови производства до шофьорите в обществения транспорт, балетистите и цирковите артисти, ще могат да се пенсионират на възраст 53 г. за жените и 58 г. за мъжете. 
						Считано от 1 януари, военните и полицейските служители ще могат да се пенсионират след 27 години стаж, повишение от изисквания сега 25-годишен стаж. 
						"Те [ГЕРБ] нарушават принципите на социалния диалог,” каза Зайкова за SETimes. "Действайки зад гърба ни, те въвеждат мерки, които засягат всички, а така също и трудовите и осигурителните отношения в тази страна. Как да имаме доверие на тези хора?” 
						Позовавайки се на текущата криза в Европа, финансовият министър Симеон Дянков каза, че няма място за по-нататъшно бавене на пенсионната реформа, както са постъпили предишните три правителства. 
						"Ясно е, че ако не действаме сега, нашето или някое бъдещо правителство ще се сблъска с трудностите, които поне две трети от европейските страни изпитват днес,” каза той. 
						Международни и местни икономисти отдавна предупреждават, че непрекъснато понижаващото се съотношение между работещи и пенсионери в България, която неотдавна бе класирана на пето място в света по скорост на застаряване на населението, е един от основните проблеми на пенсионната система. 
						Освен това „има прекалено много възможности за предсрочно пенсиониране и прекалено много възможности за получаване на пенсия за инвалидност,” каза за SETimes Лъчезар Богданов, анализатор към консултантската копания със седалище в София „Индъстри Уоч”. "В резултат на това има много неустойчиви съотношения в системата." 
						По тази причина една от съществените мерки е повишаването на възрастта за пенсиониране, добави той. 
						"Разбира се, също толкова важно, ако не и по-важно, е да се затегнат разпоредбите за предсрочното пенсиониране и да се повиши възрастта за пенсиониране на хората от различни професии, които имат право на това,” добави Богданов. „Правителствата на всички развити страни започват да осъзнават, че социалните системи, такива, каквито са днес, са очевидно неустойчиви и свързани с по-големи рискове."
						Зайкова хвърля вината за сегашното състояние на пенсионната система в България върху непрекъснатото понижаване на пенсионните вноски след 2001 г. и лошото управление на професионалните пенсионни фондове. Друг фактор според нея е несправедливата схема на разпределение на пенсиите. 
						Обикновените българи също са разделени в отзивите си за промените. 
						"Би било по-добре, ако правителството не се бе отказало от плана си за повишаване [на пенсионната възраст] с една година,” каза за SETimes Таня Радева, собственик на малка търговска фирма в София. "Системата боледува и се нуждае от хирург, а не от обезболяващи." 
						Промените обаче са „лоша новина” за Мария Николова, служител в публичния сектор в края на 50-те си години. 
						"Надявах се да се пенсионирам след една-две години. Кой знае какво ще стане междувременно?”, каза тя за SETimes. "Това се превръща в движеща се цел, която може и никога да не достигна."

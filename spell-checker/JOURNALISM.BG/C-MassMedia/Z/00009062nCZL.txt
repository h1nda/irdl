Първо разместване в правителството на македонския премиер
14/11/2003
Една година след като стана министър-председател, Бранко Цървенковски смени четирима министри от кабинета си.
От Мария Лазарова за Southeast European Times от Скопие - 14/11/03
 
 
След тридневни дебати македонският парламент гласува на 7 ноември за четирима нови министри в правителството на премиера Бранко Цървенковски. Законодателите от опозиционната ВМРО-ДПМНЕ гласуваха против предложението.
Членът на македонския Социалдемократически съюз и председател на парламента Никола Поповски пое ръководството на финансовото министерство, членът на Демократическия съюз за интеграция и досегашен заместник-председател на парламента Агрон Буджаку ще оглави министерството на транспорта и съобщенията, кметът на община Карпос Стефко Якимовски от Либералнодемократическата партия стана министър на икономиката, а Иджет Мемети, съдия от македонския Конституционен съд, се върна на поста министър на правосъдието, който по-рано бе заемал в коалиционното правителство, сформирано по време на кризата през 2001 г.
След избирането им новите министри направиха изявления, в които обявиха приоритетите си. Поповски каза, че строгите икономии в бюджета си остават основен принцип, но добави, че "след като бюджетът бъде одобрен и бъдат заделени пари за нещо, не е необходимо тези пари да се връщат обратно в бюджета." Якимовски каза, че ще наблегне на чуждите инвестиции и на развитието на малките и средни предприятия. Мемети обяви максимална прозрачност.
Буджаку каза, че очаква да се реализират дългосрочни проекти в транспортния сектор. "Имаме много работа и скоро ще покажем конкретни резултати", добави той.
В отчета си за работата на своя кабинет Цървенковски каза: "Тази година, 2003-а, е година на стабилизацията. 2004-а ще постави началото на икономическото развитие."
Той обяви също, че преговорите с турската компания "Ко Холдинг" за построяването на бизнес-търговски център в Скопие, инвестиция на стойност около 30 млн. евро, са в последната си фаза.
"Тази година Македония е една много по-стабилна и безопасна страна. Никой не очаква нов конфликт. Мисията "Конкордия" си заминава, а хората подкрепят държавните органи", каза Цървенковски. "Изготвянето на закони за децентрализация ще бъде първата задача на обновеното правителство."
Отчетът на премиера беше остро критикуван от ВМРО-ДПМНЕ, които казаха, че представените данни са измислени и дават измамна представа за ситуацията.
"Македония е в състояние на кома и съществуват два начина да бъде разрешено това: чрез шокова терапия или чрез изкуствено поддържане на живота", каза ръководителят на ВМРО-ДПМНЕ Никола Груевски. "Премиерът предпочете второто. Безработицата нарасна с 10 000 души, страната направи нови дългове за 1,3 млн. евро, а правителството бе разтърсено от скандали за корупция. Следователно то трябва да се оттегли."

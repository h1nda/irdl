Смъртта на новородени предизвика дебат за системата на здравеопазването в Турция 
					06/10/2008
					Прокурорите започнаха разследване след като 13 новородени бебета починаха в рамките на 24 часа в държавна болница в Измир. Миналия месец 27 бебета починаха в друга болница в Анкара. Министерството на здравеопазването съобщава, че инфекции се срещат в болници дори в развитите страни, но лекарският съюз обвинява влошаващата се система на здравеопазването за смъртта на новородените. 
					От Айхан Шимшек за Southeast European Times -- 06/10/08
 
					 
						
Повече от 50 новородени са починаали през последните три месеца в Турция. [AФП]
						Турското правителство започна разследване, след като 13 новородени бебета починаха в рамките на 24 часа в държавна болница в Измир в края на миналия месец. Това се случи само няколко седмици след друг подобен скандал в Анкара, където 27 новородени бебета починаха в болницата Зекай Тахир Бурак - повечето от инфекция. 
						Първоначалните резултати от разследването напоследък доказаха инфекция, разпространена чрез вътрешновенозни течности, която е причина за смъртта на бебетата в Научно-изследователската болница в Тепечик - такъв е и случаят в болницата в Анкара. Ръководителят на разследването професор Реджеп Озтурк от Медицинския факултет в Истанбул заяви, че екипът е открил бактерия, която е предизвикала инфекцията. След като са проучили историята на болницата в Измир разследващите са изключили вероятността за проявена небрежност от страна на лекарите или болничния екип и са заявили, че смъртта може най-добре да бъде квалифицирана като "нещастен случай". 
						 Въпреки разкритията на екипа, обществеността настоява за оставката на министъра на здравеопазването Реджеп Акдаг. Местните медии твърдят, че трагичните смъртни случаи показват влошаване на системата на здравеопазването в страната. Журналистката от "Милиет" Ече Темелкуран разкритикува зле организираната приватизация в здравния сектор, прехвърлянето на отговорност на непрофесионални компании, липсата на адекватни здравни заведения и липсата на обучен нов персонал. Темелкуран твърди ,че Акдаг носи отговорността за това и трябва да подаде оставка. Но нейният призив, към който се присъединиха много други критици, не произведе очаквания резултат. 
						Макар че Акдаг признава проблема с инфекциите в болниците в Турция, той твърди, че са постигнати успехи в усилията да се намали детската смъртност при новородените. "Опечалява ни смъртта на всяко новородени бебе или майка, но също трябва да погледнем и статистическите данни", каза Акдаг. 
						 "Броят на децата, починали при раждане е бил 29 [на всеки] 1000 живи новородени през 2003 г. Този брой е намалял до 17-18 смъртни случая на всеки 1000 живи новородени през тази година. Това означава, че сме успели да спасим живота на хиляди бебета", каза той и призна, че броят на децата, които умират при раждане все още е висок и обеща, че ще продължат усилията за намаляването на този брой. 
						Според министъра детската смъртност при новородените в Турция е относително ниска в сравнение с тази в другите развиващите се страни. Но ЕС отдавна критикува системата на здравеопазване на страната-кандидатка за членство Турция. В доклада си за напредъка на страната през 2007 г. Съюзът заяви, че процентът на бебетата, починали при раждане все още е "висок". 
						
Трагедиите предизвикаха призиви за оставката на министъра на здравеопазването Реджеп Акдаг. [Гети Имиджис]
						Според статистика на ООН детската смъртност при новородените в страните-членки на ЕС е средно 5,84 смъртни случая на 1000 живи новородени. В Турция тези цифри, които са различни от твърденията на Акдаг са около 36,98 смъртни случая на всеки 1000 живи новородени. 
						Официални представители на Медицинската камара в Измир обвиниха Министерството на здравеопазването и здравната политика за увеличаването напоследък на смъртността сред новородените. "В Измир родилните домове са претъпкани. В цяла Турция нямаме достатъчно родилни домове и специалисти", заяви директорът на камарата Суат Каптанер. Той също разкритикува спорния призив на правителството семействата да имат "най-малко по три деца". 
						"При днешните условия, при липсата на адекватни здравни услуги и ширеща се бедност, как човек може да очаква хората да имат най-малко три деца?... Ние нямаме и подходящи кадри", заяви Каптанер. 
						Опозицията внесе писмено запитване в парламента за трагедиите. Представителят на Републиканската народна партия от Измир Селчук Айхан попита дали политическите назначения на високи постове в Министерството на здравеопазването може да са допринесли за неотдавнашните събития. 
						Увеличаващият се политически и обществен натиск върху правителството го принуди да помисли за реформи в родилните домове. Министерството на здравеопазването организира среща на представители на държавата и частни болници в края на октомври. В центъра на дискусиите на срещата ще бъде определянето на основните потребности на болниците - като квалификация на кадрите и брой на леглата, кувьози и друга медицинска апаратура. Министерството планира да изпълни исканията на здравните центрове, да преразпредели кадрите и да координира потока на пациенти в държавните и частни болници.

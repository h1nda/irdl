Кипърските турци демонтираха пътен контролно-пропускателен пункт в разделена Никозия
					25/11/2005
					След като бе затворена в продължение на над 40 години, най-известната търговска улица в Никозия може да бъде отворена за Коледа, след като кипърските турци решиха да демонтират пътен контролно-пропускателен пункт от тяхната страна на разделения град. Кипърските гърци заявиха, че са готови да последват примера. 
					(Таймс - 25/11/05; Ройтерс, АП, Файненшъл мирър, АФП, Джърнъл ъф търкиш уикли - 24/11/05)
 
					 
						
Булдозри разчистват контролно-пропускателния пункт на улица "Ледра" в турската част на Кипър. Британски войници от мироподдържащите части на ООН ще помогнат за изхвърлянето на строителните отпадъци. [AФП] 
						Възможно е един от основните символи на разделението на Кипър да изчезне преди края на годината след акция в четвъртък (24 ноември) на кипърските турци за премахване на контролно-пропускателен пункт от тяхната страна на разделения град Никозия. 
						Пропускателният пункт на ул. "Ледра" съществува вече повече от 40 години. Първият контролно-пропускателен пункт на това място бе изграден през 1958 г. по време на кампания срещу британското управление. Три години по-късно, след като Кипър получи независимост през 1960 г., насилието между кипърските турски и кипърските гръцки общности доведе до затварянето на ул. "Ледра". Бариерата след това бе подсилена и на мястото й през 1974 г. бе издигната двуетажна стена, след като Турция завладя северната част на острова в отговор на преврата, осъществен от кипърските гърци. 
						Оттогава насам средновековният венециански град Никозия, както и останалата част от страна, е разделен по линията на етническите граници. "Зелена линия" с дължина 180 км, охранявана от ООН, разделя острова на северна турска и южна гръцка част. 
						"Ние искаме отново да обединим страната си," каза пред АП в четвъртък заместник-кметът на кипърската турска част на Никозия Семави Ашик. "Тази страна е достатъчно голяма за кипърските турци и кипърските гърци." 
						Последното международно усилие за обединяването на Кипър завърши с неуспех през април 2004 г., когато кипърските гърци с голямо мнозинство отхвърлиха плана за споразумение, предложен от генералния секретар на ООН Кофи Анан. Макар че мнозинството от кипърските турци гласуваха в полза на споразумението, само международно признатата кипърска гръцка част на средиземноморския остров стана член на ЕС на 1 май миналата година. 
						В продължение на повече от три десетилетия връзките между двете общности бяха силно ограничени. През 2003 г. обаче кипърските турци отвориха четири пропускателни пункта, позволявайки на хиляди хора да преминават от едната страна в другата всеки ден. 
						Очаква се последният ход да засили местната търговия, като мястото се възроди отново с евентуалното откриване на нови магазини и ресторанти десетилетия, след като те изчезнаха от този район. Бизнеслидери от двете страни на разделната линия призовават съответните власти да отворят улицата. 
						"Всички планове са готови," каза Ашик. "Това ще донесе икономически ползи и за двете страни в разделения град." 
						"Това е желан знак за надежда, когато на политическия фронт има много малко или никакъв оптимизъм," цитира "Ройтерс" думите на местен дипломат за акцията на кипърските турци. Кипърските гърци също приветстваха изненадващия ход и подсказаха, че имат желание да последват примера. 
						"Този подход е добре дошъл, щом те отварят тяхната страна," каза кипърския гръцки кмет на Никозия Михалакис Зампелас. "Очакваме зелена светлина от ООН, които имат известни съмнения относно сигурността," добави той, имайки предвид евентуалното наличие на мини сюрпризи и на обикновени мини, поставени още през 1974 г. Той обаче подчерта, че ако кипърските турци отворят улицата, "тогава и ние сме готови да я отворим". 
						Без връзка с горното събитие кипърското турско правителство се съгласи във вторник да приеме закон, имащ за цел ускоряване на уреждането на имуществените спорове с кипърските гърци. След като бъде прието от парламента, законодателството ще позволи на кипърските гърци да искат не само компенсации или замяна, но и връщане на собствеността им, конфискувана през последните десетилетия, в случай че тя не се използва в момента или ако реституцията й няма да представлява заплаха за обществения ред.

Външните министри от ЕС ще обсъждат Косово 
					26/07/2010
					 
						ПРИЩИНА, Косово -- Очаква се ЕС да отправи призив към Прищина и Белград за започване на диалог след решението от миналата седмица на Международния съд (МС) относно законността на декларацията за независимост на Косово. Според местните медии това послание ще бъде предадено от външните министри от ЕС, които провеждат среща в Брюксел в понеделник (26 юли). 
						Външният министър на Косово Скендер Хюсени заяви, че макар и необвързващо, решението е ясен призив към Съвета за сигурност на ООН да обмисли изготвяне на резолюция за независимостта на Косово. "Тогава това ще доведе до момент, в който [ЮНМИК] ще се изтегли или ще намали числеността на силите си, докато мисията на ЕС ще остане в Косово и ще ни помага,"каза Хюсени. Той добави, че Косово очаква 35 нови признания, включително от пет страни, членки на ЕС, които досега са отказвали да го направят. (Коха Диторе, Зери, Телеграфи - 26/07/10; Кохавижън, Дер Щандард - 25/07/10)

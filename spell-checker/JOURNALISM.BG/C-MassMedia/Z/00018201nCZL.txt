Прокуратурата по дела за организирана престъпност в РС може да започне работа през юни
					10/04/2006
					 
						БАНЯ ЛУКА, Босна и Херцеговина (БиХ) -- Новата специална прокуратура на Република Сръбска (РС) по дела за организирана престъпност и тежки икономически престъпления може да започне работа през юни, по думите на министъра на правосъдието на РС Омер Вишич. В интервю за понеделнишкия брой (от 10 април) на "Независне Новине" Вишич каза, че ако новоприетият закон, който предвижда създаването на специален съд и прокурорски служби за разглеждане на дела за организирана престъпност и военни престъпления, бъде обнародван в "Държавен вестник" до 15 април, службите могат да бъдат открити 15 дни по-късно. На свой ред това ще даде възможност за откриване на съдопроизводства през май, което може да доведе до започване на разследвания през юни, обяси той. 
						Други новини -- Министърът по човешките права и бежанците на БиХ Мирсад Кебо разкритикува в неделя правителството на Федерация БиХ (ФБиХ) за това, че не е реагирало на запитването му относно сараевски сърби, изчезнали след конфликта в БиХ. Кебо заяви пред репортери, че е изпратил на 17 март писмо до премиера на ФБиХ Ахмет Хаджипашич с искане за информация за действията, предприети от правителството на автномната област за установяване на съдбата на изчезналите, но не е получил никакъв отговор до момента. (Независне Новине, Дневни Аваз - 10/04/06; РТРС - 09/04/06)

В Турция започна второ дело срещу „Ергенекон” 
					20/07/2009
					 
						АНКАРА, Турция -- Наказателният съд в Истанбул откри в понеделник (20 юли) втори съдебен процес в рамките на противоречивото разследване срещу сенчестата секуларистка група "Ергенекон", предадоха местните медии. Общо 56 души, в т.ч. генералите в оставка Мехмет Сенер Еруйгур и Хуршит Толон, изтъкнати журналисти и бизнесмени, ще застанат на подсъдимата скамейка по обвинения в замисляне и участие в предполагаем заговор за сваляне на правителството на Партията на справедливостта и развитието. Други 86 предполагаеми членове на "Ергенекон" вече са подсъдими. Групата е обвинена в планиране на бомбени атентати и убийства на известни публични личности с цел предизвикване на хаос и сваляне на правителството.
						В събота около 5 000 души излязоха на митинг в Истанбул в подкрепа на разследването срещу "Ергенекон", предадоха медиите. По време на демонстрацията, организирана от коалиция на левичарски и ислямистки граждански организации, протестиращите призоваха за свободен и честен процес срещу заподозрените от "Ергенекон", без "външна намеса". (Ватан, Джумхуриет, Тюркие, Йени Шафак - 20/07/09; Хюриет, АФП, Прес ТВ - 19/07/09)

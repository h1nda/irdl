Mилутинович се завърна в Белград
					01/03/2009
					 
						БЕЛГРАД, Сърбия – Бившият президент Милан Милутинович, който бе оправдан миналата седмица от Хагския трибунал след шест години, прекарани в ареста, се завърна ва Белград късно в петък (27 февруари). Трибуналът реши, че той не носи отговорност за военните престъпления, извършени в Косово по време на първата половина на 1999 г. “Щастлив съм, че отново съм в Сърбия. Чувствам се малко уморен и чувствата ми са смесени”, заяви той пред репортери на летището. Милутинович, който е 66-годишен, бе президент на Сърбия от декември 1997 г. до декември 2002 г. Близък сътрудник на бившия югославски президент Слободан Милошевич, той се предаде на трибунала на ООН през януари 2003 г. (Б92, БГНЕС - 28/02/09)

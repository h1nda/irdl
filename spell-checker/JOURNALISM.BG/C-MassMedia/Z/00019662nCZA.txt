България и Гърция проявяват готовност да изпратят войски в Ливан
					21/08/2006
					България и Гърция са изразили готовността си да изпратят войски в ръководената от ООН мироопазваща мисия в Ливан, но преди да поемат ангажимент искат въпросите, свързани с мандата на мисията, да бъдат изяснени. 
					(AП, Агенция София Нюз, Таймс, Джерусалем Поуст - 21/08/06; AФП, Ройтерс, AП, Уолстрийт Джърнъл, Търкиш Дейли Нюз, Джърнъл ъф Търкиш Уикли, Инетнюз, Медиапул, Дарик радио - 20/08/06; Агенция София Нюз - 19/08/06; ВОА - 18/08/06)
 
					 
						
Френски войници на ЮНИФИЛ патрулират в ливанския пристанищен град Тир в събота (19 август). Около 50 френски войници пристигнаха по море в Южен Ливан. Те са първите военнослужещи, които ще подсилят мироопазващите сили на ООН в отговор на призивите към Франция и другите европейски страни да дадат своя принос. [Гети Имиджис]
						Членките на НАТО България и Гърция дадоха знак, че ще откликнат позитивно на призива на ООН към страните-членки да изпратят войски за мироопазващите сили в Ливан. 
						Резолюция 1701 на Съвета за сигурност на ООН, приета на 11 август, оторизира разширяването на Временните сили на ООН в Ливан (ЮНИФИЛ), чиято численост в момента е 2000 души, до 15 000 военнослужещи. 
						България възнамерява да изпрати контингент от 50 военни, съобщи софийското Дарик радио в неделя (20 август), позовавайки се на проекторешение на правителството. Българският контингент ще се установи в главната квартира на ЮНИФИЛ в село Накура близо до границата с Израел. Задачата му ще бъде да охранява доставките с хуманитарна помощ и да изгражда контролно-пропусквателни пунктове, се казва съобщението. 
						Изразявайки готовността на страната си да изпрати войници за ЮНИФИЛ, българският премиер Сергей Станишев заяви в събота, че София иска някои въпроси, свързани с мандата на мисията да бъдат изяснени, преди да бъде взето окончателното решение. 
						"Трябва да обсъдим с ООН и с другите страни, които ще изпратят войници, военните аспекти на нашето участие", заяви пред журналисти Станишев след заседание на кабинета. 
						Всяко решение за участие на български войници в международни операции трябва да бъде одобрено от парламента. 
						Давайки да се разбере, че тя възнамерява да откликне позитивно на искането на ООН за изпращането на войници за мироопазващите сили, Гърция също призова в неделя за повече подробности по отношение на мандата на разширените сили на ООН ЮНИФИЛ. 
						"Ние сме склонни да участваме в мироопазващата мисия в Ливан", заяви гръцкият министър на отбраната Авангелос Меймаракис в интервю за атинския всекидневник "Елефтерос Типос" в неделя. "Но параметрите и подробностите на тази мисия трябва да се изяснят." 
						Резолюция 1701 очертава някои общи условия за действията на ЮНИФИЛ, включително контрол върху спиране на военните действия, подкрепа за разполагането на ливанските въоръжени сили и гарантиране, че хуманитарната помощ ще достигне до тези, за които е предназначена. 
						Гръцкият външен министър Дора Бакоянис ще се отбие в Ливан и Израел тази седмица по време на обиколката си, включваща посещения в Кипър и Йордания. 
						Нейният турски колега Абдула Гюл, чиято страна също обмисля възможност за изпращане на военнослужещи в ЮНИФИЛ, беше в Израел в неделя, за да обсъди прекратяването на военните действия с премиера Ехуд Олмерт, с външния министър Ципи Ливни и с министъра на отбраната Амир Перец. Той също проведе разговори с палестинския президент Махмуд Абас. 
						В същото време в изявление, направено от канцеларията на Олмерт в неделя, се казва, че в телефонен разговор със своя италиански колега Романо Проди, израелският премиер е призовал Италия да поеме ръководството на силите на ООН ЮНИФИЛ, които в момента се ръководят от Франция. Въпреки че от Франция се очакваше да бъде гръбнака на мироопазващите сили в Ливан, според съобщения в медиите тя е намалила броя на своя допълнителен контингент до 200 военнослужещи. 
						"Важно е Италия да ръководи международните сили и да изпрати войници, които да контролират пресичането на границата между Ливан и Сирия", се казва в изявлението, направено от канцеларията на Олмерт. 
						Съобщава се, че Италия възнамерява да изпрати до 3000 военнослужещи, които ще бъдат един от най-големите контингенти.

Делова хроника
19/12/2003
Преглед на деловите и икономическите новини от Балканите след 12 декември.
(Различни източници - 12/12/03 - 19/12/03)
 
 
Преглед на деловите и икономическите новини от Балканите след 12 декември:
Федерация БиХ прие план за преструктуриране на наземния телефонен оператор "БХ Телеком" и превръщането му в акционерно дружество. Целта на плана е да улесни бъдещата приватизация на телекома.
***
Нефтената рафинерия "Сръбски брод" в Република Сръбска подписа едногодишен договор за преработка на нефт с лондонската компания "Витол". Отделно "Витол" предостави на рафинерията 1,67 млн. евро за закупуване на ново оборудване.
***
Немската банка "КфВ" одобри кредитна линия за 37,5 млн. евро за Хърватска банка, която ще се използва за възстановяване и развитие на водоснабдителната инфраструктура в близост до курортите на Адриатическо море.
***
Международната рейтингова агенция "Фич" повиши националния кредитен рейтинг на Румъния с едно деление на "BB" за дългосрочните облигации в чуждестранна валута и на "BB+" за дългосрочните облигации в местна валута. Агенцията определи перспективата за рейтинга на страната като стабилна. "Фич" обяви решението си на 18 декември, след като бе поставила страната под позитивно наблюдение на 24 септември.
***
Албанската държавна енергийна компания КЕШ заяви, че през януари ще стартира проект за модернизиране на електропреносната мрежа в района на южния град Вльора. Европейската инвестиционна банка финансира проекта, който е на стойност 5 млн. евро.
***
Тази година Българската атомна електроцентрала в Козлодуй е инвестирала 148 млн. евро в модернизацията на 5-и и 6-и реактор. Инвестиционната програма ще завърши до края на 2006 г. и дотогава за финансирането й ще бъдат използвани общо 356 млн. евро.
***
Инфлацията в Гърция остана стабилна на 3,3 % през последните 12 месеца, според цифрите на Националната статистическа агенция. Инфлационният натиск се поддържа от увеличаването на цените на хранителните продукти - особено на плодовете и зеленчуците - и на други потребителски стоки.
***
На 15 декември представители на местното самоуправление в Гърция предложиха да се създаде "Междубалкански бизнес наблюдател". Според предложението домакини на движението ще бъдат местните власти, а негови бази ще бъдат създадени в Александруполис, Гърция, и в българските градове София и Пловдив.
***
Промишленото производство на Турция през третото тримесечие на тази година се е повишило с 9,4 % спрямо миналата година, според цифрите, предоставени от Държавния статистически институт на 15 декември. Промишленото производство е нараснало със 7,8 % и на месечна база.
***
Турският "Коч холдинг" ще инвестира 25 млн. евро в създаването на "Рамстор Македония" по силата на инвестиционен договор, подписан с македонското правителство. Документът предвижда построяването на хипермаркет "Рамстор" в Скопие през следващата година.
***
Световната банка одобри заем от 4,2 млн. евро за македонския проект за модернизиране на образованието. Той ще подпомогне усилията на правителството да подобри качеството на обучението и ефективността на децентрализираната образователна система.
***
Тютюневият гигант "Филип Морис" закупи дял от още 7,7 % от сръбската цигарена фабрика ДИН, като заплати 45,2 млн. евро. След като закупи мажоритарен дял през август, компанията вече притежава 74,22 % от фирмата.

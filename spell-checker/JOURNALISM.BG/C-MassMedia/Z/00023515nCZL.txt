Трима пратеници започнаха да търсят компромис за бъдещето на Косово 
					12/08/2007
					 
						ПРИЩИНА, Косово, Сърбия – Началото на нов кръг от преговори за статута на Косово отбеляза посещението на пратеници на ЕС, Съединените щати и Русия в Белград и Прищина. Представителят на ЕС Волфганг Ишингер, Франк Уиснър от Съединените щати и руският представител Александър Ботсан-Харченко се срещнаха със сръбски лидери в петък (10 август) и на следващия ден отпътуваха за столицата на Косово.
						Според съобщения в местните медии, сръбският президент Борис Тадич и премиерът Воислав Кощуница са изразили отново силни възражения срещу независимостта на Косово и са представили свой собствен план за статута на провинцията. Той предлага широка автономия за Косово, включително правото на представителство в някои международни организации като Световната банка и Международния валутен фонд. 
						В Прищина обаче премиерът Агим Чеку заяви пред т.н. “тройка” от пратеници, че неговото правителство е решено да постигне независимост за провинцията до края на тази година. “Това не е предложение, което ще се обсъжда. Не искам да бъдат пропилени следващите 120 дни в разговори за неща, които няма да бъдат възможни”, заяви той. Пратениците ще се срещнат с лидери на косовските сърби в неделя, за да чуят и тяхното мнение. (Ройтерс, AП, AФП, Би Би Си, ДПА, МИА, РИА Новости, ИТАР-ТАСС, БТА, Tанюг, A1, Радио Телевизия Косова, Макфакс - 11/08/07; Фена, ХИНА - 10/08/07)

ЕС ще предостави нов пакет от помощи на шест балкански държави
					05/03/2008
					 
						БРЮКСЕЛ, Белгия -- Европейската комисия (ЕК) съобщи, че еврокомисарят по разширяването Оли Рен ще представи нов пакет от помощи за Балканите, имащ за цел улесняване на икономическия растеж и смекчаване на напрежението в региона, което се засили, откакто Косово обяви независимост миналия месец. Босна и Херцеговина (БиХ), Албания, Хърватия, Македония, Черна гора и Сърбия ще могат да се възползват от тази помощ. Източници съобщават, че новият пакет от мерки ще включва облекчаване на визовия режим, предоставяне на по-лесен достъп на студенти до стипендии на ЕС, увеличено отпускане на заеми от Европейската инвестиционна банка и разширяване на европейската шосейна и железопътна инфраструктура.
						Други новини -- Върховният представител Мирослав Лайчак призова лидерите на БиХ да потърсят обща почва за финализиране на реформите, необходими за подписването на Споразумение за стабилизация и асоцииране (ССА) с ЕС. Лайчак беше в Брюксел във вторник (4 март), за да информира Комитета по политиката и сигурността на ЕС за изводите от заседанието на Съвета за прилагане на мира от миналата седмица. Той заяви, че политическата ситуация трябва да се подобри. (Дневни Аваз, Независне Новине - 05/03/08; ФЕНА, РТРС, Ройтерс - 04/03/08)

Дел Понте: "Сърбия не сътрудничи на МНСБЮ"
					25/11/2004
					В доклада си до Съвета за сигурност на ООН във вторник главният прокурор на ООН за военни престъпления Карла дел Понте остро разкритикува сръбските власти за това, че не сътрудничат на Хагския трибунал. Американският посланик по въпросите на военните престъпления каза, че Вашингтон е изгубил доверие в Белград.
					От Игор Йованович за Southeast European Times от Белград – 25/11/04
 
					 
						
Вашингтон е изгубил доверие в сръбското правителство, защото то не сътрудничи на трибунала на ООН, каза американският посланик по въпросите на военните престъпления Пиер-Ришар Проспер в сряда (24 ноември). [АФП]
						В редовния си доклад пред Съвета за сигурност на ООН главният прокурор на трибунала на ООН за военни престъпления Карла дел Понте остро разкритикува сръбските власти за това, че не сътрудничат на трубунала. Най-малко 12 обвиняеми се намират на сръбска територия, каза тя, но досега сръбският премиер Воислав Кощуница отказва да предприеме действия. 
						"Премиерът Кощуница открито показа, че не желае да ги арестува, а само да се опита да ги убеди да се предадат доброволно", каза Дел Понте във вторник (23 ноември). "Сръбското правителство съзнателно пренебрегва законните си задължения." 
						Като отбеляза, че председателят на трибунала Теодор Мерон още през май каза пред Съвета за сигурност, че Сърбия не сътрудничи, Дел Понте посочи, че "предизвикателното отношение [на правителството] към трибунала, което е насочено и срещу Съвета за сигурност, не се е променило". 
						Като пример тя цитира изчезването на бившия лидер на хърватските сърби Горан Хаджич, който се издирва за предполагаемото му участие в преследване, убийство, принудително експулсиране и други жестокости, извършени по време на конфликта между Хърватия и Сърбия. Хаджич изчезна няколко часа след като властите в Белград получиха обвинението срещу него на 13 юли, което предизвика съмнения, че той е бил предупреден. 
						След забележките на Дел Понте американският посланик по въпросите на военните престъпления Пиер-Ришар Проспер каза в интервю, че Вашингтон е изгубил доверие в сръбското правителство поради проблема със сътрудничеството. 
						Поради тази причина, каза Проспер пред агенция "Танюг" в сряда, Съединените щати не подкрепят идеята делата за военни престъпления да се разглеждат в сръбски съдилища. 
						Междувременно министърът на външните работи на Сърбия и Черна гора Вук Драшкович каза, че заподозрените във военни престръпления лица са превърнали целия народ в свой заложник. 
						"В Сърбия обвинените от Хага са обявени за национални герои ", каза Драшкович в сряда. "Всички те, включително серийните убийци, получават закрила тук в страната на много нива: политическо, пропагандно, военно, полицейско, физическо и финансово. Наистина е нелогично и опасно за цялата нация да бъде заложник не само на обвинените във военни престъпления, но и на човек, който така ентусиазирано ги защитава", добави той, имайки предвид позицията на Кощуница относно екстрадициите. 
						От своя страна Кощуница твърди, че Сърбия е готова да сътрудничи. "Разбира се, щеше да е по-добре, ако бе постигнато повече в тази област, но действия се предприемат. Има неща, които не могат да се постигнат за една нощ", каза той. Кощуница добави, че властите провеждат широко издирване, за да установят дали Ратко Младич е в Сърбия. 
						В четвъртък Дел Понте каза, че има признаци, че Кощуница може да е променил позицията си след доклада пред Съвета за сигурност. "Бях информирана … че е проведена среща и изглежда сега Кощуница е готов да арестува обвиняемите", каза тя. 
						"Очаквам конкретни резултати незабавно и ще съм благодарна, ако това стане", каза Дел Понте.

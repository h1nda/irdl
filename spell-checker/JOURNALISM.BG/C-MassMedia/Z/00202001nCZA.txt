Лидерите на ЕС обявиха нова сделка за спасяване на еврозоната 
					28/10/2011
					Лидерите на ЕС обявиха в четвъртък нов план за поставяне под контрол на кризата в еврозоната, след като частни банки и инвеститори се съгласиха да опростят 50 % от дълга на Гърция. 
					(Различни източници - 28.10.2011 г.) 
 
					 
						
Съветник показва диаграма на „сделката за спасяване на еврозоната”. [Ройтерс]
						Лидерите на 27-те страни, членки на ЕС, се договориха за нов пакет от мерки, имащи за цел поставяне под контрол на проточилата се криза в еврозоната, след трудни преговори, продължили и през нощта и завършили в четвъртък (27 октомври). 
						Споразумението, което успокои световните пазари и беше приветствано от международни представители, беше постигнато, след като частни банки и инвеститори се съгласиха да поемат 50 % загуби по държаните от тях гръцки ценни книжа. Това ще намали общата тежест на дълга на балканската държава до 120 % от БВП до 2020 г. от сегашните 160 % от БВП. 
						Планът - договорен след повече от осем часа маратонски преговори, които бяха зорко следени - включва също така нов спасителен заем от 130 милиарда евро от ЕС и МВФ за Гърция, който да замени договорения през юли заем от 109 милиарда евро. 
						Пакетът включва също така план за рекапитализация на банките, който беше одобрен по-рано и според който от европейските банки ще бъде изискано да поддържат минимален капиталов буфер от 9 %, което ще ги принуди да намерят допълнителни 106 милиарда евро до юни 2012 г. 
						„Основната цел на упражнението е да се укрепи доверието в европейския банков сектор”, заяви президентът на ЕС Херман ван Ромпой на пресконференция след срещата на високо равнище в Брюксел. 
						Договореният план предвижда също увеличаването на Европейския инструмент за финансова стабилност (ЕИФС), спасителния фонд на еврозоната, до най-малко 1 трилион евро, за да се предотврати разпространението на кризата в клуба на 17-те страни, членки на ЕС, използващи еврото като валута. 
						„Пакетът, който договорихме тази вечер, един всеобхватен пакет, потвърждава, че Европа ще направи необходимото, за да запази финансовата стабилност”, каза председателят на Европейската комисия (ЕК) Жозе Мануел Барозу на пресконференция в четвъртък сутринта. 
						Приветствайки сделката, президентът на Световната банка Робърт Зелик похвали лидерите на ЕС и ги призова да приложат на практика мерките, чийто детайли ще бъдат договорени до края на тази година. 
						„Изпълнен съм с надежда, че тази първа важна стъпка ще постави основите за по-широкообхватен подход, който ще се съсредоточи върху подпомагане на възстановяването на растежа на световната икономика, преодоляване на безработицата и подкрепа на иновациите, за да може световната икономика да се върне в релсите си”, каза той. 
						Въпреки че не пожела да направи коментар по специфични елементи на плана поради липсата на подробности, Георги Стоев, ръководител на „Индъстри Уоч”, консултантска компания от София, каза, че новите мерки предполагат, че ще бъдат отпечатани нови евробанкноти. 
						„Това ще увеличи инфлацията и ще намали покупателната способност на българите”, каза той за SETimes. 
						Според новия спасителен заем механизмът за Гърция ще промени сегашните договорености одитори на ЕК, МВФ и на Европейската централна банка да посещават страната на всеки три месеца за извършване на преглед на напредъка в изпълнението на условията на първия спасителен план, които ще бъдат заменени от създаването на „капацитет за извършване на мониторинг на място”. 
						Гръцкият министър-председател Георгиос Папандреу също приветства споразумението от четвъртък и обеща по-нататъшни усилия вътре в страната. 
						„След спечелената от нас битка, която е от огромно значение за страната..., ще продължим да работим интензивно така, че Гърция да се превърне в продуктивна икономика”, цитира думите му от четвъртък АФП.

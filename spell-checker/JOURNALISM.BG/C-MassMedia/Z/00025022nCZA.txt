Оставката на хърватския вътрешен министър бе приета
					03/01/2008
					Министърът на вътрешните работи на Хърватия Ивица Кирин бе официално освободен в сряда, след като бе на лов преди Коледа заедно с ключов, временно освободен заподозрян във военни престъпления.
					(AФП, Javno.hr, Синхуа - 02/01/08; ЮПИ, АКИ, Информационен център на ООН - 31/12/07; AП - 30/12/07; МНТБЮ - 29/12/07; AФП - 27/12/07)
 
					 
						
Хърватският генерал от резерва Младен Маркач наруши условията на временното му освобождаване, като участва в лов заедно с вътрешния министър Ивица Кирин през декември. [Гети Имиджис]
						Хърватският премиер Иво Санадер прие в сряда (2 януари) оставката на вътрешния министър Ивица Кирин след замесването му в скандал, който принуди Трибунала на ООН за военни престъпления да прекрати временното освобождаване на един от обвиняемите. Кирин подаде оставка на 29 декември, седмица след като бе участвал в лов за глигани заедно с бившия командващ специалните полицейски сили генерал Младен Маркач, който се предаде на Международния наказателен трибунал за бивша Югославия (МНТБЮ) през 2004 г. и бе освободен по-късно тази година, за да очаква началото на процесе срещу него у дома. 
						Общ обвинителен акт обвинява него и други двама бивши генерали - Анте Готовина и Иван Чермак - че носят отговорност за множество престъпления, включително убийството на най-малко 150 сърби по време на операция "Буря" през август 1995 г. на хърватските сили, целяща да върне контрола им върху района на Крайна. 
						След като снимки на Кирин, Маркач и други официални лица с мъртъв глиган се появиха на първите страници на хърватски вестници, МНТБЮ издаде нареждане на 28 декември, настоявайки пред хърватските власти незабавно да арестуват и предадат Маркач обратно на Хагския трибунал. Според трибунала, участието на заподозрения в лов в планината Билогора нарушава условията за временното му освобождаване, според които той не е трябвало да напуска дома си в Загреб без разрешение. 
						Маркач бе изпратен обратно в килията си в затвора на Трибунала на ООН в Шевенинген на 30 декември. 
						"Това не трябваше да се случи", заяви пред журналисти хърватският президент Стипе Месич при избухването на скандала. "Съдът в Хага има свои правила и всички, които имат право на временно освобождаване, знаят правилата, които трябва да спазват." 
						Кирин, чието министерство трябваше да гарантира Маркач да не нарушава условията на освобождаването си, изрази своето "съжаление и извинение" за инцидента в писмото с оставката си. 
						Санадер официално го освободи в сряда и издаде решение, с което възлага на Държавния секретар Ивица Буконич да изпълнява задълженията на Кирин, докато бъде назначен нов министър. 
						Той също даде уверения относно ангажираността на Хърватия да сътрудничи изцяло на МНТБЮ, като приведе като доказателство незабавните действия на правителството, свързани с арестуването и изпращането на Маркач обратно в Хага. 
						"Аз не приемам оценки за това правителство, че е изгубило авторитета си по отношение на сътрудничеството с трибунала", АФП цитира изявлението на Санадер пред журналисти в сряда. "Правителството доказа, че спазва... конституционното изискване да сътрудничи. Министърът плати цената на липсата на опит", добави той във връзка с освобождаването на Кирин от длъжност." 
						Според съобщения в хърватските медии обаче инцидентът значително е намалил шансовете на страната да осигури временно освобождаване на Готовина, които сега се смятат за "почти нулеви".

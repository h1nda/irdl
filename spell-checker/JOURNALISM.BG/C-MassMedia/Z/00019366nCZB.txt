Големите обещания на ВМРО-ДПМНЕ и големите надежди на македонците
					24/07/2006
					Екипът, който идва на власт в Македония планира напълно различна икономическа политика в сравнение с досегашната. Строгите икономии и валутната и фискална дисциплина, предпочетени от социалдемократите, вероятно ще бъдат заменени с ръст на общественото потребление. Това може и да е добра новина за компаниите и гражданите. Но ще успее ли лидерът на ВМРО-ДПМНЕ Никола Груевски да изпълни обещанията си?
					От Зоран Николовски за Southeast European Times в Скопие -- 23/07/06
 
					 
						
Гласоподавателите подкрепиха призива на ВМРО-ДПМНЕ за бързи промени в страната. [Гети Имиджис
						ВМРО-ДПМНЕ излязоха победители в парламентарните избори в Македония, събирайки най-много гласове и спечелвайки най-много места в парламента. По общо мнение лидерът на партията Никола Груевски - който получи мандат да сформира ново правителство - е изправен пред тежка задача през следващите четири години, особено на икономическия фронт. 
						Анализите показват, че това се дължи главно на лошите икономически резултати, ниския жизнен стандарт, и което е най-важно, на огромната безработица, една от причините, поради която социалдемократите загубиха изборите. 
						Груевски обещава много. Почти няма област, която да не е обхваната от програмата на ВМРО-ДПМНЕ "Ренесанс в 100 стъпки". Партията призова за бърза промяна и гласоподавателите откликнаха на този призив. 
						Груевски, който е завършил икономика и е бил министър на финансите в ръководеното от ВМРО-ДПМНЕ правителство между 1998 и 2002 г., се смята за умерен политик. Обещанията му по същество се свеждат до следното: през идния период държавата ще се намеси на пазара, като отвори хазната за държавни инвестиции. Така например ще се увеличат капиталните инвестиции в инфраструктурата като част от по-голяма подкрепа за общите инвестиции. 
						Отиващият си министър Никола Поповски представляваше другата крайност. Той провеждаше строга политика на икономии, наложи фискална дисциплина и имаше консервативен подход към валутната политика. Отиващото си правителство изпълняваше всички изисквания, наложени от МВФ и Световната банка. 
						
Лидерът на ВМРО-ДПМНЕ Никола Груевски. [Гети Имиджис] 
						Според някои експерти македонската икономика функционира "на сухо" с много ниски равнища на държавни инвестиции през последните години. Следователно държавната хазна е пълна, валутата е стабилна и стойностите на инфлацията са ниски. Това са параметри, които свидетелстват за една добра основа за стабилен растеж. Например два месеца преди изборите правителството продаде държавната енергийна компания за 212 милиона евро. Премиерът Владо Бучковски тогава обеща да изпълни обещанието си да не се харчат тези пари и да се запазят за новото правителство, което и да е то. 
						Следователно Груевски разполага с добра основа за подобряване на икономическото положение. Освен това източници в Брюксел сочат, че Македония може да разчита на около 200 милиона евро от новия фонд на ЕС - Инструмент за структурни политики за предприсъединяване - през следващите три години. 
						Последния път, когато ВМРО-ДПМНЕ беше на власт, Груевски, тогава министър на финансите, провеждаше твърде недисциплинирана валутна и фискална политика, която доведе до прекратяване на договореноститте с институциите на Бретон Уд. Програмата "Ренесанс в 100 стъпки" свидетелства, че философията на партията не се е променила; но ситуацията сега е различна. Македония има статут на страна-кандидатка за членство в ЕС, кредитният й рейтинг се е подобрил, а в областта на сигурността са извършени значителни подобрения. Може би е дошло време за промяна на политиката, смятат експерти. 
						Подкрепата на ЕС, поне през втората половина на 2008 и през 2009 г., би могла да се използва за инфраструктурни проекти като пътища, канализационни и водопроводни мрежи. Това означава ангажираността на големи строителни компании, създаването на нови работни места и на по-добър бизнес климат за малките предприятия и за второстепенните дейности. 
						"Дисциплината във фискалната политика ще продължи, макар и по-умерено в областта на капиталните инвестиции. От 2007 г. ние ще увеличим обществените инвестиции до 5 процента от БВП (които в момента са 3 процента), или средната стойност за новите страни-членки на ЕС. Ще използваме тези инвестиции за финансиране на важни инфраструктурни проекти", заявява ВМРО-ДПМНЕ в своята програма. 
						
Бъдещата финансова подкрепа на ЕС може да се използва за подобряване на инфраструктурата и водоснабдителните мрежи в страната. [Гети Имиджис] 
						Ако икономическите резултати на страната се подобрят, тя ще може да изпълни едно от условията - стабилна икономика и постоянен растеж - за членството си в ЕС. В същото време подобряването на икономиката ще се отрази положително на македонските граждани. 
						Груевски обаче трябва сега да покаже пред МВФ и Световната банка по-умерена фискална и валутна политика и по-малко спирачки пред държавните разходи. 
						Македонските компании отдавна търсят начин за премахване на фиксирания обменен курс на динара, който е вързан за еврото при курс 1:62. Македонските компании твърдят, че динарът е със завишена стойност при сегашния курс, което вреди на износа и го прави неконкурентноспособен на чуждите пазари. Те искат да бъде въведен плаващ или пазарен обменен курс. Опасността от изпълнението на подобни искания е възможност за възникване на инфлационна спирала. Алтернативата е девалвация на динара. 
						Плановете, представени в програмата на Груевски, са амбициозни, смятат експертите. Той например очаква да постигне най-ниски данъчни стойности в Европа - чрез въвеждането на единна ставка за личния подоходен данък. Данъците върху печалбата ще бъдат намалени на два етапа, до 12 процента през януари 2007 г. и до 10 процента през януари 2008 г. Данък добавена стойност междувременно ще бъде намален от 18 на 5 процента за земеделсктите суровини и машини през октомври 2006 г. От партията твърдят, че възникващия в резултат недостиг в бюджета може да се компенсира с по-ефективно събиране на данъците. 
						Изглежда че македонските компании и отделните граждани приветстват подобни промени. Но това, което те желаят още по-силно, е конкретно подобрение на жизнения стандарт. Груевски и ВМРО-ДПМНЕ идват на власт с подкрепата на цялото общество, но за да успеят да задържат тази подкрепа, вероятно ще трябва да спазят предизборните си обещания.

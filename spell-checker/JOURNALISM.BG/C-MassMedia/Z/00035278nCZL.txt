Германия забрани дейността на турска група, участвала в акцията на флотилията за Газа
					13/07/2010
					 
						БЕРЛИН, Германия -- В понеделник (12 юли) правителството забрани дейността на турската хуманитарна организация „Фондация за човешки права и свободи и хуманитарна помощ” (IHH) в Германия. Групата беше начело на флотилията, отпътувала за Газа в края на май, която израелски командоси прекратиха, като се качиха на корабите за проверка, а при откритата стрелба бяха убити девет души. Вътрешният министър Томас де Мезиер обяви организацията за незаконна въз основа на доказателства, че тя финансира палестинската ислямистка организация "Хамас", смятана от ЕС за терористична организация. Германските власти заявиха, че групата е събирала пари чрез своята централа във Франкфурт, заявявайки, че те ще бъдат изпратени в Газа, но средствата фактически са били отклонени за финансирането на "Хамас". (Радикал, Джумхуриет - 13/07/10; Файненшъл Таймс, Хюриет, Ройтерс - 12/07/10)

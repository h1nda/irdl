Проучване на общественото мнение показва растящо разочарование на македонците от ЕС
					01/02/2008
					Макар че почти половината македонци вярват, че ЕС оказва положително въздействие върху икономиката на страната, все повече хора не са уверени, че блокът взема предвид интересите на страната.
					(Макфакс, Balkan Insight, ЕС - 31/01/08)
 
					 
						
Доклад на Евробарометър, публикуван в четвъртък (31 януари), установява, че броят на хората, които смятат, че ЕС взема предвид интересите на Македония, е намалял значително. [ЕС]
						Според ново проучване на Евробарометър, публикувано в четвъртък (31 януари), броят на македонците, които са оптимисти по отношение на перспективите на своята страна за присъединяване към ЕС, е спаднал значително през втората половина на 2007 г. 
						Смята се, че икономическите трудности, съчетани със съобщенията в медиите, че е малко вероятно в близко бъдеще Македония да получи дата за започване на преговори със Съюза за членство, са подхранили общественото разочарование в държавата, кандидатка за членство в ЕС. 
						Според проучването, проведено в края на септември и началото на ноември, 40 % от повече от 1 000 анкетирани македонци, смятат, че ЕС взема предвид интересите на тяхната държава, спад в сравнение с 54 %, споделяли това мнение през първата половина на 2007 г. 
						Предходни резултати от по-широко изследване на Евробарометър, засягащо същия период, показаха, че 76 % от македонците подкрепят кандидатурата на своята страна за присъединяване към Съюза. Проучването обхващаше всичките 27 страни, членки на ЕС, трите държави кандидатки и турската кипърска общност в Кипър. 
						Публикуваният в четвъртък доклад представя по-комплексна картина. "Мнението, че държавата се развива в правилната посока, се споделя от 42 % от онези, които разглеждат положително членството в ЕС, и от значително по-малко (31 %) от онези, които смятат, че членството в ЕС е нещо лошо," се казва в него. 
						Въпреки социалните и икономическите трудности, пред които е изправена страната, 38 % от македонците вярват, че държавата се движи в правилната посока, докато 33 % споделят противоположното мнение. 
						Въпреки че анкетираните посочват безработицата, трудната икономическа ситуация и нивото на престъпността като най-големите проблеми на Македония, те изразяват и растящо безпокойство за повишаващите се цени и инфлацията. 
						Данните от проучването показват, че 88 % от македонците смятат, че ситуацията със заетостта в страната е лоша, което е осем пъти повече от онези, които смятат, че тя е добра. Тези стойности са в ярък контраст с данните за 27-те държави членки на ЕС (ЕС27), където 61 % от гражданите мислят, че ситуацията със заетостта е лоша, а 36 %, че тя е добра. 
						Страховете от увеличения на цените и инфлация са довели до ръст от 9 % - от 7 % в пролетното издание на Евробарометър до 16 % в проучването през есента - на броя на македонците, които ги разглеждат като основен проблем за своята страна. В рамките на ЕС27 опасенията от инфлация са се повишили с 8 % за същия период, до 26 %. 
						48 % от македонците смятат, че ЕС оказва най-голямо положително въздействие върху икономиката на страната, а 25 % смятат, че блокът е оказал най-слабо положително въздействие върху инфлацията и жилищата. 
						Македонското общество изглежда разделено почти наполовина по отношение на въпроса дали държавата трябва да взема независими икономически решения (49 %), или трябва да ги съгласува с ЕС (46 %). 
						Докладът показва и спад в общественото доверие в националните институции по време на пролетното и есенното проучване на Евробарометър. Доверието в правителството се е понижило с 4 %, до 36 %. Доверието в парламента е спаднало с 9 %, до 23 %.

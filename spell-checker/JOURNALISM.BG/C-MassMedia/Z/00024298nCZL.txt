Турските избиратели одобриха конституционната реформа
					22/10/2007
					 
						АНКАРА, Турция -- Избирателите гласуваха убедително в подкрепа на няколкото промени в конституцията, предложени от Партията на справедливостта и развитието (ПСР), на референдум в неделя (21 октомври). Малко над 69 % подкрепиха проекта, съгласно който президентът ще бъде избиран пряко от народа, а не от парламента. Малко под 31 % гласуваха "против". Избирателната активност бе 67,5 %, много по-висока от очакваното. 
						Пакетът от реформи включва разпоредби, които ще позволят на президента да служи два петгодишни мандата вместо сегашния единствен седемгодишен мандат. Парламентите и правителствата ще имат мандат от четири, а не от пет години. Някои експерти, включително председателят на Избирателния съвет на Турция Муамер Айдън, заявиха, че измененията може да принудят неотдавна избрания президент Абдула Гюл да потърси повторен избор и да наложат намаляване на мандата на сегашния парламент с една година. (Милиет, Заман - 22/10/07; AФП, Ройтерс, АП, НТВ, ДПА - 21/10/07)

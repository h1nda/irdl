Потребителите започват да усещат ограничения, след като инфлацията надхвърли прогнозите на сръбското правителство
					31/10/2005
					Сръбски ръководители със закъснение признаха, че инфлацията тази година ще бъде с няколко пункта над прогнозните стойности. Мнозина обясняват това с повишаващите се цени на нефта, но други сочат като основни причини прекомерните държавни разходи и бавните реформи. 
					От Давор Коникушич за Southeast European Times от Белград -- 31/10/05
 
					 
						
Освен растящите цени на хранителните стоки, тази зима сърбите ще заплащат и по-високи цени за електричество и отопление. [архив]
						През последните няколко седмици инфлацията в Сърбия буди все по-голяма тревога, след като правителството призна, че годишната инфлация за 2005 г. вероятно ше бъде с няколко пункта по-висока от предвижданите девет процента. Като се аргументира с растящите цени на нефта в света, министърът на търговията Боян Димитриевич предсказа инфлация между 13 и 15 %, а много анализатори твърдят, че дори и това са розови стойности. От друга страна, Черна гора е на път да постигне годишна стойност на инфлацията от 3,2 % и през последните четири години е успяла да запази инфлация, изразяваща се в едноцифрени стойности. 
						Между януари и март тази година инфлацията в Сърбия скочи с три пункта - от 14,4 % на 17,4 %, според данни на централната банка. Оттогава инфлацията се задържа на около 17 %. Макар и стойността на инфлацията в годишно изражение за септември от 16,5 % да е най-ниската през последните седем месеца, този спад се появява преди зимния сезон, когато се очаква повишение на разходите за отопление и енергия. 
						Годишната инфлация ще бъде "в най-добрия случай около 17 %," според Института за пазарни проучвания. Това е с три пункта над миналогодишната стойност от 13,7 % и е доста над едноцифрените стойности, които правителството първончачално обеща. 
						Потребителите започват да усещат ограничения, след като по-високите цени на петрола доведоха до по-високи цени на селскостопанските продукти и хранителните стоки. Например цената на свинското месо скочи с 10 %. "За тези, които харчат 50 % от бюджета си за храна, инфлацията е 25 %," казва Мирослав Прокопиевич, директор на Центъра за свободен пазар. Според заместник-премиера Миролюб Лабус по-високите цени на хранителните стоки са най-големият източник на инфлационен натиск в Сърбия. 
						Макар и нефтът да е несъмнено важен фактор, не всички смятат, че това е основният фактор. В края на краищата растящите цени на нефта засягат света като цяло, но не във всички страни се наблюдават скокове в инфлацията. Според някои истинският виновник в Сърбия са големите държавни разходи и фактът, че правителството не съумя да ограничи раздутия държавен сектор. 
						"Цените на нефта се повишиха в целия свят, както в Еврозоната, така и в Съединените щати. В момента инфлацията в Еврозоната е 2,1 %, а в Съединените щати - 3,2 %. В Черна гора тя е около 3,5 %, а в Сърбия - около 17 %," цитира Радио Б92 икономическия анализатор Мирослав Прокопиевич. 
						"Основният фактор за инфлацията в Сърбия са държавните разходи, следвани от липсата на реорганизация в държавните и социалните фирми, а на трето място е затвореният пазар, който позволява на компаниите да повишават цените независимо от качеството на услугите им. Цената на нефта е едва четвъртият фактор в Сърбия," добави той. 
						Междувременно цените на електричеството и централното отопление тръгват нагоре, тъй като доставчиците се мъчат да покрият разходите си и да поддържат съоръженията. В някои райони потребителите вече получиха значително по-високи сметки, а според представители на сектора дори и тези увеличения не са достатъчни.

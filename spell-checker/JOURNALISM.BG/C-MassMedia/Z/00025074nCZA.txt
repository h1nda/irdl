В Албания бе открит кредитен регистър 
					09/01/2008
					С нарастването на популярността на кредитите в Албания нова база данни ще помогне за намаляване на банковите разходи и за подобряване на качеството на кредитите за клиентите.
					От Йонилда Кочи за Southeast European Times от Тирана -- 09/01/08
 
					 
						
В регистъра ще се съхраняват кредитните досиета на гражданите. [ОССЕ]
						На 1 януари бе открита база данни, съдържаща кредитната история на потребителите в Албания. Инициативата, която има за цел да увеличи броя на отпусканите кредити, да понижи разходите и да подобри качеството на кредитите, започна в момент, когато кредитите процъфтяват. 
						"Основната цел на кредитния регистър ще бъде да помогне да се извършват добри кредитни операции, предоставяйки цялата необходима информация, с която 18-те банки в системата разполагат по отношение на потребителските кредити," каза управителят на албанската централна банка Ардиан Фулани на пресконференцията за обявяване на инициативата миналата година. 
						Регистърът ще се управлява от албанската централна банка. 
						 Банките ще подават кредитна информация към регистъра и ще разполагат с достъп до информацията, когато им е необходима. Физически лица могат да изискват от централната банка справка за кредитен клиент, която включва пълната им кредитна история. 
						Необходимо е потребителите да подпишат клауза за предварително съгласие, с която на банката се предоставя правото да обменя данни в регистъра. Тази клауза ще бъде част от искането за кредит и от подписания договор с потребителя, според заместник-директора на надзорния отдел на албанската централна банка Миранда Рамай. 
						Анализатори на централната банка твърдят, че регистърът ще помогне за намаляване на неофициалния сектор в икономиката и за повишаване на обема на кредитите – като така ще окаже ефект върху икономическия растеж. "Регистърът ще помогне на банките да вземат правилни решения в кратки срокове по коректен и обективен начин," заключава анализът. 
						В момента банковият сектор в Албания е в процес на бързо развитие, най-вече поради това, че много големи европейски банки – австрийската “Райфайзен Банк”, италианските “Сан Паоло Ими” и “Интеса” и френските “Сосиете Женерал” и “Креди Агрикол” -- започнаха дейност в страната. 
						Кредитите нарастват -- със 70 % през 2005 г., с 55 % през 2006 г. и тенденцията продължава през 2007 г. с ръст от 50 % -- повишавайки съотношението на кредитите спрямо БВП до 24 %. 
						Но с нарастването на кредитите идват и проблемите. Необслужваните кредити са се увеличили от 1 % на 3 % -- правейки регистъра още по-необходим. 
						Повечето развити икономики по света разполагат с кредитни бюра и регистри, в които се поддържа подробна информация за потребителите. Първите кредитни регистри са въведени в края на 18-и век в САЩ. В Европа първият кредитен регистър е създаден в Германия около 1930 г.

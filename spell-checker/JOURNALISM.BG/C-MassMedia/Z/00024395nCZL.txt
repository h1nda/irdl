САЩ подчертаха подкрепата си за работата на "тройката" по окончателния статут на Косово
					30/10/2007
					 
						ПРИЩИНА, Косово, Сърбия -- Ръководителят на американската мисия в Прищина Тина Кайданоу отново потвърди в понеделник (29 октомври) подкрепата на САЩ за усилията на международната "тройка" по косовския въпрос и каза, че очаква статутът на провинцията да бъде финализиран скоро. Кайданоу заяви, че позицията на САЩ, представена от редица висши членове на администрацията, включително и от президента Джордж Буш, е в подкрепа на международните усилия, насочени към намирането на компромисно решение на въпроса. Г-жа Кайданоу отказа да коментира репортажа в косовския всекидневник "Експрес", в който се казва, че Вашингтон обмисля нов подход, който би замразил въпроса за статута до 2020 г.
						Също в понеделник екипът за преговори на Косово се събра, за да разисква подготовката за следващия кръг от преговори с колегите си от Белград. Те ще се срещнат отново във Виена следващата седмица. Екипът за единство на Косово отново подчерта в понеделник, че независимостта не подлежи на договаряне. Говорителят Скендер Хисени каза също, че неговата страна има много възражения по предложението от 14 точки, внесено от "тройката" на Контактната група, която е посредник в преговорите. (Блиц - 30/10/07; РСЕ, РТК, Телеграфи, Танюг, Kosovalive, БМРР - 29/10/07)

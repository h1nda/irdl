Сръбският външен министър Йеремич очаква МС да се произнесе по делото за независимостта на Косово до 2010 г.
					15/12/2008
					 
						БЕЛГРАД, Сърбия -- Външният министър Вук Йеремич каза в неделя (14 декември), че Белград очаква Международният съд (МС) да обяви независимостта на Косово за незаконна до 2010 г. През октомври Общото събрание на ООН разреши на Сърбия да сезира МС по въпроса. В интервю за "Танюг" Йеремич каза, че първото заседание на съда ще бъде през април, а второто -- през декември.
						В същото интервю Йеремич обвини Загреб за обтегнатите отношения между Сърбия и Хърватия. Хърватия заведе дело за геноцид срещу Сърбия в МС с искания за компенсации за човешките жертви и материалните щети, понесени от нея по време на конфликтите от 1991-1995 г. между бившите югославски републики. "Отговорността на Хърватия за подкопаването на отношенията със Сърбия е много голяма", каза Йеремич. (Танюг, АФП, МИА, Б92 - 14/12/08)

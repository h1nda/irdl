Човешките права все още са проблем на Балканите и в Турция
					09/05/2011
					Годишната глобална оценка на Държавния департамент определя полицейските своеволия, корупцията и дискриминацията като общи проблеми.
					От Светла Димитрова за Southeast European Times в София - 09/05/11
 
					 
						
Претъпканите затвори и центрове за задържане са постоянен проблем. [Ройтерс]
						Съобщения за проблеми, свързани с човешките права, се срещат в Югоизточна Европа въпреки конституционните и правни гаранции според последната оценка на Държавния департамент на САЩ. А към една страна в региона, Турция, са отправени сериозни критики от страна на защитниците на човешките права, се отбелязва в доклада на Държавния департамент. 
						В публикувания миналия месец доклад за 2010 г. за глобалните практики, свързани с човешките права, се отбелязват редица проблеми, включително претъпканите затвори, корупцията, дискриминацията срещу членове на уязвимите групи, малтретиране от страна на полицията и трафик на хора. 
						Докладът включва информация за 194 страни, 13 от които са в Югоизточна Европа: Албания, Босна и Херцеговина (БиХ), България, Хърватия, Кипър, Гърция, Косово, Македония, Молдова, Черна гора, Румъния, Сърбия и Турция. 
						
						"Полицейска държава" ли е Турция?
					
						Някои от най-сериозните твърдения засягат състоянието на медиите в Турция, където много журналисти са били съдени, с цел - според поддръжниците на свободата на пресата - да бъдат сплашени. "Прокурорите преследват писатели, журналисти и политически фигури, като внасят десетки дела в съда според различни закони, които ограничават свободата на медиите", се казва в доклада на Държавния департамент и се добавя, че съдиите в крайна сметка са отхвърлили много от обвиненията. 
						Цитирайки местните медии, в доклада се отбелязва, че до края на 2010 г. властите са възбудили повече от 5 000 дела срещу журналисти, свързани с процеса "Ергенекон" и че повече от 20 души са били осъдени. Според Платформата за солидарност с журналистите в затворите, 43 журналисти, включително десет главни редактори, са били в затвора в Турция в края на миналата година. 
						Нещо повече, се казва в доклада, "организации за човешки права, както и журналисти и лекари, които се занимават с документиране на нарушения на човешките права, продължават да са изправени пред задържане, преследване, сплашване, и прекратяване на тяхната дейност." 
						Един нашумял случай е този с Михарем Ербей, заместник-председател на Асоциацията за човешки права на Турция (АЧП) и ръководител на нейния клон в Диарбекир в югоизточната част на страната. Той е сред 151 заподозрени, съдени за нарушаване цялостта на държавата като членове и/или администратори на Съюза на кюрдските общности (СКО), политическият клон на терористичната Кюрдска работническа партия (ПКК) и по други обвинения. 
						"АЧП и много международни организации за човешки права продължават да твърдят, че Ербей е бил арестуван заради работата си в АЧП и като адвокат, защитник на човешките права", се казва в доклада на Държавния департамент. 
						Десетки хора в Турция са били убити през годината, след като не са спрели на полицейски контролно-пропускателни пунктове, според Озтюрк Тюркдоган, председател на АЧП. "Въпреки че това е грубо нарушение на конституцията, правителството не предприе никакви мерки", каза той за SETimes. 
						"В момента в Турция управлява полицейски режим", каза Тюркдоган. 
						Властите в Анкара обаче отхвърлят подобни твърдения и казват, че те не отразяват реалността. 
						
В повечето балкански страни достъпът до интернет не е ограничаван. [Ройтерс]
						 "Никой няма право да нарушава закона", каза Салих Капусуз, заместник-председател на управляващата Партия на справедливостта и развитието в интервю за SETimes. "Ако писатели, журналисти или други са съдени за това, че имат връзки с терористични организации или организатори на преврати, тези арести нямат нищо общо с правителството." 
						Колкото до смъртните случаи на полицейските контролно-пропускателни пунктове, подобни инциденти могат да се случат навсякъде, дори в Съединените щати, каза Капусуз. Турция "не е страна с полицейски режим, а страна, където управляват законът и редът.", каза той. 
						
						Финансиране на проблем в БиХ 
					
						В повечето страни в Югоизточна Европа местните и международни организации за защита на човешките права обикновено функционират без рестрикции от страна на правителството и могат да разследват и публикуват разкритията си, свързани със случаи за човешките права. Равнищата на сътрудничество обаче между представители на местните и национални власти и НПО са различни в различните страни. 
						В БиХ например "представителите на правителството често са неефективни и реагират бавно" на препоръките на гражданските групи. 
						"Бавната работа на правителството е огромен проблем, тъй като те вземат мерки често когато проблемът вече е доста напреднал и се решават само последствията, вместо причините", каза за SETimes Миралем Туршинович от Хелзинкската гражданска асамблея и Центъра за младежки ресурси. 
						Освен това в доклада на Държавния департамент се казва, че властите в БиХ са осигурили финансова подкрепа само на НПО без политическа ориентация. 
						"Вместо да следват установени насоки и критерии, правителствените комисии, които отделят държавни средства изглежда вземат много от своите решения, ръководени от политически интереси и отпускат големи средства на предварително определени ползватели като религиозни общности, спортни организации и асоциации на ветерани", се казва в доклада в частта за БиХ. 
						Журналистът и анализаторът Алмир Сечканович каза за SETimes, че това води до ограничено влияние при оскъдните средства, отпускани днес. "В БиХ почти няма независими НПО, защото всички те зависят от парите от държавния бюджет и затова правителството напълно игнорира тяхното мнение." 
						
						Законът за сръбските електронни комуникации подлежи на щателна проверка 
					
						Колкото до достъпа до интернет заключенията в доклада са, че за огромното мнозинство от страните от ЮИЕ "няма никакви държавни ограничения за достъп... или данни, че властите контролират електронните писма или чат форумите по интернет." 
						
Журналистът Недим Сенер (вляво) бе арестуван от цивилни полицейски служители в дома си в Истанбул през март. [Ройтерс]
						Макар че това се отнася и за Сърбия, Държавният департамент цитира "някои изолирани съобщения", че правителството продължава да контролира електронните писма. 
						Комисарят за публична информация и защита на личните данни Родолюб Сабич каза за SETimes, че това вероятно се отнася до закона за електронни комуникации, както и до законите, които регулират работата на военните служби за сигурност. 
						Сабич добави, че поради някои разпоредби в тези закони той и омбудсманът Саша Янкович са внесли искане в края на септември 2010 г. за оценка на конституционността пред Конституционния съд на Сърбия, който още не се е произнесъл по този въпрос. 
						"Спорните разпоредби... позволяват прилагането на специални мерки, които се отклоняват от неприкосновеността на писмата и други форми на комуникации и така нарушават личното пространство на гражданите не само в изпълнение на съдебно решение, но дори и без съдебна заповед," каза Сабич. 
						В Турция правителството насърчи използването на интернет, който е широко разпространен в държавните институции и в 42% от домакинствата. Наблюдават се обаче някои ограничения, при които съдилищата и независима комисия са наредили на доставчиците на телекомуникации да блокират достъпа до уебсайтове по многобройни поводи. 
						Цитирайки проучване на "Енгелиуеб", НПО, което се занимава с въпроси, свързани със свободното използване на интернет, в доклада се отбелязва, че до края на октомври "6 457 сайтове са били блокирани в страната, което е съществено увеличение в сравнение с 2009 г." 
						Конституцията или/и законите на всички народи в ЮИЕ включват свобода на речта и на пресата. Според доклада правителствата на двете части на Кипър, на Гърция, Косово и Румъния "като цяло спазват тези права на практика", а правителството на Албания спазва "много" от тях. 
						
						Aлакбар Рауфоглу, Игор Йованович и Бедрана Калетович също допринесоха за написването на тази статия.
					
						За да прочетете целия доклад на Държавния департамент на САЩ за човешките права за 2010 г., кликнете тук.

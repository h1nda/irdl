Прогнозирането на земетресения на Балканите е по-близо до реалността 
					21/07/2009
					По проект на НАТО прогнозирането на земетресения постепенно се доближава до науката и се отдалечава от фантастиката.
					От Марина Роганович за Southeast European Times от Подгорица -- 21/07/09
 
					 
						
„Наука за мир” подготвя нови карти на сеизмичните рискове в региона. [Със съдействието на Бранислав Главатович]
						Макар и последните експерименти с помощта на сателити за прогнозиране на земетресения да са обещаващи, проучванията в тази област са все още в ембрионален стадий. Програмата на НАТО „Наука за мир и сигурност” (НМС) участва в това проучване за Югоизточна Европа, където финансира проект, който според директора на проекта Бранислав Главатович ще „осъществи важна крачка към действия за готовност и превенция в управлението на бедствия в Западните Балкани". 
						НМС започна тригодишния проект през октомври 2007 г., като го финансира с 638 000 евро. Главатович координира проекта от централата му в Подгорица. 
						Уебсайтът на проекта описва целта на дейността му. „През изминалите векове южните части на Европа бяха опустошавани от голям брой силни земетресения, които взеха големи човешки жертви и нанесоха огромни материални щети. Поради засиленото строителство и нарастващата гъстота на градското население през последните две десетилетия евентуалните настоящи последици от подобни бедствия биха били още по-драстични. Следователно е особено важно да се прави точна преценка на сеизмичните рискове, да се осведомява обществеността и да се подобрява планирането при бедствия и тяхното управление в целия регион." 
						Според Главатович проектът се занимава с „разполагането на нови сеизмични уреди в участващите страни.” Между тях са Албания и всички бивши югославски републики, освен Словения.
						 Главатович обяснява, че прогнозирането на земетресения постепенно се доближава до науката и се отдалечава от фантастиката „благодарение на технологичното развитие през последните няколко десетилетия. Разработени са много нови методи не само за мониторинг със задна дата на сеизмичната дейност, но също така и за наблюдаване на подготвителния процес на натрупване на напрежение в земните пластове, където ще настъпи земетресение.” 
						Една от тези техники сега се прилага в Черна гора, където професорът и неговият екип са инсталирали „нова GPS система с висока точност”, която позволява „постоянен мониторинг на няколко основни тектонични блока”. 
						Комбинирайки някои от новоинсталираните GPS станции с наличната национална постоянна GPS мрежа MONTEPOS, Сеизмологичната обсерватория на Черна гора "следи кинематичните параметри на земната кора (за да) наблюдава тектоничните признаци за подготвянето на земетресение". 
						Проектът ще доведе до хармонизиране на картите на сеизмичните рискове в региона. Главатович казва, че всички страни, участващи в проекта, понастоящем използват „стари карти за определяне на сеизмичните рискове", които не отговарят на стандартите на ЕС. Когато проектът завърши, всички страни партньорки ще разполагат с модерни сеизмични карти, хармонизирани с европейските стандарти”. 
						"Ще бъде създадена комплексна база данни като съвместимо приложение на Географска информационна система (ГИС) с каталожни данни за земетресения за целия регион,” добавя Главатович.

Румънски депутати се проучват от комисията, изследваща архивите на "Секуритате"
					22/08/2006
					 
						БУКУРЕЩ, Румъния -- Националният съвет за проучване на архивите на "Секуритате" (НСПАС) прегледа информацията за 71 членове на парламента с цел да открие евентуално сътрудничество със службите за сигурност от комунистическата епоха, се казва в съобщения в местната преса от вторник (22 август). Сега се очаква съветът да започне заседания, на които да изслуша 29 политици с предполагаеми връзки със "Секуритате". Техните досиета бяха разсекретени и предадени от румънската разузнавателна служба на НСПАС по-рано този месец. 
						Други новини -- Премиерът Калин Попеску-Търичану започна да одобрява съкращенията сред държавните секретари в министерствата в съответствие с неотдавнашното решение на управляващата коалиция да намали броя на правителствените служители с по-нисък ранг. Планът за преструктуриране предвижда да се съкрати броят на държавните секретари от 82 на 52, за да се засили ефективността. (Адевърул, Гардианул - 22/08/06; Ромпрес, Медиафакс - 21/08/06)

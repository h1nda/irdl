Турски прокурор проучва предполагаеми фалшификации в разследванията на заговори за преврат
					25/08/2010
					 
						АНКАРА, Турция – Във вторник (24 август) прокурор започна предварително разследване на твърденията, че служители на полицията, последователи на голямо ислямско движение, са създали и подправили доказателства при разследванията на предполагаеми заговори за преврат. Това твърди началникът на полицията Ханефи Авджъ в написана от него книга, която беше публикувана миналата седмица. Авджъ твърди, че последователите на мюсюлманския проповедник Фетула Гюлен, който е заемал ключови постове в полицията и съдебната система, са манипулирали разследванията на поредица предполагаеми заговори за сваляне на правителството. В телевизионно интервю в понеделник вечерта премиерът Реджеп Тайип Ердоган определи книгата като „злополучна”, но не коментира съдържанието й.
						Други новини от вторник – Федералната прокуратура в Берлин обяви, че е повдигнала обвинения срещу турчин за членство в забранена левичарска група, която се стреми към въоръжена борба срещу турското правителство. Алаатин А., на 36 г., е заподозрян, че от октомври 2002 до април 2009 г. е бил водещ член на марксистката терористична организация Революционна партия/Фронт за народно освобождение. Той беше арестуван през февруари. (АП, Хюриет, Анадолска информационна агенция, АФП - 24/08/10)

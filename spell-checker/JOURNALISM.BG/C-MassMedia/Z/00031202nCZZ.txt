Строежите на магазините на IKEA в Хърватия вървят по план
					07/08/2009
					Веригата за търговия на дребно с мебели IKEA обяви, че напредва с изграждането на заплануваните търговски центрове в Хърватия. Още в деловите новини: Хърватия обяви търг за приватизация на шест корабостроителници.
					 
						
[Гети Имиджис]
						Шведският производител на мебели IKEA потвърди плановете си да отвори два търговски центъра в Хърватия. Представители на компанията заявиха за местните медии, че първият магазин ще бъде готов през 2011 г. Обявлението бе направено след репортажи, че компанията ще отмени заплануваните инвестиции в съседна Сърбия. 
						 *** 
						
						Хърватия обяви на 1 август международен търг за приватизация на шест държавни корабостроителници - Кралевица, Бродосплит, Бродотрогир, "3-ти май", БСО и Уляник. Крайният срок за подаване на документите е 30 септември. 
						*** 
						
						Българският държавен тютюнев холдинг "Булгартабак" ще бъде продаден чрез публичен търг, заяви в понеделник (3 август) министърът на икономиката, енергетиката и туризма Трайчо Трайков. Той добави, че идеалният момент за приватизиране на дружеството вече е пропуснат, предвид намалелия му пазарен дял и ограниченията на ЕС върху тютюнопушенето. 
						*** 
						Приватизационният съвет на Черна гора потвърди във вторник (4 август), че италианската компания А2А е спечелила търга за миноритарен дял в държавния електрически монопол "Електропривреда Църне Горе" (ЕПЦГ). Другият кандидат бе "Пъблик Пауър Корпорейшън" от Гърция, но той бе определен като "неотговарящ" на правилата на търга. 
						*** 
						Австрийският холдинг OMV провежда преговори с турския холдинг "Доган Ширкетлер Грубу" за придобиване на мажоритарен дял в "Петрол Офиси АС", най-големия търговец на дребно на горива в страната. "Доган" смята да продаде поне част от своя 54-процентен дял в "Петрол Офиси". OMV вече е собственик на 42 % от компанията. 
						*** 
						Промишленото производство в Сърбия през юни е намаляло с 14,1 % в сравнение със същия месец миналата година, обяви статистическата служба на 31 юли. Спадът за цялото първо полугодие на годината възлиза общо на 17,4 % в годишно изражение. Най-големият спад идва от металопроизводството, химическата, мебелната, хранителната и каучуковата промишленост. 
						*** 
						
						Румънската Служба за възстановяване на държавните активи (АВАС) е решила да промени стратегията за продажба на самолетната компания "Авиоане Крайова, тъй като крайният срок за приватизацията е изтекъл без резултат. Един инвеститор, "Аления Аеронаутика", подаде оферта, но впоследствие преговорите се провалиха. Новият краен срок е 14 октомври. 
						
						(Различни източници -- 31/07/09-07/08/09)

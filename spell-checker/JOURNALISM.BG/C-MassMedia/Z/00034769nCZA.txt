В Черна гора кипи спор за електричеството
					01/06/2010
					Продължаващият спор за електричеството между енергийните регулатори, електроенергийния монополист в страната и потребителите се пренесе от съдебната зала в парламента.
					От Бриан Салми за Southeast European Times от Подгорица – 01/06/10
 
					 
						
Черногорската електроснабдителна компания ЕПЧГ твърди, че загубите намаляват капацитета й да поддържа електросистемите. [Гети Имиджис]
						След дълго размотаване и едно съдебно решение бордът на черногорската Регулаторна агенция по енергетика (РАЕ) изпрати в края на миналия месец писмо до председателя на парламента Ранко Кривокапич с молба да се намеси. 
						Писмото стана факт седмици след като депутатите от управляващата Социалдемократическа партия (СДП) заявиха, че ще повдигнат възражения срещу решенията на РАЕ. Секретарят на министерството на финансите Дамир Шехович обяви, че партията ще гласува за отхвърляне на годишния доклад на РАЕ. 
						 "Ако годишният доклад на РАЕ не получи необходимото мнозинство от гласове в парламента, бордът на директорите повече няма да може легитимно да изпълнява своите функции," каза Шехович. СДП настоява представители на РАЕ да дадат показания пред парламента. 
						Спектакълът с участието на РАЕ и "Черногорското електроснабдително предприятие" (ЕПЧГ) започна преди шест месеца, когато Административният съд обяви, че ЕПЧГ, електроенергийният монополист в страната, е наложил твърде високи цени на черногорските домакинства и трябва да върне на потребителите 40 млн. евро под формата на ценови намаления през тази и следващата година. 
						 "Истинските, законово определени цени бяха много, много по-ниски," каза Стево Мук, един от потребителите, завели дело срещу ЕПЧГ. "В началото на 2009 г. РАЕ погрешно изчисли цената, която ЕПЧГ може да иска законно за вносната електроенергия." 
						След съдебното решение обаче РАЕ разреши на ЕПЧГ да увеличи таксите за обслужване и разпределение. 
						Мук, заедно с други потребители, поиска от съда да отхвърли повишените такси за обслужване и разпределение, наричайки ги "огромни и незаконни". 
						Поради постановеното от съда намаляване на цената "ЕПЧГ ще получи с 19 млн. евро [по-малко приходи] през 2010 г., отколкото през 2009 г., което застрашава поддръжката на енергийните системи в Черна гора," каза за SETimes мениджърът за връзки с обществеността на ЕПЧГ Митар Вучкович. 
						Заместник-министърът на икономиката Миодраг Чанович настоя, че ако съдът отмени решението на РАЕ, това "значително ще увеличи риска за бъдещите и сегашните инвеститори в Черна гора". 
						Италианският енергиен гигант А2А неотдавна закупи 43 % от ЕПЧГ с уговорката, че ще може да повиши размера на законната си печалба от 2,5 на 4,9 %. 
						 Мук остро разкритикува Чанович за изявлението му с думите, че е "възмутен" от това как един държавен служител може да укорява или предупреждава съда за това, че спазва закона. 
						Олга Никчевич, президент на Центъра за защита на потребителите, заяви че организацията й се противопоставя на таксуването от ЕПЧГ за открадната електроенергия. По неофициални изчисления загубите от кражба на електричество са от порядъка на 30 %. 
						 "Ако ЕПЧГ не намали кражбите, тя трябва да усети това в собствения си бюджет," каза Никчевич. Но без упорито противопоставяне от страна на потребителите предприятието няма да прояви интерес към борбата с това явление, добави тя.

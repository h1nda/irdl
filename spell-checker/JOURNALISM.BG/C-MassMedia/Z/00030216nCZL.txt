Инцко каза „не” на „Дейтън 2”
					11/05/2009
					 
						САРАЕВО, Босна и Херцеговина (БиХ) -- Върховният представител Валентин Инцко каза, че засега няма изгледи да се провежда нова международна конференция за БиХ, под надслов „Дейтън 2”, предадоха медиите в неделя (10 май). Първоначалното мирно споразумение, подписано през 1995 г. в Дейтън, Охайо, сложи край на конфликта в Босна и раздели страната на две минидържави, обединени от общи институции. По време на посещение в Загреб и среща с президента Стипе Месич Инцко предложи да се изчака посещението на вицепрезидента на САЩ Джо Байдън в БиХ към средата на май, за да се чуе неговото мнение по въпроса.
						Във връзка с неотдавнашните призиви за оставка на премиера на Република Сръбска Милорад Додик, Инцко каза, че е готов да уволни всеки политик, който представлява заплаха за страната. Призивът за оставка на Додик бе отправен от хърватския член на тристранното председателство Желко Комшич, който осъди призива на Додик към сръбските войници да бойкотират военните учения на НАТО в Грузия. (БХРT, РТРС, БиХ Новости, Монитор -10/05/09; СВП - 08/05/09)

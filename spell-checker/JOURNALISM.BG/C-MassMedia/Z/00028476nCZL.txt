Рен: "ЕС не трябва да се меси в двустранните спорове на Балканите”
					24/11/2008
					 
						БРЮКСЕЛ, Белгия -- ЕС не трябва да се намесва в двустранни спорове на Балканите, каза в неделя (23 ноември) еврокомисарят по разширяването Оли Рен в интервю, публикувано в онлайн бюлетина „EurActiv”. Той добави, че нерешените двустранни въпроси не трябва да пречат на процесите за присъединяване на страните към ЕС и призова за тяхното решаване чрез преговори, а не чрез внасяне на съдебни искове в Международния съд (МС). „Страните имат право да се обръщат към Международния съд, какъвто бе случаят с делото на Босна срещу Сърбия. В тези общества обаче, както и между обществата в региона, е необходим процес на помирение, който изисква много по-внимателно обмисляне и загърбване на миналото,” каза Рен. Миналата седмица МС прие да разгледа делото, което Хърватия заведе срещу Сърбия, предизвиквайки обещания на Сърбия за контрапроцес. (MИA, Бета, Б92, Блиц - 23/11/08)

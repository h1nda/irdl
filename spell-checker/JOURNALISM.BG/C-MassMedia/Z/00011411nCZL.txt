Белград призован да екстрадира Младич и четирима генерали
08/07/2004
Като каза, че неизпълнението от страна на Сърбия и Черна гора на задълженията й към трибунала на ООН е "съществена пречка" пред евроатлантическата й интеграция, високопоставен американски държавен служител призова Белград да екстрадира важни заподозрени военнопрестъпници, сред които и Радко Младич.
(АП, Ройтерс, АФП, ЮПИ, Гласът на Америка, Танюг, Радио Б92 - 07/07/04)
 
 
Заместник-държавният секретар на САЩ по политическите въпроси Марк Гросман каза в сряда (7 юли), че обвиненият във военни престъпления Ратко Младич трябва да бъде арестуван. [Лора Хасани]
Високопоставен американски държавен служител предупреди Сърбия и Черна гора, че тя трябва да екстрадира важни заподозрени военнопрестъпници, включително военновременният главнокомандващ на босненските сърби Радко Младич, и да ги предаде на трибунала на ООН в Хага, ако иска да се присъедини към ЕС и НАТО.
"Ние искаме Сърбия и Черна гора да успее и да продължи по пътя на евроатлантическата интеграция", каза заместник-държавният секретар на САЩ по политическите въпроси Марк Гросман в Белград в сряда (7 юли). "Съществува съществена пречка по пътя на тази интеграция и е време тази пречка да бъде отстранена. Става въпрос за изпълнението на задълженията към Хагския трибунал."
Гросман направи това изказване на фона на подновен международен натиск върху Сърбия да предаде Младич и четирима генерали от запаса от сръбската армия и полиция - Небойша Павкович, Владимир Лазаревич, Властимир Джорджевич и Сретен Лукич.
Младич, който е обвинен в геноцид за действията си по време на войната в Босна и Херцеговина през 1992-1995 г., се укрива вече девет години. Смята се, че той се крие в Сърбия, макар властите в Белград да отричат това..
Международният наказателен съд за бивша Югославия (МНСБЮ) предяви обвинения към Павкович, Лазаревич, Джорджевич и Лукич през октомври 2003 г. за предполагаемото им участие във военни престъпления, извършени по време на конфликта през 1998-1999 г. в Косово.
Като призова властите да предадат обвиняемите, Гросман каза, че те трябва да сторят това не за да угодят на Вашингтон или Брюксел, а защото "така е редно за сръбския народ" и защото Белград има задължение, което трябва да изпълни.
"Време е г-н Младич да се яви в Хага. Време е четиримата генерали да се явят в Хага и е време правосъдието да си каже думата", каза Гросман след разговори с външния министър на Сърбия и Черна гора Вук Драшкович.
Като предупреди за последиците, пред които ще бъде изправена страната му, ако не екстрадира заподозрените, Драшкович каза, че задълженията към ООН не могат да бъдат предмет на пазарлъци. Напротив, каза той, те трябва да се изпълняват. "Ние не искаме да сме изолиран остров сред морето на европейските демокрации. Вече отдавна изчерпахме всичките си извинения."
Белградското Радио Б92 съобщи миналата седмица, че министерството на Драшкович е изпратило обвинителните актове срещу четиримата генерали до Белградския окръжен съд, но изглежда процесът се бави.
Сръбският премиер Воислав Кощуница, с когото Гросман също се срещна в сряда, в миналото се бе противопоставил на екстрадирането на генералите в Хага. Не се знае дали позицията му по този въпрос се е променила.
В Белград Гросман даде ясно да се разбере, че Сърбия не може да се надява да съди четиримата генерали у дома, докато Младич не бъде предаден на трибунала на ООН.
По време на посещение в Хага във вторник посланикът на САЩ по въпросите на военните престъпления Пиер-Ришар Проспер изрази надежда, че МНСБЮ ще приключи своята работа през 2010 г., както е предвидено. Но той подчерта, че трибуналът няма да бъде разпуснат, докато Младич и другите двама най-търсени обвиняеми - военновременният лидер на босненските сърби Радован Караджич и хърватският генерал от запаса Анте Готовина - не бъдат изправени пред правосъдието.

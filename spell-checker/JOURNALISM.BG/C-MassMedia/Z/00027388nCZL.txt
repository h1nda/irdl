Германия ще признава новите косовски паспорти
					13/08/2008
					 
						ПРИЩИНА, Косово -- Германия съобщи във вторник (12 август), че ще признава новите паспорти, които Косово издава. Властите започнаха тяхното разпространение на 30 юли, ден, определен като “исторически” от премиера Хашим Тачи. Преди това паспортите и личните карти бяха издавани от ЮНМИК. Германия е една от 40-те държави, които са признали независимостта на Косово.
						Сръбският външен министър Вук Йеремич води дипломатическа битка срещу това. Той съобщи във вторник, че Сингапур ще подкрепи усилията на Белград да бъде поискано становището на Международния съд относно независимостта на Косово по време на заседанието на Общото събрание на ООН в Ню Йорк следващия месец. Сингапур и Малайзия, предишната страна, посетена от Йеремич, подкрепят позицията на Сърбия. (Танюг, Ню Косова Рипорт, B92, Телеграфи - 12/08/08)

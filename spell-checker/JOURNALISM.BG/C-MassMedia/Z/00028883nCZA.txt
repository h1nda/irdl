Босненските мюсюлмани празнуват курбан-байрам край семейната трапеза
					05/01/2009
					В Босна и Херцеговина курбан-байрамът се празнува според мюсюлманските традиции. Започващ със заколването на жертвен овен, празникът включва молитва, време със семейството и добра храна.
					От Юсуф Рамаданович за Southeast European Times от Сараево – 05/01/09
 
					 
						
Джамията “Гази Хусрев Бей” в Сараево. [Юсуф Рамаданович]
						Повечето босненски мюсюлмани продължават да празнуват настъпването на новата година както по времето на комунизма, когато държавата подкрепяше спазването на държавните празници вместо на религиозните. Въпреки това най-големият зимен празник за босненските мюсюлмани е курбан-байрам - религиозен празник, честван от мюсюлманите по цял свят. 
						Курбан-байрам се пада на различен ден през всяка година, тъй като ислямският лунен календар е с около 11 дни по-кратък от григорианския календар. Този сезон празникът се пада на 8 декември, десетия ден от ислямския месец зул хидж. 
						Името на празника означава буквално "Празник на жертвоприношението". С него се отбелязва желанието на Ибрахим да жертва сина си Исмаил като акт на послушание към Аллах. Но когато Аллах видял готовността на Ибрахим да направи това, той му позволил да заколи овен вместо собствения си син. 
						Жертването на овни е традиционно за курбан-байрама при босненските мюсюлмани и в целия мюсюлмански свят. Самият празник продължава три дни. Според традицията през първия ден вярващият трябва да заколи жертвен овен или да уреди друг да направи това от негово име. След това той разпределя месото за семейството, приятели и за бедните. 
						Сутрешната молитва по случай курбан-байрам е специална. Според религиозните правила сутринта човек трябва да се окъпе, да облече своите най-хубави дрехи и да отиде в джамията, където вярващите се събират за молитва, поздравяват се и общуват. За да бъдат избягнати зли сили, след службата всеки трябва да тръгне към дома си по различен път. 
						Празничната трапеза - или байрам-софра, както се нарича в Босна - отново е специална: домакините трябва да подредят масата с най-хубавата покривка, чинии и прибори. Обядът е обилен и традицията повелява, че на него трябва да присъства любимо ястие на всеки член от семейството. 
						Босненската кухня дължи много на отоманското минало, затова ястията на трапезата за байрама обикновено са повлияни от турската кухня. Като основно ястие домакинята приготвя бегова чорба (бейска супа), босански лонац (босненско ястие от задушени зеленчуци и месо, което традиционно се приготвя в глинен съд), хаджийски чевап (телешко задушено), мусака (мусака от кайма и картофи), различни долми (пълнен лук и червени пиперки) и сарми (пълнено зеле). На трапезата се сервират и различни тестени изделия с плънка. 
						Десертите са друг традиционен специалитет - силни, произхождащи от турската кухня и залети със захарен сироп. За приготвянето им обикновено се изисква голямо майсторство – може би най-известните са баклава (много сладка баница с орехи) и туфахиджа (пълнени ябълки). Друг сладкиш обаче, халва, е лесен за приготвяне: 
						
						Съставки: 
						
							1 част брашно
							1 част масло
							1 част захар (или мед)
							2 части вода
							малко пудра захар
							едно пакетче ванилова захар
							
							
						
						
						
						Приготвяне: 
						Загрейте маслото в дълбок тиган и запържете брашното, като разбърквате постоянно с дървена лъжица. Внимавайте да не загори. Пържете, докато сместа започне да се отделя от лъжицата. В отделен съд сварете захарния сироп. Прибавете горещия сироп към брашното и разбъркайте бързо. Пазете ръцете си от изгаряния! Бъркайте до получаването на гладка смес. Сервирайте топлата халва на парченца в малки чинийки, като използвате мокра лъжица, за да направите малки сладки с формата на лъжица. Поръсете с пудра захар и ванилова захар.

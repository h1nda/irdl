Вратите на Шенген са все още затворени за Албания 
					17/06/2009
					Страната не е изпълнила изискванията на ЕС, поради което албанците ще трябва да почакат до 2010 г. за либерализиране на визовия режим.
					От Маньола Хала за Southeast European Times от Тирана – 17/06/09
 
					 
						
Албания най-вероятно няма да успее да си осигури безвизови пътувания тази година. [Гети Имиджис]
						Албания не е изпълнила условията, приети преди година, се казва в майския доклад на Европейската комисия (ЕС) за процеса на либерализиране на визите. Нещо повече, констатациите му предполагат, че страната няма да може да си осигури безвизови пътувания тази година. 
						„Мисля, че е по-реалистично да приемем, че [визовите] критерии ще бъдат изпълнени през 2010 г., а не през 2009 г,” каза Хелмут Лохан, ръководител на делегацията на ЕК в Тирана.
						Сигурността на документите е един от основните проблеми. Биометричните паспорти са „необходими за наличието на безвизов режим със страните от ЕС,” каза заместник-председателят на ЕК Жак Баро по време на посещението си в Тирана на 2 май. 
						Албания започна да издава такива паспорти през април, но процесът се забави. Гражданите се вълнуват повече от получаването на новите си електронни лични карти, които са им необходими, за да могат да гласуват на парламентарните избори, насрочени за 28 юни. 
						 Липсата на сигурни документи обаче не е единствената пречка страната да бъде включена в „белия шенгенски списък”. Недостатъчният контрол по границите и миграцията са също причини за силно безпокойство. 
						 Като цяло Албания получи ниски оценки за прилагането на реформите, които обхващат проблема за документите, миграцията, обществения ред и сигурност, външните отношения и основните права. 
						Премиерът Сали Бериша заяви, че либерализирането на визите е приоритет номер две за страната след членството в НАТО. В изказване, излъчено на 5 юни по телевизия „Клан”, той обеща безвизови пътувания до края на управленския мандат на неговата Демократическа партия – при положение че партията спечели предстоящите избори.
						Политиците от опозицията атакуваха яростно провала на правителството да изпълни изискванията на ЕС, но администрацията на Бериша настоява, че е постигнала значителен напредък. 
						Албания и ЕС подписаха през януари 2008 г. споразумение, което има за цел улесняване на пътуванията за студенти, спортисти и бизнесмени. Изглежда обаче, че албанците ще трябва да почакат, за да се осъществи перспективата за свободно пътуване в Европа.

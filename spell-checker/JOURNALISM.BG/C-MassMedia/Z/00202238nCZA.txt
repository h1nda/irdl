Доклад: "Икономическата свобода в Югоизточна Европа е в отстъпление"
					12/01/2012
					Осем от 12-те страни от Югоизточна Европа получиха по-ниски оценки от миналата година в Индекса за икономическа свобода за 2012 г.
					От Светла Димитрова за Southeast European Times -- 12/01/12
 
					 
						
Имигрант носи щайга с домати на главния пазар за хранителни стоки в Атина. Изготвеният съвместно от "Уол Стрийт Джърнъл" и Фондация "Херитидж" Индекс за икономическата свобода за 2012 г. класира Гърция като 119-ата по свобода икономика в света. [Ройтерс]
						През 2011 г. глобалната икономическа свобода е отбелязала спад, пишат в годишно проучване, публикувано в четвъртък (12 януари), Фондация "Херитидж и "Уол Стрийт Джърнъл", позовавайки се на държавните разходи в много страни като основен фактор. 
						Гърция, която приложи многобройни мерки за строги икономии, за да предотврати фалит заради дълга си, е слязла най-много в класацията, според доклада. Засегнатата от кризата балканска страна е загубила 4,9 точки по 100-балната скала и е изпаднала в групата на "преобладаващо несвободните" икономики, като е оценена на 119-о място по свобода на икономиката в света. 
						Икономическата свобода в седем други страни от Югоизточна Европа също е намаляла, според Индекса за икономическа свобода за 2012 г. 
						"Като разруши някои трудно постигнати постижения в икономическата свобода през изминали години, растящото бреме на безразсъдни държавни разходи в много случаи е взело превес над напредъка в икономическата свобода, постигнат в други политически области," отбелязват двете организации, базирани в САЩ. 
						Осемнадесетото издание на индекса обхваща 184 страни, оценявайки представянето им в четири широки области на икономическата свобода - върховенството на закона, регулаторната ефективност, ограничената намеса на държавата и отворените пазари. 
						Той класира 179 от тях въз основа на оценки по десет показателя: право на собственост, свобода от корупция, данъчна свобода, държавни разходи, свобода на бизнеса, свобода на труда, монетарна свобода, свобода на търговията, свобода на инвестициите и финансова свобода. 
						Изследваните икономики са получили оценки от 0 (най-ниска) до 100 (най-висока) по всеки от тези показатели и общите им резултати определят индивидуалното им класиране в индекса. Хонконг е с най-високия рейтинг, както е бил през всичките 18 години на издаване на индекса. 
						В доклада страните са класифицирани в пет групи: "свободни" (със сборна оценка 80 и повече); "преобладаващо свободни" (70-79,9); "умерено свободни" (60-69,9); "преобладаващо несвободни" (50-59,9) или "несвободни" (под 50). 
						
Позициите на Албания и Македония са се подобрили в доклада за 2012 г. [Уол Стрийт Джърнъл/Фондация Херитидж]
						В Югоизточна Европа само Албания и Македония са напреднали в класацията. Кипър е постигнал най-високата оценка в региона, въпреки загубата на позиции от 2011 г. Той е класиран на 20-о място в света с оценка 71,8 точки и е единствената държава в региона, постигнала рейтинг "преобладаващо свободна". 
						Седем други страни от региона - Албания, България, Хърватия, Македония, Черна гора, Румъния и Турция - бяха класирани като "умерено свободни", а Босна и Херцеговина (БиХ), Молдова, Гърция и Сърбия попаднаха в групата на "преобладаващо несвободните" икономики. 
						Освен в Гърция, икономическата свобода е западнала в Кипър, България, Хърватия, БиХ, Турция, Молдова и Румъния. Позициите на Сърбия и Черна гора са останали непроменени. 
						Фактът, че икономическата свобода се е влошила в повечето страни от ЮИЕ през последната година, е въпрос, който буди "сериозно безпокойство", смята Джоел Ананд Сами, съучредител на Адриатическия институт за публична политика и на Международния форум на лидерите. 
						Двете организации работят в тясно сътрудничество с фондация "Херитидж" и "Уол Стрийт Джърнъл" от основаването им през 2004 г., включително в препредаването на техните констатации за икономическата свобода на гражданите, фирмите и политическите лидери в региона. 
						Влошаването на икономическата свобода в региона се дължи главно на два основни фактора. "Единият е въпросът с държавните разходи и данъчната безотговорност, както и твърде слабото върховенство на закона и защитата на правото на собственост в региона, което отблъсква капитала и създаването на нови работни места," каза в четвъртък Сами за SETimes. 
						"Целият проблем с върховенството на закона в региона буди сериозно безпокойство не само за икономическата свобода, но и за политическата свобода," отбеляза той. 
						"За съжаление това, което виждаме в Югоизточна Европа, е че в действителност не е имало преход от комунизъм към пазарни реформи, основани на върховенството на закона. И затова имаме политици със значително необяснимо благосъстояние и имаме съдилища, които са под политическо влияние, а това унищожава доверието сред инвеститорите както на местна почва, така и на чуждите инвеститори, които искат да рискуват капиталите си в несигурна среда." 
						Сами подчерта още, че за "страните, които не се ангажират с истински реформи, техните граждани и данъкоплатци ще бъдат от губещата страна".

Сърбия си навлече критики заради изселването на роми 
					09/04/2009
					Правозащитни организации нападнаха в сряда Сърбия заради изселването на 47 ромски семейства от домовете им в беден квартал на Белград. Сърбия бе призована да спазва международните си задължения.
					(AП - 09/04/09; FT, UPI, AKИ, Бета, Б92, Хюман Райтс Уоч, Амнести Интернешънъл - 08/04/09)
 
					 
						
Около 130 роми, включително деца и старци, загубиха домовете си, унищожени от булдозери. [Гети Имиджис]
						Международни правозащитни групи разкритикуваха в сряда (8 април) Сърбия заради принудителното изселване на близо 130 представители на ромската общност от импровизираните им домове в Белград.
						"Изселването, извършено на 3 април, определено нарушава задълженията на сръбското правителство съгласно международните закони за правата на човека,” писаха до премиера Мирко Цветкович Европейският център за правата на ромите (ЕЦПР) и „Хюман Райтс Уоч" (ХРУ).
						Двете организации призоваха сръбските власти да осигурят алтернативни жилища на 47-те ромски семейства, останали на улицата в резултат на петъчните действия, и да ги компенсират за загубено имущество и други щети.
						Миналия четвъртък ромските семейства, живеещи в колиби с покриви от мукава в сръбския столичен квартал „Нов Белград”, получиха известия, че трябва да се изнесат от незаконните си жилища в срок от 15 дни, ако искат да избягнат принудително изселване. След по-малко от 24 часа обаче белградският кмет Драган Джилас изпрати полиция и булдозери да съборят колибите и да построят път за достъп до обект на спортно събитие през юли. Събарянето на около 50 колиби остави бездомни 128 души.
						Градската управа предостави готови за обитаване контейнерни къщи в квартал "Болевци" като временно настаняване за изселените семейства. Местните жители обаче заплашиха да изгорят контейнерите, вместо да позволят на ромите да се настанят там.
						Някои от засегнатите семейства сега са отседнали при съседи, но най-малко 12 са на улицата, според ХРУ. Организацията смята, че властите планират още изселвания в бъдеще. 
						„Амнести Интернешънъл” (АИ) също разкритикува сръбските власти, че погазват международните си задължения. 
						"Принудителните изселвания – извършвани без гаранции за алтернативно настаняване – са тежко нарушение на правата на човека,” каза в изявление Шан Джоунс, изследовател на АИ за Сърбия. Тя обвини Сърбия, че нарушава Международния пакт за икономически, социални и културни права.
						Стотина представители на НПО и ромски сдружения, издигнали плакати с надписи „Дискриминацията е сърцето на Сърбия” и „Ромите - наши съседи”, се събраха пред градския съвет в Белград в сряда на протест срещу изселванията от миналата седмица. Призовавайки властите да решат проблема бързо, те настояха и за оставката на Джилас. 
						АИ изрази безпокойство, че много от загубилите дома си миналата седмица може да са сред онези 22 000 роми от Косово, които са регистрирани в Сърбия като вътрешно разселени лица.
						"Малко са вътрешно разселените роми, които притежават необходимите документи [за доказване] на право на пребиваване или право на подходящо настаняване,” съобщи организацията.
						Сърбия, която понастоящем заема ротационното председателство на "Десетилетието на ромското включване", инициатива за подобряване на статута на най-уязвимото малцинство в Европа, организира поредица от прояви за отбелязване на Деня на ромите в сряда.

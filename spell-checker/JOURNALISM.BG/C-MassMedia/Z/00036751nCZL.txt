БМР отказа да бъде арбитър по спора за „Люблянска банка”
					16/11/2010
					 
						ЗАГРЕБ, Хърватия -- Базираната в Швейцария "Банка за международни разплащания" (БМР) е отказала да посредничи в спора между Хърватия и Словения във връзка със спестяванията в чужда валута на хървати във вече несъществуващата словенска „Люблянска банка” (ЛБ), съобщиха местните медии в понеделник (15 ноември). Според съобщенията БМР не смята, че може да постигне нещо повече, след като нейните посреднически усилия в периода от юни 2001 до септември 2002 г. се оказаха неуспешни. Миналия месец словенският министър-председател Борут Пахор и колегата му от Хърватия Ядранка Косор решиха да поискат от БМР да се опита отново да посредничи. Хърватският външен министър Гордан Яндрокович потвърди, че е бил получен отговор, но засега отказва да коментира неговото съдържание. (ХРТ, ХИНА, Вечерни Лист, Пословни Дневник - 15/11/10)

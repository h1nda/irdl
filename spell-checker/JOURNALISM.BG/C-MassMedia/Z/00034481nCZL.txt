Русия и Турция се договориха да строят АЕЦ
					10/05/2010
					 
						АНКАРА, Турция -- Руският министър на енергетиката Сергей Шматко каза в неделя (9 май), че на държавно ниво е било постигнато споразумение за построяването на първата атомна електроцентрала в Турция. В изказване за информационната агенция "Джихан" Шматко отбеляза, че макар и единичната цена на електроенергията за произвежданата от централата енергия да е определена, все още е рано да се оповестяват подробности. Електроцентралата ще бъде първата по рода си, тъй като Русия ще притежава и гарантира доставките на електроенергия след изграждането. След отмяната на търга за първата турска атомна електроцентрала в края на миналата година правителството търсеше начини да се споразумее с Русия в стремеж да намери решение и да започне строежа. След известни публични пазарлъци за разходите руско-турският консорциум, включващ "Атомстройекспорт, "Интер РАО" и "Парк Текник", свали цената си на единица произведена енергия (квтч) достатъчно, за да се пристъпи към изграждането. Очаква се сделката да бъде обявена по време на историческото посещение на Дмитрий Медведев в Анкара през седмицата. (Заман - 10/05/10; Джихан, Блумбърг, Хюриет - 09/05/10)

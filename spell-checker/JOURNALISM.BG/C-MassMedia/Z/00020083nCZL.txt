Контактната група осъди случаите на насилие в Косово
					27/09/2006
					 
						ПРИЩИНА, Косово, Сърбия -- Шестстранната Контактна група за Косово осъди остро неотдавнашните прояви на насилие срещу сърби в провинцията, като отново потвърди, че международната общност няма да толерира подобни инциденти. Според изявление, публикувано във вторник (26 септември) съвместно от представителите на Контактната група в Прищина, Косово е навлязло в изключително важен период и всяко насилие е във вреда на интересите на провинцията. 
						Косовският президент Фатмир Сейдиу също осъди последните инциденти, настоявайки във вторник властите да издирят виновниците и да ги накажат. След последното нападение на група албанци срещу сърбин в Митровица силите на ЮНМИК бяха принудени да затворят току-що отворения главен мост в етнически разделения град. 
						Междувременно американският помощник държавен секретар Даниел Фрийд посети Белград във вторник и заяви, че сръбската общност, история и наследство в Косово трябва да бъдат съхранени, независимо какво ще бъде бъдещото решение за статута. Той призова въпросът за статута да бъде решен тази година. (Данас, Политика, АФП - 27/09/06; РТС, Танюг, Ройтерс - 26/09/06)

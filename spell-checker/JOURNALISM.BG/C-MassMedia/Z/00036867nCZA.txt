Могат ли сърби и албанци да постигнат национално помирение?
					13/12/2010
					Според белградски преподавател е дошло време за идеята за национално помирение.
					От Бояна Милованович за Southeast European Times от Белград – 13/12/10
 
					 
						
Мостът в Митровица е символ на свързването на един разделен град, а може би и на сърбите и албанците. [Ройтерс]
						Докато международната общност обсъжда основата за започването на преговори между Белград и Прищина, идеята за насърчаване на националното помирение между сърбите и косовските албанци изненада мнозина. 
						Идеята бе подета в сръбските медии преди три месеца от преподавателя по право в Белградския университет Радослав Стоянович, като тя призовава за поставянето на ново начало, при условие че и двете страни доброволно признаят извършените срещу другата грешки. 
						
						Репортер на SETimes разговаря със Стоянович за идеята му за „окончателно решение на националния конфликт”, нейното значение и как тя може да бъде реализирана. 
						
						SETimes: Какво наистина означава национално помирение? 
						
						Радослав Стоянович: Националното помирение е модел, който се прилага, когато всички други дипломатически методи се провалят. То се постига, когато всяка от страните в конфликт признае злините, които е извършила спрямо другата. Процесът не изисква съдебни процеси и няма присъди, които да удовлетворят едната страна и да оставят другата недоволна. Най-успешното помирение между народи досега е било извършено в Южна Африка след периода на апартейда и в два случая в Южна Америка. 
						
						SETimes: Какви конкретни стъпки ще доведат до постигането на помирение между сърбите и албанците? 
						
						Стоянович: Конфликтът между тези два народа продължава около 150 години и всички са добре запознати с основните точки на конфликта и главните тенденции в него. Добре известно е, че когато албанците управляваха Косово, те преследваха сърбите, и обратно. Сега всичко, което трябва да направи всяка от страните, е да каже: „Ето какво направихме на албанците” и „Ето какво направихме на сърбите.” 
						Предложението за национално помирение трябва да бъде изпратено в Брюксел, като в този процес трябва да участват и ЕС и САЩ. ЕС има експерти, които знаят как трябва да бъде осъществен този процес. 
						
						SETimes: От историческа гледна точка какви са основите на сърбо-албанския конфликт в далечното и близкото минало? 
						
						Стоянович: По време на войната между Сърбия и Турция сърбите нанасят много вреди на албанците, но след това албанците си отмъщават, и затова през 1878 г. имаме 20 000 сръбски бежанци близо до Прокупле. Това е много продължителен конфликт. Конфликтът от гледна точка на съвременната история е прогонването на 200 000 сърби от Косово и положението на тези, които все още се намират там. Това не е технически, а по-скоро сериозен политически и хуманитарен въпрос. 
						Трябва да установим по-тесни и по-преки връзки със САЩ в тази област, тъй като САЩ не са направили нищо, за да помогнат на сръбските бежанци да се завърнат в Косово, а са помогнали много за завръщането на албанците. 
						
						SETimes: Има ли воля за постигането на национално помирение между сърбите и албанците? 
						
						Стоянович: Ще бъде много лошо, ако няма воля, защото няма друг начин да бъде решен въпросът. 
						
						SETimes: Може ли подобрението в сърбо-хърватските отношения и положителните сигнали, които се дават от президентите Тадич и Йосипович, да стимулират помирението на сърбите и албанците? 
						
						Стоянович: Мисля, че помирението между Сърбия и Хърватия би било добър предшественик на сърбо-албанското помирение. Конфликтът между сърбите и хърватите е от векове и след като Хърватия е по-готова за помирение от косовските албанци, мисля, че това ще бъде добро начало.

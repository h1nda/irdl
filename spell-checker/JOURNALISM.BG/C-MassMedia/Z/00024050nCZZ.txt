Бизнес: Газопровод ще свързва Албания, Хърватия и Черна гора
					28/09/2007
					Три страни от региона подписаха споразумение за газопровод. Още от седмицата: "Еолика България" възнамерява да инвестира 90 млн. евро във вятърен парк с капацитет 60 мегавата; Албанската централна банка повиши основния лихвен процент.
					 
						
Газопроводът след време ще бъде свързан с други проекти. [Гети Имдижис]
						
						Албания, Хърватия и Черна гора подписаха в сряда (26 септември) споразумение за изграждане на газопровод за природен газ, който ще свързва трите страни. Съоръжението на стойност 230 млн. евро по-късно ще бъде свързано с различни съоръжения, давайки възможност за достъп до природен газ от Близкия изток и Русия.
						 *** 
						"Стандард енд Пуърс" предупреди в доклад, публикуван във вторник (25 септември), за прегряване на регионалните икономики. В частност в него се цитират Албания, Босна и Херцеговина, България, Хърватия, Македония, Черна гора, Румъния и Сърбия. Според Мортиц Кремер, анализатор на агенцията, основният риск се корени в големите дефицити по текущите сметки и бързо нарастващите цени на активите.
						*** 
						Българо-испанското дружество "Еолика България" обяви във вторник (25 септември), че възнамерява да инвестира 90 млн. евро в 60-мегаватов вятърен парк край българския морски град Варна. Монтажът на съоръженията ще започне през 2009 г. и се очаква да бъде завършен до началото на 2010 г. 
						*** 
						
						Гръцката "Пиреус Банк" обяви в понеделник (24 септември), че смята да навлезе на кипърския пазар и да разшири операциите си в Украйна. "Пиреус" навлезе на украинския пазар в средата на май и смята да инвестира 175 млн. евро, за да развие дейността си там.
						*** 
						Италианският производител на домакински уреди "Индезит" ще инвестира около 30 млн. евро в увеличаване на производствения капацитет на завода си в Турция. "Индезит", който е третият по големина производител на домакински електроуреди в Европа, обяви, че през следващите три години ще премести производството си от Италия и Полша в Турция, която е предпочитан партньор заради ниските производствени разходи и благоприятното си географско положение.
						*** 
						Албанската централна банка обяви в сряда (26 септември), че е повишила основния лихвен процент от 5,75 на 6 %, опитвайки се да намали инфлационния натиск върху икономиката. Управителят на Централната банка Ардиан Фулани обясни, че стъпката е била предприета, след като инфлацията е достигнала 4,2 % миналия месец. 
						*** 
						Индийският строителен предприемач "Ембъси Груп" ще инвестира 600 млн. щатски долара в период от пет години за развитието на ИТ парк в Инджия, Сърбия. ИТ паркът -- който ще обхваща площ от 270 хектара -- се очаква да привлече повече от 20 компании, в които ще работят 25 000 души и които ще имат приходи от 2 милиарда щатски долара годишно от износ.
						*** 
						Три оферти бяха подадени за държавния дял на Босна и Херцеговина от 88 % в износителя "Алуминий Мостар". Офертите бяха подадени от британската "Ен+Груп", гръцката "Митилинеос Холдингс" и консорциум начело с швейцарската "Гленкор Интърнешънъл", който включва също компанията от БиХ ФЕАЛ и загребската "Далековод". Комисията ще направи оценка на офертите и ще обяви победителя през октомври. 
						
						(Различни източници -- 21/09/07-28/09/07)

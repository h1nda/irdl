Като цяло демокрацията е силна на Балканите, се твърди в доклад на неправителствена организация
					13/01/2009
					 
						НЮ ЙОРК, Съединени щати -- Демокрацията в Източна Европа и на Балканите остава силна въпреки неуспехите в някои от страните, твърди неправителствената организация "Фрийдъм Хаус" в своя годишен доклад за гражданските свободи и политическите права, публикуван в понеделник (12 януари). Докладът, който разглежда равнището на свободите и демокрацията в 193 страни от цял свят, определя Албания като отчасти свободна, като заявява, че някои закони, приети в края на 2008 г. - включително спорният нов избирателен кодекс - са имали отрицателни последици. 
						Босна и Херцеговина (БиХ) също попадна в списъка на частично свободните държави редом с Македония, Черна гора и Турция, като последните две изпаднаха в тази група, въпреки че запазиха статуса си на представителни демокрации. Македония е критикувана за разрастването на насилието и заплахите към местните политици по време на изборите миналия юни. 
						Хърватия попада в списъка на свободните държави, както и Сърбия, която спечели поздравления за напредъка си в борбата с корупцията и подобряването на сътрудничеството с Трибунала за военни престъпления в Хага. В същия списък са и членките на ЕС Румъния, България, Кипър и Гърция, въпреки че докладът откроява отрицателна тенденция в състоянието на демокрацията в Гърция. България понася критики за своята неспособност да се справи с корупцията и организираната престъпност, но все още е сред страните, които спазват гражданските права. (Уебсайт на Фрийдъм Хаус, Гласът на Америка, Топ Ченъл, Алсат, Клан, Макфакс, Блиц, ХРТ, Ройтерс - 12/01/09)

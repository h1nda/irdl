Македония призна Косово, Сърбия реагира гневно
					13/10/2008
					Прищина и представляващите етническите албанци депутати в Скопие бяха във възторг. Сърбия обаче изгони македонския посланик в Белград и не изключва да бъдат взети и други наказателни мерки.
					От Зоран Николовски за Southeast European Times от Скопие -- 13/10/08
 
					 
						
Македонските депутати, представители на етническите албанци, се радват, след като парламентът гласува за признаването на Косово миналата седмица. [Томислав Георгиев]
						Македония стана 50-ата страна в света, която призна Косово. Парламентът гласува за признаването в четвъртък (9 октомври). Само един ден по-късно Сърбия обяви македонския посланик в Белград за “персона нон грата”, а посланикът на Сърбия в Скопие внесе протестна нота в македонското външно министерство. 
						Прищина, от своя страна, изрази задоволството си. 
						"Този жест ... засилва мира и стабилността в региона [и] улеснява интеграцията на нашите държави в ЕС и НАТО," заяви косовският премиер Хашим Тачи. 
						Президентът на Косово Фатмир Сейдиу нарече признаването още един сигнал към Сърбия да сподели "рационалния подход" към европейската интеграция на други страни от Югоизточна Европа. 
						Демократичната партия на албанците (ДПА) и Демократичният съюз за интеграция (ДСИ), двете партии на етническите албанци в македонския парламент, които предложиха признаването в парламента, отпразнуваха приемането на това решение, тъй като отдавна настояваха за него. 
						Всичко това става в сложна политическа обстановка, в която са намесени много важни въпроси. Между тях са спорът за конституционното име на Република Македония, определянето на границата между Македония и Косово и борбата за признаване на Македонската православна църква от Сръбската православна църква, която продължава повече от десетилетие. 
						Реакциите на сръбските лидери бяха различни. Премиерът Мирко Цветкович изрази своето неудоволствие, но въпреки това обеща сътрудничеството със Скопие да продължи и заяви, че изгонването на посланика на страната не трябва да се тълкува като плесница за македонския народ. 
						Изявлението, че икономически мерки не се предвиждат, зарадва македонските делови среди, които се страхуват от загубата на достъп до сръбския пазар. 
						Заместник-премиерът Ивица Дачич обаче заяви, че може да се наложи неговата страна да преразгледа предишното си решение да приеме конституционното име на Македония, което бе взето въпреки определения от него като "сериозен натиск" от Гърция. 
						Незавършеното определяне на границата между Македония и Косово, която Сърбия смята за своя граница, допълнително усложнява политическата обстановка. 
						Етническите сръбски граждани на Македония също изразиха разочарование. 
						Премиерът Никола Груевски призна тревогата на някои граждани, но заяви, че след сериозно обмисляне е решил, че признаването на Косово е в интерес на Македония. Той смята, че отношенията с Белград няма да се влошат. 
						Вашингтон приветства признаването от страна на Скопие. ЕС заяви, че всяка държава има право да вземе свое решение по въпроса.

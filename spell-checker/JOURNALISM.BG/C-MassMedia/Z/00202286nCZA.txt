Инвеститорите хеджират залозите за Гърция, но ще бъдат ли възнаградени?
					25/01/2012
					Даването на заеми на най-рисковата държава в света означава безкомпромисна игра.
					От Анди Дабилис за Southeast European Times от Атина – 25/01/12
 
					 
						
По оценки на „Джей Пи Морган Чейс“ независими инвеститори притежават гръцки държавни облигации на стойност до 80 млрд. евро. [Фотолия]
						Докато Гърция се бори да оцелее от най-тежката си икономическа криза след Втората световна война, ролята на най-големите спекуланти – хеджфондовете – затруднява усилията на правителството да осигури втори пакет от финансова помощ от международните кредитори. 
						Обявяването на несъстоятелност обаче може да направи някои хора много богати. 
						На фона на съобщенията, че изкупилите гръцки облигации хеджфондове се опитват да провалят преговорите, гръцките държавници се завъртяха във въртележка от разговори с представители на банки и инвеститори каква част от дълга ще се съгласят да опростят или ще бъдат принудени да приемат. 
						„Хората, които дадоха заеми на Гърция, искат да си върнат колкото може по-голяма част от тях. Други обаче са на къси позиции по тези заеми и очакват страната да фалира“, каза за SETimes бившият служител на МВФ Елиът Морс. 
						Той заяви, че хеджфондовете нямат стимул да сътрудничат за постигането на споразумение, което би им струвало пари. „Причината, поради която гръцкият дълг все още се търгува, е защото някои хора смятат, че страната ще фалира.“ 
						Въпреки че технически Гърция е банкрутирала, някои инвеститори все още купуват и държат краткосрочен дълг – като поемат риска, че Гърция ще получи втори спасителен пакет и ще успее да плати следващата вноска от 14,5 млрд. евро през март. 
						"Тройката", която беше в Атина, за да призове Пападемос и министъра на финансите Евангелос Венизелос да приемат по-строги реформи – включително намаляване на заплатите в частния сектор, преследване на лицата, които укриват данъци, и приватизация на държавни активи – заяви, че кранчето ще бъде затворено, ако гръцките представители не се договорят и с инвеститорите, т.нар. споразумение с участието на частния сектор. 
						Тъй като преговорите с инвеститорите се проточиха, много банки продават притежаваните от тях ценни книжа на хеджфондове в Лондон и Ню Йорк, които са по-малко склонни да приемат загуби от банките, които могат да бъдат притиснати от правителствата на държавите, членки на ЕС. 
						Според оценките в неотдавнашен доклад на „Джей Пи Морган Чейс“ независими инвеститори, включително хеджфондове, държавни инвестиционни фондове и други мениджъри на активи, притежават гръцки държавни облигации на стойност до 80 млрд. евро. 
						„Те купуват, защото банките не искат да държат дълга“, заяви за SETimes Димитри Ваянос, директор на Центъра за изследване на нарушения на капиталовия пазар „Пол Ули“ към Лондонското училище по икономика. „Опитват се да спечелят, не от нещастието на Гърция, а с надеждата, че Гърция ще получи помощ.“ 
						Той каза, че преговорите вървят трудно, защото „правителството не е толкова добре организирано да преговаря като големите играчи. Това е игра, която изисква кураж.“ 
						Въпреки това Венизелос заяви, че сделката е от решаващо значение за Гърция, за да може страната да намали дълга си от 160 % до 120 % от БВП до 2020 г., което би могло да й спести 100 млрд. евро плащания по дълга. 
						Въпреки критиките, че хеджфондовете се опитват да извлекат печалба от неизбежния крах на гръцката икономика, мнозина не са съгласни. 
						„На пръв поглед не изглежда справедливо, но така става винаги. Не си спомням някой гръцки политик или гражданин да е казвал нещо за това в миналото. Едва сега, когато губим пари, започва да не ни харесва“, каза за SETimes Алекси Янулиас, старши научен сътрудник в Научно-изследователския институт за европейски и американски изследвания в Атина. 
						В мистериозния свят на високите финанси обаче залозите понякога могат да се обърнат срещу залагащия. Рисковете, които инвеститорите поемат, за да попречат на постигането на сделка, която би ги принудила да поемат големи загуби сега – с надеждата това да им донесе по-голяма печалба през март – означава, че те биха могли да накарат "тройката" да не дава повече пари на Гърция. 
						„Основният проблем не е, че хеджфондовете се опитват да получат възможно най-голяма печалба, а че националните правителства в ЕС не си сътрудничат…, за да вземат решение за най-добрата политика за преодоляване на кризата“, заяви за SETimes Пантелис Камас, преподавател по икономика в Университета в Янина в Северна Гърция. 
						Той отбеляза, че ако Гърция фалира, това би могло да застраши 17-те членки на еврозоната. „Не е разумно да се обвиняват пазарите за лошото поведение.“ 
						„По-реалистично е да поискаме от нашите национални правителства да спрат политическата игра на мерене на силите в ЕС и да си сътрудничат, за да гарантират сигурността на нашите икономики.“ 
						Това обаче е залог, който остава на масата.

Македония е изправена пред трудности и натиск през 2009 г.
					09/02/2009
					Премиерът Никола Груевски ръководи амбициозно и оптимистично правителство, но му предстои да преодолее големи препятствия, за да напредне страната по отношение на надеждите си за членство в ЕС.
					От Зоран Николовски за Southeast European Times в Скопие – 09/01/09
 
					 
						
Плановете на Македония за присъединяване към ЕС зависят от бъдещите избори. [Гети Имиджис]
						Македония се надява да започне преговорите за членство с ЕС и НАТО тази година, като тези цели зависят от два главни критерия. Единият е местните и президентски избори в страната, насрочени за 22 март. Другият е разрешаването на продължаващия спор за името с Гърция. И двата критерия представляват сериозни предизвикателства. 
						
						Натиск за изборите
					
						Според ЕС шансът на Македония да започне присъединителни преговори зависи до голяма степен от изборите през март. Предишните парламентарни избори през юли 2008 г. бяха помрачени от изблици на насилие и нередности при гласуването. 
						"Ще направим всичко възможно и се надяваме да имаме честни и демократични избори", заяви премиерът Никола Груевски миналия месец. "Постигнахме всичко по силите си след последните избори, за да създадем много по-добри условия за организирането на честни и демократични избори.." 
						Що се отнася до президентските избори всички големи партии в Македония обявиха своите кандидати. 
						Георги Иванов, професор в Университета в Скопие си осигури номинацията на управляващата ВМРО-ДПМНЕ с мнозинство на партийната конференция. Главната опозиционна партия СДСМ избра Любомир Фръчковски, който също има и подкрепата на по-малката партия на Новите социалдемократи. 
						Управляващата партия на етническите албанци ДУИ, номинира Агрон Буджаку, бивш министър на транспорта и съобщенията. Опозиционната албанска партия ДПА номинира Мируше Ходжа, професор. Тя и независимата Слагиана Тасева са двете жени кандидатки за президент тази година. Третата албанска партия ПДП номинира Невзат Халили, бивши лидер на партията. 
						"Нова демокрация" номинира собствения си лидер Имер Селмани. Той бе министър на здравеопазването в коалиционното правителство на ВМРО-ДПМНЕ-ДПА от 2006 до 2008 г. Либералдемократите номинираха Нано Рузин, бивш посланик в НАТО. Най-спорният кандидат е бившият министър на вътрешните работи Любе Бошковски, който повече от три години бе задържан от Хагския трибунал за предполагаеми военни престъпления, преди да бъде оправдан. Бошковски ще се яви на изборите като независим кандидат. 
						Независимо от резултатите от изборите, те ще бъдат в центъра на вниманието на международната общност. Миналата есен, еврокомисарят по разширяването отбеляза, че Македония е постигнала напредък по отношение на осемте критерия от Копенхаген, които трябва да бъдат изпълнени, преди да започнат преговорите за членство, но той отбеляза, че "деветият критерий" - свободни и честни избори - все още предстои да бъде изпълнен. 
						"Ако тези избори не отговорят напълно но международните стандарти, страхувам се, че това ще бъде голям провал за страната и ще отложи интеграцията в ЕС", заяви миналата седмица пратеникът на ЕС в Македония Ерван Фуере. 
						
						Вижда ли се краят на спора за името?
					
						
Пратеникът на ООН Матю Нимец е посредник в спора за името. [Гети Имиджис]
						Друго важно препятствие е 17-годишният спор с Гърция за името "Македония". 
						Спорът е "проблем, който не е решен", каза Фуере. "Това е въпрос, който е различен от реформите, а оценката на [Европейската] комисия се извършва на основата на реформите." 
						 Той добави, че ЕС е дал ясно да се разбере, че спорът с Гърция трябва да бъде решен, за да не изостане кандидатурата на Скопие. 
						Продължаващият спор вече навреди на перспективите на страната за присъединяване към НАТО. 
						"На срещата на върха на НАТО в Букурещ, Република Македония не получи очакваната покана за пълноправно членство. В своя годишен доклад Европейската комисия не даде препоръка за започване на присъединителните преговори с ЕС", отбеляза президентът Бранко Цървенковски. 
						Друг кръг от преговори с Атина се очаква по-късно този месец. Според Цървенковски обаче те едва ли ще дадат резултат, тъй като администрацията на Груевски понастоящем е ангажирана с делото срещу Гърция в Международния съд. 
						Според жалбата на Македония в съда в Хага Гърция е нарушила временно споразумение от 1995 г. между двете страни, като е блокирала кандидатурата за членство на Скопие в НАТО на срещата на върха на Алианса през април миналата година. Според Член 11 от споразуминето Гърция е обещала да не блокира усилията на своята съседка за присъединяване към международни, многостранни и регионални институции. 
						Според Атина обаче клаузата засяга употребата на името Бивша Югославска Република Македония (БЮРМ). Споразумението от 1995 г. дава на Гърция правото да се противопостави, ако бъде използвано друго име, отбелязват гръцки дипломати и добавят, че самата Македония е нарушавала няколко клаузи на споразумението. 
						Груевски заяви, че очаква пратеникът на ООН Матю Нимец, който е посредник в спора, скоро да излезе с повече предложения. И двете страни обаче изглежда поддържат твърди позиции и не са склонни да направят компромис. 
						
						Икономически препятствия
					
						
Според експерти индексите на фондовите борси не се очаква да се повишат тази година. [Томислав Георгиев]
						На икономическия фронт страната също има цели за новата година. Правителството взема мерки да ограничи максимално влиянието на глобалната икономическа криза. Не по-малко важни са действията за намаляване на високата безработица, привличането на чуждестранни преки инвестиции (ЧПИ) и повишаването на жизнения стандарт. 
						Преди срива на глобалната финансова система македонците бяха свикнали с добри икономически новини. През 2007 г. страната постигна икономически ръст от 5,9%, инфлацията бе ниска, безработицата намаля и ЧПИ достигнаха рекордно високото равнище от 506 милиона евро или увеличение от 47% в годишно изражение. 
						През първата половина на 2008 г. икономическият ръст бе 6%, а инфлацията спадна до 5,1% през ноември. 
						В края на миналата година правителството предприе десет мерки за защита на икономиката от световната финасова криза. За 2009 г. правителството планира капиталови инвестиции от приблизително 500 милиона евро или 7% от БВП, което е с 14% повече в сравнение с 2008 г. Планира се също и подобряване на пътната и железопътна инфраструктури и инвестиране в сектора на енергетиката. 
						Президентът Цървенковски обаче не е впечатлен. В годишно обръщение пред парламента, той опроверга онова, което описа като прекалено розова прогноза на администрацията. "Грешка, която не можем да си позволим и която може да ни струва скъпо, е да правим погрешни заключения и на тази основа да определяме погрешни политически приоритети и концепции. Глобалната криза не е шанс, а заплаха за нашата икономика", заяви президентът. 
						Опозицията и някои независими експерти критикуват администрацията на Груевски заради високото равнище нa държавните разходи. Македония тази година ще има рекорден бюджет от 2,7 милиарда евро, което е четири пъти повече, отколкото преди десет години и 50% повече в сравнение с миналогодишния бюджет. 
						Цървенковски прудпреждава за спад в производството в ключови сектори като металургия, спад в износа и рекорден търговски дефицит. 
						Според експерти металургичният сектор в Македония ще регистрира спад през 2009 г. както и износът. Нещо повече, индексите на фондовата борса не се очаква да нараснат и съществуват страхове от уволнения на работници. 
						Независимо от това Груевски и неговият кабинет не се плашат. Ако единствено високият дух можеше да определи бъдещето, страната щеше да бъде в силна позиция, тъй като администрацията има енергия и оптимизъм в излишък. Но това ще бъде ли достатъчно, за да преживее Македония трудните времена? Предстои трудна работа. През 2009 г. младоликият премиер и неговите съветници ще имат пълната възможност да покажат дали са на мястото си.

Дипломатически дневник: Чехия ще настоява за присъединяване на Западните Балкани към ЕС
					18/11/2008
					Хърватският външен министър Гордан Яндрокович бе в Прага. Още в дипломатическите новини: сръбският министър на отбраната Драган Шутановац и френският държавен секретар за отбраната Жан-Мари Бокел се срещнаха в Париж.
					 
						
Чешкият външен министър Карел Шварценберг (вдясно) посреща хърватския си колега Гордан Яндрокович в четвъртък (13 ноември) в Прага. [Гети Имиджис]
						Чешката република обеща в четвъртък (13 ноември), че ускоряването на интеграционния процес на западнобалканските страни в ЕС ще бъде един от нейните приоритети по време на шестмесечното й председателство на ЕС, което започва на 1 януари. Чешкото председателство ще положи специални усилия за ускоряване на присъединяването на Хърватия, каза чешкият външен министър Карел Шварценберг след среща с хърватския си колега Гордан Яндрокович в Прага. 
						*** 
						
						Сръбският министър на отбраната Драган Шутановац и френският държавен секретар за отбраната Жан-Мари Бокел се споразумяха в сряда (12 ноември) да засилят военното сътрудничество. На среща в Париж двамата официални представители обсъдиха възможността за обучаване на сръбски офицери, кадети и „звена със специално предназначение” във Франция. Шутановац каза, че Бокел му е предал, че „Европа се нуждае от Сърбия толкова, колкото и Сърбия се нуждае от Европа.” 
						*** 
						
						Сръбският външен министър Вук Йеремич бе на двудневно официално посещение в Чехия миналата седмица. Йеремич се срещна с външния министър Карел Шварценберг, вицепремиера по европейските въпроси Александър Вондра, председателя на парламента Милослав Вълчек и първия заместник-председател на Сената, Петър Питхарт. 
						*** 
						Италианският премиер Силвио Берлускони призова в сряда (12 ноември) ЕС да ускори присъединителните преговори с Турция и да се ангажира с подкрепа на кандидатурата на Анкара за присъединяване към Съюза. Той се срещна в Измир с турския си колега Реджеп Тайип Ердоган. 
						*** 
						
						Турският външен министър Али Бабаджан каза, че членството на Македония в НАТО и ЕС би било важно както за страната, така и за региона. Турция силно подкрепя присъединяването на Македония към НАТО, каза в Анкара Бабаджан след срещи с македонския си колега Антонио Милошоски от 10 до 12 ноември. 
						*** 
						
						Турският премиер Реджеп Тайип Ердоган посети в сряда (12 ноември) Съединените щати, за да участва в среща на страните от Г-20 и да проведе двустранни разговори. Той бе придружаван от вицепремиера Назим Екрен и държавния министър Мехмет Шимшек. 
						*** 
						
						Албания и Италия се споразумяха в понеделник (17 ноември) да засилят сътрудничеството си в борбата с организираната престъпност и незаконния трафик на хора. Албанският главен прокурор Ина Рама и италианският национален прокурор за борба с мафията Пиеро Грасо решиха в Тирана да ускорят обмена на информация между подчинените им структури. 
						
						(Различни източници 11/11/08-18/11/08)

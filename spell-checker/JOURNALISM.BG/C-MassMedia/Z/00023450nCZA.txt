Овладян е голям горски пожар край Дубровник 
					06/08/2007
					Горски пожар, който достигна до жилищните райони на Дубровник в неделя, вече е овладян, но ще са необходими дни за пълното му потушаване, каза в понеделник представител на хърватските власти.
					(AП, Евронюз, РTE, Блумбърг, Би Би Си, Явно, Dnevnik.bg - 06/08/07; Айриш Таймз, Си Би Си, Явно, ХРT - 05/08/07) 
 
					 
						
Пожарникар се опитва да потуши пожар близо до хърватския южноадриатически курортен град Дубровник. [Гети Имиджис]
						Хърватските пожарникари въздъхнаха с облекчение в понеделник (6 август) сутринта, след като успяха да овладеят голям горски пожар, който от събота вилнееше близо до адриатическия крайбрежен курортен град Дубровник. 
						Разпалван от силните ветрове, пожарът се разпространи в неделя и на едно място обхвана ивица с дължина от 20 км. С приближаването му към покрайнините на курортния град местните власти обявиха извънредно положение и се подготвиха да евакуират хората от засегнатите райони. За първи път след края на войната в Хърватия от 1991-1995 г. сирени предупредиха хората за предстояща опасност. 
						Създадохме щаб за гражданска сигурност и сме готови да евакуираме жителите от кварталите, които са в опасност," каза кметът на Дубровник Дубравка Шуица. 
						Макар да призова жените, децата и старците в засегнатите райони да се преместят в убежище, тя увери туристите, че положението не създава рискове за тях. Повечето от хотелите в древния град са разположени близо до крайбрежието. 
						Наричан "перлата на Адриатика'' и включен в списъка на ЮНЕСКО за обекти на световното наследство, Дубровник е основна туристическа дестинация, която се посещава от стотици хиляди хора всяко лято. Десетки туристи бяха блокирани на летището на града, докато пожарът бушуваше наблизо. 
						"Пожарът бе толкова близо до летището, че можехме да видим пламъците и да помиришем дима," е казал ирландски турист, който е трябвало да прекара нощта на летище "Чилипи", цитиран в неделя в "Айриш Таймс". "Можехме да видим пламъците и от въздуха, докато се снижавахме, а приземявнето ни бе доста тежко заради течението, създадено от пожара." 
						След като някои пътища в района бяха затворени, шофьорите трябваше да прекарат нощта в колите си. В неделя в Дубровник имаше недостиг на електроенергия. 
						С влошаването на положението Шуица призова всички здрави мъже да се присъединят към стотиците професионални пожарникари, които се опитваха да потушат пожара, заплашващ да погълне къщи. 
						Отначало силните ветрове не позволяваха да се използват самолети за потушаване на пожара. Работата на пожарникарите бе допълнително затруднена от факта, че по хълмовете има неексплодирали мини, останали след конфликта през 90-те години на миналия век. 
						С отслабването на ветровете борбата на пожарникарите през нощта доведе до овладяване на пламъците и началникът на регионалната служба за защита и спасителни действия в Дубровник, Горан Виолич, каза в понеделник сутринта, че положението е овладяно. Същевременно той предупреди, че ще са необходими още няколко дни за пълното потушаване на пожара. 
						Съобщава се за един ранен пожарникар. 
						Горските пожари, които бушуваха в Южна Европа миналия месец, благоприятствани от сушата, превърнала горите в готови да пламнат масиви, са едни от най-тежките досега, посочи в четвъртък Европейската комисия (ЕК). 
						Площ от над 3 300 кв. км вече е изгоряла в Южна Европа тази година - почти толкова, колкото през цялата 2006 г., съобщи ЕК.

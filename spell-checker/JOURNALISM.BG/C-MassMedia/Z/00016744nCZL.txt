Прокурор от Белград настоява за 20-годишна присъда за обвиняемите от Овчара
		27/11/2005
		 
			БЕЛГРАД, Сърбия и Черна гора -- Заместник-прокурорът на Сърбия за военните престъпления Душан Кнежевич поиска в петък (25 ноември) 20-годишни присъди за всеки от 16-те обвиняеми, които са съдени в Белград за убийството на хърватски затворници извън Вуковар през ноември 1991 г. Почти 200 затворници са били транспортирани до близката свинеферма в Овчара, където са били застреляни, след като силите на югославската армия с преобладаващо сръбски военослужещи са превзели областта от независима Хърватия. Убийството се смята за едно най-жестоките престъпления срещу военнопленници по време на конфликтите на Балканите през 1990-те години, като поведението на Сърбия на процеса ще бъде решаващ тест за способността на нейната съдебна система да разглежда делата, свързани с военни престъпления. 
			В заключителната си пледоария пред съдебните заседатели, Кнежевич заяви, че "омразата, гневът и жестокостта заслужават максимална присъда" от 20 години. Защитата се очаква да направи заключителната си пледоария в началото на декември. (Данас, ХРТ, AП - 26/11/05)

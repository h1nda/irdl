ЕС е готов да отпусне 3,5 милиарда евро на Хърватия
					09/11/2009
					 
						ЗАГРЕБ, Хърватия -- ЕС ще отпусне близо 3,5 млрд. евро на Хърватия през първите две години от членството на страната, предадоха местните медии в неделя (8 ноември), позовавайки се на финансово предложение, изготвено от Европейската комисия. Изчисленията са базирани на допускането, че Хърватия ще се присъедини към ЕС през 2012 г. Основната част от тези средства ще бъде предназначена за осигуряване на сближаване за растеж и заетост и насърчаване на конкурентоспособността. Другият голям получател на финансиране от ЕС ще бъде земеделският сектор. Хърватия се очаква да внесе на свой ред 1,2 млрд. евро в бюджета на ЕС през първите две години на членството си. (ХИНА, Пословни, Нова ТВ, ХРТ - 08/11/09)

Наука и технологии: България се присъедини към организация за антарктически изследвания
					24/07/2006
					България стана член на Научния комитет за изследвания в Антарктика. Други научни и технологични новини: Гърция подкрепи асоциацията "По един лаптоп за всяко дете", Турция намалява цените на ADSL, а албанското правителство прави задължително регистрирането на предплатени карти за мобилни телефони.
					
 
					 
						
Планините на Антарктика [Гети Имиджис]
						
България бе приета за пълноправен член на Научния комитет за антарктически изследвания (СКАР). СКАР е междудисциплинарен комитет на Международния съвет на научните съюзи, който се занимава с инициирането, развиването и координирането на висококачествени международни научни изследвания в райони на Антарктика. Според организацията българските учени са сред най-активните изследователи на Антарктика и са картографирали остров Ливингстън през 2005 г. 
						*** 
						
Гръцкото правителство реши да подкрепи инициативата "По един лаптоп за всяко дете", чийто инициатор е американецът от гръцки произход и бивш началник на медийната лаборатория на Масачусетския технологичен институт. Като част от инициативата, лаптопите ще бъдат продадени на гръцкото правителство за по 100 долара всеки, и ще бъдат раздадени безплатно на училищата. 
						*** 
						
Турският държавен телекомуникационен оператор "Турк Телеком" ще намали цената на услугата си ADSL с 18 процента, съобщи шефът на компанията Пол Доуни. Скоростта на ADSL свързването бе удвоена на 256kbps. Доуни заяви, че "Турк Телеком" е имала 2 милиона абонати за ADSL през юни, което е почти пет пъти повече, отколкото през 2004 г. 
						*** 
						 Университетът в българския град Русе, заедно с Гражданска защита и четири други европейски университети разработват робот, който ще помага при спасителни операции при катастрофи, извънредни ситуации и терористични атаки. Роботът ще може да се изкачва в осеметажни сгради и да открива по дишането хора, затрупани от развалини. Изпитанията на машината, която струва 2 милиона евро, ще започнат през пролеттта на 2007г. 
						*** 
						
Албанското правителство реши да направи задължително регистрирането на SIM карти за мобилни телефони. Правителството се надява, че прекратяването на използването на анонимни SIM карти ще отстрани главните пречки пред разследването на престъпления. 
						*** 
						
Сърбия е изнесла стоки и услуги, свързани с научните изследвания, на стойност 30 милиона евро през 2005 г., съобщи министърът на науката и защитата на околната среда Александар Попович. Той добави, че износът в сектора се е повишил почти четири пъти през последните три години. През миналата година държавата е отледила 70 милиона евро за научния сектор. 
						
(Различни източници – 17/07/04-24/07/04)

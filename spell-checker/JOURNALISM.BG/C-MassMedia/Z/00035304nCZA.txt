Словения издаде обвинителен акт срещу бивши офицери от ЮНА
					15/07/2010
					Словения стана третата страна, повдигнала обвинения срещу бившия генерал от Югославската армия Владо Трифунович заради ролята му в балканските конфликти в началото на 90-те години на миналия век. 
					(Блиц, Данас - 15/07/10; Б92, Радио Сърбия, Вечерне Новости, Радио Свободна Европа, Блиц - 14/07/10; AП - 19/03/10; РСЕ/РС - 07/01/10) 
 
					 
						
Срещу Владо Трифунович са повдигнати обвинения в Словения, Хърватия и Сърбия. [EС]
						Словения издаде обвинителен акт срещу двама офицери в оставка от бившата Югославска народна армия (ЮНА) заради предполагаемото им участие във военни престъпления срещу цивилни словенски граждани преди 19 години, предадоха в сряда (14 юли) сръбските медии. 
						Обвиненията - повдигнати от прокурори в град Мурска Собота - срещу бившия генерал Владо Трифунович и подчинения му полковник Берислав Попов са свързани с интервенцията на ЮНА срещу Словения, след като тя обяви независимостта си от Югославия на 25 юни 1991 г. 
						 За разлика от Хърватия или Босна и Херцеговина, чието отделяне бе свързано с години на кървави конфликти, решението за отцепване на Словения предизвика само кратка десетдневна война. Мирно споразумение между словенското правителство и режима на бившия югославски лидер Слободан Милошевич, подписано на 7 юли 1991 г. на хърватските острови Бриони, сложи край на сблъсъците, в които загинаха най-малко 18 словенци. 
						По онова време Трифунович е бил командир на частите на ЮНА, намиращи се във Вараждин, Хърватия, която обяви независимост от Югославия в същия ден като Словения. 
						Според съобщенията словенският обвинителен акт обвинява Трифунович, че е наредил на Попов да възстанови контрола на ЮНА над граничен пункт между Австрия и Словения. 
						По-рано тази седмица Трифунович заяви за Радио "Свободна Европа", че е получил заповеди в този смисъл само час преди операцията. Той каза, че върховното командване и гражданското ръководство в Белград, както и командването на Пети военен окръг в Загреб, го уведомили, че Словенската териториална отбрана е отстранила митническите служители и граничната охрана от пункта, оставяйки границата с Австрия отворена. 
						"Беше ми наредено да отида там до час. Преди това не съм знаел, че ще ходя в Словения," каза Трифунович в интервю, публикувано в сряда. "Моят малък отряд отиде там с мисията да защитава границата," добави той, отбелязвайки, че е бил в кабинета си във Вараждин, докато е траела операцията на отряда му в Словения. 
						Попов на свой ред потвърди, че действията на силите на ЮНА са били в съответствие както с правилата за влизане в сражение, така и с инструкциите, дошли от правителството в Белград и от военните. 
						"Моята част не е извършила нищо, което може да се определи като военни престъпления, защото не сме екзекутирали никого, не сме обесили никого..., не сме арестували никого..., не сме разрушили нищо без причина и не сме нападнали никого първи," е казал той в репортаж от сряда, цитиран от белградското радио Б92. 
						Словенски прокурори започнаха разследване срещу Трифунович и Попов още през 1995 г. Обвинителният акт бе изготвен през 2008 г., но не бе издаден. 
						Основното заседание по делото срещу двамата бивши офицери от ЮНА е насрочено за 28 и 29 октомври в Районния съд в Мурска Собота, писа сръбската информационна агенция "Бета". 
						Трифунович посочи, че не смята да присъства. "Сигурно ще ме съдят задочно," каза той. 
						С този обвинителен акт Словения става третата бивша югославска република, която обвинява двамата в зверства, извършени по време на балканските конфликти. 
						През 90-те години на миналия век двамата бяха осъдени задочно на по 15 години затвор от Окръжния съд в Загреб, който ги осъди за военни престъпления, свързани със сблъсъците във Вараждин, включително за смъртта на двама цивилни граждани. 
						По-рано тази година Сърбия оттегли наказателните обвинения срещу Трифунович, който бе осъден за държавна измяна от режима на Милошевич заради отказа му да се подчини на заповедите за водене на бойни действия. Той предпочел вместо това да напусне казармите във Вараждин. Заплашен от обсада от хърватските въоръжени сили през 1991 г., той се договорил с тях да изведе своите части, което според съобщенията е спасило живота на около 250 войници на ЮНА.

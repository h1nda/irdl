Председателят на Хагския трибунал каза, че МНСБЮ трябва да продължи да работи, докато всички укриващи се бегълци не бъдат заловени и съдени
					20/05/2008
					 
						САРАЕВО, Босна и Херцеговина (БиХ) - Трибуналът на ООН за военни престъпления в Хага трябва да продължи да работи, докато всички бегълци от правосъдието не бъдат арестувани и съдени, каза председателят на съда Фаусто Покар в понеделник (19 май). Започвайки своята четиридневна визита в БиХ със среща с члена на председателството Желко Комшич, Покар заяви, че Трибуналът ще работи, за да помогне на местните власти в гледането на делата за военни престъпления. Комшич каза, че БиХ е решена да сътрудничи на Трибунала на ООН.
						Други новини от понеделник -- Върховният представител в БиХ Мирослав Лайчак говори пред Съвета за сигурност на ООН в Ню Йорк и заяви, че страната е готова да продължи напред въпреки различията в целите на политическите партии. Той призна, че националистическата реторика постоянно подкопава напредъка, но каза, че съществува и прагматизъм. Министър-председателят на БиХ Никола Спирич също произнесе реч, в която заяви, че конституционната реформа трябва да е резултат от постигнати компромиси и консенсус в БиХ, а не на външен натиск. (Независне Новине, Дневни Аваз - 20/05/08; Фена, РТРС - 19/05/08)

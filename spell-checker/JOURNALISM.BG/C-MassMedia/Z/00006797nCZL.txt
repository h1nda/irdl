Протести и мъка в турския град, който бе разрушен при земетресение
02/05/2003
 
БИНГЬОЛ, Турция -- Полицията стреля във въздуха и влезе в стълкновения с протестиращите в югоизточния град Бингьол в петък (2 май), когато изчезнаха надеждите за спасяването на 70 деца, затрупани в разрушеното училище. Спасителите работиха през цялата нощ, разчиствайки наводнените руини на общежитието, което се срути при земетресението в четвъртък, предизвикало смъртта на повече от 100 души в този беден планински район. До сутринта бяха открити телата на 38 деца и един учител. Обзети от гняв, 1000 души проведоха митинг пред сградата на губернатора. С възгласи "оставка, оставка", те го обвиниха, че не е успял да им помогне, и поискаха допълнителни палатки и храни. Полицаите, които стояха на стълбите на сградата, изстреляха с автомати няколко дълги откоса във въздуха. Без да критикува полицията, премиерът Реджеп Тайип Ердоган по-късно съобщи, че шефът на местната полиция е бил уволнен.
Междувременно Гърция обяви, че ще достави хуманитарна помощ на стойност 300 хиляди евро и ще изпрати спасителна група от 25 души да помогнат в търсенето на пострадалите. Генералният секретар на ООН Кофи Анан е изпратил свои представители да преценят турските нужди и да съдействат за координацията на международнната помощта. Червеният полумесец се очаква да достави 2000 палатки. (Ройтерс, Си Ен Ен, АП, АФП, Хюрриет, Миллиет - 02/05/03; Анадолска агенция, НТВ, ТРТ2, АФП - 01/05/03)

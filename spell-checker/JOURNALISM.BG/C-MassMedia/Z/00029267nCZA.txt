Части на ЮФОР и НАТО извършиха внезапни обиски на жилища на роднини на Младич
					11/02/2009
					Международни части извършиха в четвъртък внезапни обиски на жилищата на двама от роднините на Ратко Младич в Босна и Херцеговина в търсене на информация за местонахождението на укриващия се военнопрестъпник.
					(AП, Ройтерс, Би Би Си, Си Ен Ен, РТТНюз, Б92, ЮФОР, Служба на върховния представител - 10/02/09)
 
					 
						
Португалски член на мироподдържащата мисия на ЕС в БиХ стои на пост във вторник (10 февруари), докато частите обискират домовете на роднини на Ратко Младич край Сараево. [Гети Имиджис] 
						Международните части в Босна и Херцеговина (БиХ) обискираха рано в четвъртък (10 февруари) жилищата на сестрата и снахата на Ратко Младич като част от нова акция срещу мрежата от поддръжници на най-издирвания обвиняем военнопрестъпник. 
						ЮФОР, която ръководи операцията, съобщи, че обиските са били извършени по искане на Международния наказателен съд за бивша Югославия (МНСБЮ). Целта е била „да се потърси информация, която би подпомогнала продължаващото търсене” за най-издирвания обвиняем от Трибунала на ООН.
						Части на НАТО и Република Сръбска (РС) също взеха участие в проверките в градовете Войкович и Касиндол край Сараево, където живеят сестрата на Младич, Милица Аврам и снаха му, Радинка Младич. Международните части иззеха голям брой предмети за по-нататъшен анализ, но не осъществиха арести.
						"Двете операции бяха съгласувани и минаха гладко," каза във вторник говорителят на ЮФОР Патрик О'Калахан пред "Ройтерс". Ще продължат разпитите, ще се провери документация." 
						Младич изчезна преди около 13 години, скоро след като прокуратурата на ООН издаде своя първоначален обвинителен акт, с който го обвини в редица военни престъпления, извършени по време на конфликта от 1992-1995 г. в БиХ. Според обвиненията Младич е извършил геноцид по време на 43-месечната обсада на Сараево и при клането на близо 8 000 мъже и момчета мюсюлмани в Сребреница през 1995 г. 
						 Преследвачите му смятат, че Младич се укрива в Сърбия, където властите неотдавна разлепиха плакати с надпис „Издирва се!”, предлагащи награда от 1 млн. евро за информация, водеща до арестуването му.
						ЮФОР отбеляза още в четвъртък, че всеки, който предостави такава информация, може да получи правото на възнаграждение от около 3,9 млн. евро, което бе предложено преди няколко години от Съединените щати.
						Пълното сътрудничество с МНСБЮ, включително арестуването и предаването на обвиняемите военнопрестъпници, е основно условия, което балканските страни, надяващи се да членуват в ЕС, трябва да изпълнят, за да получат достъп до 27-членния блок. 
						Отбелязвайки непрекъснатото сътрудничество на вътрешното министерство на РС в усилията за предаване на обвиняеми военнопрестъпници на правосъдието, ЮФОР похвали неговите членове за „техния професионализъм, храброст и решимост за довеждане на въпроса до успешен край”. 
						Рафи Грегорян, и.д. върховен представител в БиХ, също излезе с изявление във вторник, изразявайки подкрепата си за съвместната операция срещу поддържащата мрежа на Младич и за бъдещите усилия за неговото залавяне.
						По повод на неотзивчивостта на Младич на многобройните призиви на сръбските власти да се предаде доброволно Грегорян заяви, че едва ли може да има „по-безчестен акт за един офицер от това да изостави подчинените си, за да спаси себе си”.
						Другият обвиняем във военни престъпления от балканските конфликти, все още издирван от МНСБЮ, е бившия хърватски сръбски лидер Горан Хаджич.

Българските лекари търсят по-добър живот в чужбина
					01/07/2011
					Условията на труд, апаратурата и заплатите са сред основните фактори за изтичането на мозъци.
					от Цветина Борисова за Southeast European Times от София - 01/07/11
 
					 
						
Здравни работници протестираха пред парламента през ноември миналата година с искания за реформи в разяждания от проблеми сектор. [Reuters]
						Броят на лекарите, напускащи България в търсене на възможности за работа в чужбина, може да нарасне почти двойно до края на тази година, твърдят представители на Българския лекарски съюз. Повечето от тези лекари никога няма да се върнат. 
						Около 80% от лекарите, напускащи страната, току-що са завършили университет. След като емигрират, те си намират работа в чуждестранни болници и се установяват трайно там.
						Като цяло България може да загуби около 1000 доктори до края на тази година, твърди Българският лекарски съюз. 
						Свилен Стойчев е един от мнозината, решили да работят в Германия - популярна дестинация за младите специалисти, наред с Франция, Великобритания, като чест избор е Северна Ирландия, Дания и Швеция. "Сегашната система [в България] принуждава лекарите да работят по начин, който не е добър нито за пациентите, нито за самите доктори", каза той пред SETimes, попитан за причината да напусне страната. 
						"Липсата на медицинско оборудване и пари те превръщат в доктор Куин", допълва той, като визира популярната героиня от едноименния сериал, където действието се развива в зората на медицината в Дивия запад на Америка. "Това е неприемливо за една европейска държава."
						Според проучвание на Медицинския университет в София 84% от завършващите студенти емигрират, защото смятат, че това ще помогне на кариерата им. Очакват, че работата в чужбина ще им даде достъп до по-добре организирана система на здравеопазване, по-благоприятни условия на труд и техническо оборудване, както и по-високи заплати. 
						Здравният сектор на България претърпя сериозна реформа в края на 90-те години. Системата на финансиране и собственост от времето на комунизма бе заменена с нов модел, а здравните заведения получиха икономическа, законова и финансова независимост. 
						Много специалисти обаче твърдят, че новата система е превърнала лекарите в търговци. Вместо да се съсредоточат върху лекуването на пациентите, те постоянно се опитват да намерят начини да заобиколят системата и да оцелеят финансово. 
						Въпреки тенденцията към емиграция, има и млади лекари, решили да останат, поне засега. Един от тях е Климентина Герджикова, която работи в голяма болница в София.
						"Реших да остана, защото като всеки млад специалист имам нужда да натрупам опит и рутина в работата си. За тези трудни първи стъпки реших, че България ще е по-подходяща среда, защото тук не трябва да се тревожа за неща като езиковата бариера и свикването с живота в чужда страна", каза тя пред SETimes. 
						Здравното министерство на България опровергава твърдението на Лекарския съюз, че броят на докторите, напускащи страната, расте през последните години.
						Всъщност броят на лекарите остава стабилен за последните десет години и е около 30 000 души, заяви министерството за SETimes. 
						То обаче признава, че има недостиг на специалисти в някои специалности, като например инфекциозни болести и съдебна медицина. Властите планират да увеличат университетския прием в тези дисциплини през следващата учебна година. 
						Междувременно, малко след като Българският лекарски съюз съобщи мрачната си прогноза, премиерът Бойко Борисов предложи мерки, които да задържат лекарите в страната.
						Според Борисов студентите по медицина, чието обучение се плаща от държавата, могат да бъдат карани да подпишат договори, задължаващи ги да работят в България за определен период от време, след като завършат.
						"Вземаме парите на данъкоплатците, за да готвим специалисти, които отиват да работят в друга държава. Това правилно ли е?", попита Борисов.
						В същия дух министърът на образованието Сергей Иванов припомни, че в миналото студентите държавна поръчка е трябвало или да подпишат петгодишен договор за работа в България, или да възстановят разходите по своето обучение. Тези предложения обаче бяха посрещнати критично, особено от лекарското съсловие.

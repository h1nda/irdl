Македония предприема действия в интерес на жителите на села
01/05/2003
Жителите на трудно достъпен граничен район заплашиха, че ще предизвикат безредици, ако не бъдат подобрени условията им на живот. Македонското правителство работи за решаване на проблемите им.
От Валентин Несовски за Southeast European Times от Скопие -- 01/05/03
 
 
Македонското правителство обяви плановете си да предприеме мерки в интерес на населението, след като бе заплашено с предизвикване на безредици от група от 50 семейства в Танушевци, Малин Маала и Брест. Те са недоволни от условията на живот в трудно достъпен район, разположен на 1300 м надморска височина на върха на Скопска Църна Гора, който се намира на 40 км от Скопие. Правителството обеща да построи клиника, да открие временен ГКПП за преминаване в провинция Косово и да създаде служба за обслужване на селата в района. То също ще издаде документи за самоличност и удостоверения за гражданство.
Жителите на селата твърдят, че почти две години не са имали нормален път до Скопие, както и клиника и електричество. Те също протестираха срещу армейските патрули на граничния пост, които по време на редовните си проверки изискват от местните жители да представят документи, каквито те нямат. Около 248 деца са родени в тези села, но не притежават документи за македонско гражданство, а други 162 нямат нито гражданство, нито документи за самоличност, казват жители на селата.
Македонските власти реагираха експедитивно. На среща на представители от селата и от министерствата на вътрешните работи, отбраната и външните работи бе постигнато съгласие, че лекар от бърза помощ ще дежури денонощно в граничното поделение и ще бъде на разположение, докато се строи клиниката. Правителствените служители обещаха да отворят веднага служба за издаване на документи за самоличност. Военният министър, чрез своя говорител, отправи покана към жителите на селата, които са били в казармата, да се присъединят към македонската армия като професионални военни. Населението на селата оттегли заплахите си.
Правителството също така ускори процедурата по откриване на временен ГКПП край Танушевци, което се намира до границата с Косово. По думите на депутата от Народната демократическа партия Ксезаир Шакири, жителите на трите гранични села са приели обяснението на правителството за сложността на процедурата.
Един от проблемите е свързан с неуредения статут на Косово. Съгласно международните решения, Македония трябва да постигне споразумение със Сърбия-Черна Гора за ГКПП. След края на конфликта в Косово, обаче, по-скоро ЮНМИК отколкото Белград контролира границата. Според македонското министерство на външните работи, Белград следва да се споразумее с ЮНМИК за ГКПП.
На 28 март бе поведена среща в Скопие между делегации на Сърбия-Черна Гора и Македония, които постигнаха споразумение за откриване на четири нови ГКПП, в т. ч. и край Танушевци. Същевременно, бе оставено на Белград да влезе в контакт с ЮНМИК и да приведе в изпълнение сътрудничеството. Министерството на външните работи на Македония заяви, че ще се обърне към ЮНМИК, за да обсъди въпроса за отварянето на ГКПП, ако Белград и ЮНМИК не решат скоро проблема.

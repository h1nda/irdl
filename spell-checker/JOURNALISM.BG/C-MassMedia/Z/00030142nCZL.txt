Лидер на арменската опозиция подкрепи усилията за нормализиране на отношенията с Турция
					04/05/2009
					 
						ЕРЕВАН, Армения -- Бившият президент и опозиционен лидер Левон Тер-Петросян заяви в петък (1 май), че неговата партия "Арменски национален конгрес" ще подкрепи усилията за помирение с Турция. "Ние сме за възможно най-бързо уреждане на арменско-турските отношения и сме готови да подкрепим всички позитивни стъпки за тази цел", заяви Тер-Петросян на партиен митинг в Ереван. Миналия месец Турция и Армения обявиха пътна карта за нормализиране на двустранните отношения. Тя предвижда няколко стъпки като отваряне на граничнопропускателните пунктове, подписването на споразумения за укрепване на търговските взаимоотношения и създаването на съвместна комисия от историци, които да изследват проблема с убийствата на арменци по време на Първата световна война. 
						Двете съседни страни нямат дипломатически отношения от повече от десет години. Турция затвори границата си с Армения през 1993 г., за да протестира срещу окупацията на Армения на района Нагорно-Карабах в Азербайджан. Междувременно националистите в Армения остро протестираха срещу стъпки към помирение. (Заман - 02/05/09; Хюриет, AФП - 01/05/09)

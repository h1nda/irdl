Сърбия разследва компании, заподозрени във финансиране на укриващи се от правосъдието военнопрестъпници
					14/11/2008
					 
						БЕЛГРАД, Сърбия -- Властите разследват компании, чиито служители може да са финансирали укриващите се от провосъдието военнопрестъпници Ратко Младич и Горан Хаджич, заяви в четвъртък (13 ноември) официален представител на вътрешното министерство, цитиран от Ройтерс. В много частни предприятия се извършват инспекции, за да се прекрати финансирането за двамата укриващи се от правосъдието. Досега около десетина компании са били инспектирани, добавя неидентифицираният официален представител. 
						Въоръжени жандармеристи са претърсили завод в град Валево в понеделник, издирвайки Младич. Прокурорът за военни престъпления Владимир Вукчевич е заявил за всекидневника "Вечерни Новости" в четвъртък, че "Това е само началото". Ръководителят на Националния съвет на Сърбия за връзки с Хагския трибунал за военни престъпления Расим Ляич заяви за "Политика" в четвъртък, че такива операции ще продължат през идните дни и седмици, макар че властите не са сигурни, че укриващите се от правосъдието са в Сърбия. (Ройтерс, Вечерни Новости, Нетпрес, Бета, Политика, Б92 - 13/11/08)

Бизнес: ИКЕА ще инвестира в Сърбия
					12/06/2009
					Шведската компания за мебели ИКЕА планира да инвестира 300 млн. евро за изграждането на търговски център и универсален магазин. Още в деловите новини: косовски мобилен оператор получи зелена светлина да развива бизнес в Албания.
					 
						
[Гети Имиджис]
						Според всекидневника “Данас” шведският производител на мебели ИКЕА планира да открие търговски център и универсален магазин в Сърбия и оглежда терени в района на Белград. Драган Скалушевич, директор на ИКЕА за Хърватия, Сърбия и Словения, заяви, че стойността на проекта ще бъде около 300 млн. евро и за завършването му ще бъдат необходими около две години. Новият търговски център и универсален магазин ще създадат около 2 000 работни места. 
						 *** 
						“Пощенската и телекомуникационна компания” (ПТК) на Косово получи лиценз за четвърти мобилен оператор в Албания, съобщиха местните медии в сряда (10 юни). ПТК ще притежава 30 % от акциите в консорциум. 
						*** 
						
						Министърът на транспорта на Черна Гора Андрия Ломпар и Желко Здерич, директор на хърватското дружество “Конструктор”, подписаха във вторник (9 юни) договор за концесия за изграждането на 170 км магистрала, която ще свързва град Бар на черногорското крайбрежие със сръбската граница край Боляре. Проектът е на стойност 2,77 млрд. евро. 
						*** 
						“Фиат Застава” в Крагуевац планира да започне до края на месеца производство на дизелов модел на “Пунто”, съобщи дружеството в сряда (10 юни). Автомобилът ще се предлага в два варианта – “Dynamic” и “Emotion”, а цената му ще бъде от 10 499 до 11 499 евро. 
						*** 
						Търговската палата в Измир, Турция, е получила наградата за най-добра "Камара в развиваща се държава" на Световния конкурс на търговските камари за 2009 г., който се е състоял в Куала Лумпур, Малайзия, от 3 до 5 юни, съобщи Анадолската информационна агенция. 
						*** 
						
						Турция и Иран са подписали споразумение за сътрудничество в областта на телекомуникационните технологии, съобщи в неделя (6 юни) всекидневникът ”Ватан”. Съгласно споразумението Иран ще използва турската далекосъобщителна мрежа за връзки с Турция и европейските страни. Турция ще използва иранската далекосъобщителна мрежа за връзки с Иран и държавите от Персийския залив. 
						*** 
						Тридесет и третият Кипърски турски международен панаир започна в събота (6 юни) в самопровъзгласилата се "Севернокипърска турска република". В тазгодишния панаир, който завършва в неделя (14 юни), участват общо 101 международни компании. 
						
						(Различни източници - 05/06/09 - 12/06/09)

Генералният секретар на ОССЕ призова за по-голяма международна помощ за хърватските бежанци
10/03/2004
 
ЗАГРЕБ,Хърватия -- Генералният секретар на ОССЕ Ян Кубиш заяви във вторник (9 март), че Хърватия се нуждае от допълнителна международна помощ, за да се подготви за завръщането на бежанците. Според някои оценки 280 000 етнически сърби са избягали от Хърватия в период на войната от 1991-1995 г; до този момент са се завърнали едва 100 000 от тях. Завръщането им е условие, което Хърватия трябва да изпълни с оглед евентуалното си присъединяване към ЕС.
Други новини: заместник-ръководителят на мисията на ОССЕ в Хърватия Робърт Бекер разкритикува липсата на сътрудничество между местните власти и етническите сръбски, албански и босненски малцинства в района на Задар. След среща с представители на малцинствата от няколко региона, той посочи, че положението във Вуковар и Осиек е много по-добро.
Във вторник съд във Вуковар повдигна обвинения срещу 10 лица във военни престъпления срещу цивилни граждани и военнопленници. Те са обвинени и в унищожаване на културно-исторически паметници във Вуковар през есента на 1991 г. (ХИНА, СРНА - 09/03/04)

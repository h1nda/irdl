ПДП призова за ново гласуване за сръбски член на председателството на БиХ 
					07/10/2010
					 
						САРАЕВО, Босна и Херцеговина (БиХ) -- В сряда (6 октомври) опозиционната Партия на демократичния прогрес (ПДП) отправи призив към Централната избирателна комисия (ЦИК) да бъдат повторени изборите за сръбски член на тристранното председателство на БиХ поради големия брой невалидни бюлетини. Последните резултати от ЦИК, базирани на преброяването на почти 96 % от гласовете, сочат, че невалидните бюлетини съставляват почти 9,4 % от всички подадени гласове в Република Сръбска, което е ненормално висок процент. ЦИК съобщи, че сегашният сръбски член на председателството Небойша Радманович от управляващия Съюз на независимите социалдемократи е победител с 49,76 %, побеждавайки лидера на ПДП Младен Иванич, който е кандидат на обединената опозиция и е получил 46,98 % от гласовете. Разликата е около 15 744 гласа - по-малко от една трета от броя на невалидните гласове. ЦИК все още не е коментирала искането на ПДП. (СРНА, Независне Новине, Фена, РТРС - 06/10/10)

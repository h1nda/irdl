България може би ще трябва да преразгледа неотдавнашното си решение относно добива на шистов газ
					30/01/2012
					България реши да наложи мораториум върху проучването и добива на шистов газ поради опасения за въздействие върху околната среда. 
					От Светла Димитрова за Southeast European Times от София -- 30/01/12
 
					 
						
Демонстранти скандират лозунги и носят плакат с надпис: "Забрана на проучването и добива на шистов газ по метода на хидравличното разбиване" по време на протест в центъра на София на 14 януари. [Ройтерс]
						Ново решение на България за забрана на хидравличното разбиване, или фракинг, може да се наложи да бъде преразгледано, след като експерти заявяват, че то на практика блокира всякакъв вид дейности по сондиране и теренни проучвания, свързани с проучването и извличането на нефт и природен газ в страната. 
						Според експертите текстът в решението, съгласно което налягането, използвано за сондиране с цел извличане на нефт или природен газ, не може да надвишава 20 атмосфери, ще засегне всички сондажи на дълбочина 200 м и повече. 
						България стана втората страна, членка на ЕС, която налага забрана върху хидравличното разбиване и подобни технологии за проучване и добив на шистов газ в страната и нейните териториални води в Черно море. 
						Решението, прието от парламента със 166 на 6 гласа на 18 януари под натиска на масовите протести на природозащитници, влезе в сила на 24 януари. За нарушителите се предвиждат глоби до 50 млн. евро. 
						През юни американският енергиен гигант "Шеврон" получи лиценз за използване на хидравлично разбиване, или фракинг, за сондиране за шистов газ в Североизточна България. Сега компанията разполага с три месеца да преразгледа плановете си, за да спази новото решение, или в противен случай ще загуби лиценза си. 
						Валентин Николов, заместник-председател на парламентарната група на управляващата дясноцентристка партия ГЕРБ, каза, че решението показва, че неговата партия "работи с гражданското общество и се вслушва в неговото мнение". 
						Насърчена от успеха на своята кампания против фракинга, Гражданската инициатива за забрана на проучването и добива на шистов газ в България сега насочва вниманието си към съседна Румъния, където в рамките на месеци "Шеврон" трябва да започне сондиране за шистов газ. 
						Групата, която организира митинги в България, заяви на пресконференция, че е изготвила открито писмо до румънските власти, призовавайки ги да обърнат внимание на спорната технология. 
						Шистовият газ е природен газ, намиращ се в естествени фисури и пукнатини на подземни образувания. Технологията на хидравличното разбиване, при която смес от вода, пясък и химикали се вкарва под високо налягане, спомага за отварянето на фисурите и освобождаването на газа. 
						"Тази технология е вредна," каза за SETimes Борислав Сандов, основател на гражданската инициатива. "Тя се е доказала като отровна за водите и почвите на редица места по света. Десетки са, даже бих казал стотици са в САЩ, в Германия и Полша такива случаи. Тя също така и предизвиква земетресения, което също стана ясно от официални доклади на геоложкото дружество на щата Охайо." 
						Българският министър на енергетиката и икономиката Трайчо Трайков каза за бТВ, че руският "Газпром" понастоящем таксува България над 382 евро на 1 000 кубически метра природен газ, докато страните, които имат шистов газ, плащат по 76 евро за 1 000 кубически метра. 
						"Решението на парламента ни лишава от аргумент в преговорите с руснаците," каза министърът. 
						България, която купува 98 % от своя газ от "Газпром", вероятно разполага с находища от 300 милиарда до 1 трилион кубически метра шистов газ, предаде информационната агенция "Блумбърг", позовавайки се на изчисления на българското министерство на енергетиката и икономиката. 
						Иван Иванов, член на парламентарната комисия по икономика, енергетика и туризъм и депутат от партията "Демократи за силна България", изрази съжаление от приемането на забраната, но бе доволен, че неговата партия е гласувала против мярката. 
						"Нашата позиция се базира на няколко принципа: водещият е, че енергетиката е част от националната сигурност на страната," каза той за SETimes. "В тази посока усилията трябва да бъдат насочени към осигуряване на енергийна сигурност и енергийна независимост на България. Шистовият газ като проучване, а впоследствие и добив, може да осигури едновременно тези две компоненти." 
						Второ, България би могла да намали зависимостта си от "Газпром", който, възползвайки се от своя монопол, непрекъснато повишава цената на природния газ, който доставя за страната, продължи Иванов. 
						"На трето място, ще се повиши конкурентоспособността на българските стоки, защото основната енергийна суровина - природния газ - ще бъде на много по-ниска цена," каза той. 
						Едностранната зависимост на България от "Газпром" позволява на Русия да играе определена роля в процеса на вземане на политически решения в страната, смята Иванов. 
						"Газпром, който чрез своята политика реализира геостратегическите замисли на министър-председателя [Владимир] Путин, знаеше че добиването на шистов газ от трите страни - Полша, Румъния и България - отрязва на практика западното направление на руския природен газ," каза той.

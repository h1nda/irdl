Макелхъни каза, че САЩ ще запазят силно присъствие в БиХ въпреки оттеглянето на частите
					02/11/2006
					 
						САРАЕВО, Босна и Херцеговина (БиХ) -- Съединените щати ще изтеглят и последните си военни части от БиХ до декември, но това не означава, че присъствието им в страната ще отслабне, каза посланикът на САЩ Дъглас Макелхъни в интервю от сряда (1 ноември). Изтеглянето на американските войници трябва да се разглежда като положителен знак, обясни той, защото показва, че положението се е подобрило дотолкова, че вече не е нужно военно присъствие. Съединените щати обаче ще запазят известен брой офицери в щаба на НАТО в БиХ.
						Също в сряда главният преговарящ на БиХ с ЕС, Игор Давидович, и ръководителят на Дирекцията по евроинтеграция към правителството на БиХ, Осман Топчагич, се срещнаха във Вашингтон със заместник помощник държавния секретар на САЩ Розмари Дикарло. Тя подчерта, че е много важно да се реализират необходимите реформи, определени от ЕС, и най-вече реформата в полицията. 
						Напускащият поста си министър на външните работи на БиХ Младен Иванич засегна същата тема в сряда, като посочи, че БиХ не може да подпише Споразумение за стабилизация и асоцииране с ЕС, ако не осъществи реформата в полицията. (Дневни Аваз - 02/11/06; Ройтерс, РТРС - 01/11/06)

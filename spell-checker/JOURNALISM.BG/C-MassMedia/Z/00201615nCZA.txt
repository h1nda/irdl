Петролна политика: Турция и Иран
					08/07/2011
					Енергийната зависимост на Турция има дълбоки последствия.
					От Алакбар Рауфоглу за Southeast European Times -- 08/07/11
 
					 
						
Анализаторите се опасяват, че Турция става свръхзависима от Иран за доставките на енергия. [Ройтерс]
						Въпреки че американските и европейските санкции бяха затегнати, те не можаха да попречат на Иран да стане доставчик номер едно на петрол на Турция през първата половина на тази година. 
						Само през първото тримесечие ислямската република достави 30% от общо 4,3 млн. тона суров петрол на Турция, следвана от Ирак (12%) и Русия (11%), според турския регулаторен орган за енергийния пазар. 
						Турция, която внася близо 90% от необходимата й енергия, потърси дългосрочни договори със своите съседи, за да може да покрива нуждите си. 
						"Положението излиза извън контрол. Иран печели предни позиции във вноса на петрол и газ за Турция", заяви Мете Гьокнел, бивш директор на държавното петролно предприятие БОТАШ. 
						"За Турция паричните интереси стоят на първо място", заяви той, обяснявайки, че "Иран предлага на Турция поносима цена, а частният сектор в Турция дава предимство на евтините дългосрочни партньорства." 
						Гьокнел смята, че повишеното енергийно сътрудничество обяснява официалната позиция на Анкара по отношение на спора за ядрената програма на Иран, тъй като бизнесът очаква търговията "да изиграе ключова роля в намирането на мирно решение". 
						"Виждаме Иран като партньор в нашата политика на нулеви проблеми и сме готови да работим със западните партньори по техните опасения", заяви Гейбула Рамазаноглу, съветник на министър-председателя Реджеп Тайип Ердоган. 
						"Разширяването на регионалните връзки и възможността да внасяме така необходимите ни петрол и газ от Иран изглежда естествена облага за Турция и нейните бизнес интереси", добави Рамазаноглу. 
						Същевременно някои анализатори настояват Анкара да внимава с рисковете, свързани с международната изолация на Иран и противоречията във връзка с неговата ядрена програма, твърдейки, че Иран използва петрола като част от политическата си стратегия. 
						"Турция трябва да подхожда предпазливо", предупреждава Реймънд Тантър, бивш сътрудник в Съвета по национална сигурност и председател на вашингтонския Комитет за политиката по отношение на Иран. "Не само че има взаимни икономически ползи от засилената търговията между Иран и Турция, но и тъй като Техеран е столицата на една престъпна държава, последната използва икономическите връзки, за да упражнява политическо влияние повече от Анкара, която е добре интегрирана в международната система."
						"Търговията хвърля голяма политическа сянка, но тази сянка не се разпростира еднакво върху страните, участващи в търговските отношения. За разлика от Турция, Иран е сам, може би заедно със Сирия, като отхвърлена от международната общност държава", добави той. 
						За SETimes турският анализатор от Вашингтон Тюлин Далоглу заяви, че тези взаимоотношения рискуват да накърнят международния имидж на Турция. 
						"Управляващата ПСР действа за краткосрочен собствен интерес, което неизбежно поставя в опасност дългосрочните интереси на Турция", заяви Далоглу. "Сега Турция рискува да стане неподходяща страна за решаването на проблеми в региона, а това би било голяма загуба за всички." 
						Далоглу обяснява, че въпреки причините, стоящи зад гласуването на Анкара "против" в Съвета по сигурността на ООН на последния етап от санкциите за Иран, П5+1 - постоянните членове на Съвета за сигурност на ООН + Германия - вече не смятат Турция за надежден посредник.
						"Трудно е да се каже как ще бъде решен този проблем, но едно нещо е ясно: в момента нито Техеран, нито западните партньори смятат Турция за надежден посредник", заявява тя, отбелязвайки: "Именно политиката на Анкара постави Турция в такава неизгодна позиция."

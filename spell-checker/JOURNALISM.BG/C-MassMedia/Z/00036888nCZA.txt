Четири месеца по-късно Букурещ търси виновниците за пожара в родилен дом
					21/12/2010
					Румъния повдигна обвинения срещу петима души във връзка с ужасния пожар в родилния дом „Джулещ” в Букурещ.
					От Паул Чокою за Southeast European Times от Букурещ – 21/12/10
 
					 
						
Пожарникари и санитари се отзоваха на възникналия в болницата пожар на 16 август. [Габриел Петреску/SETimes]
						Очевидно късо съединение е причинило пожара, при който загинаха шест новородени, а други пет бяха ранени в интензивното отделение на държавната акушеро-гинекологична болница „Джулещ”. Сега прокуратурата разследва лицата, които според нея биха могли да променят събитията на и преди съдбовния 16 август. 
						На 6 декември бяха предявени обвинения срещу отстранения директор на болницата Богдан Маринеску, медицинската сестра Флорентина Кърстя, както и срещу трима други служители на болницата. 
						Кърстя, единствената, която беше арестувана след инцидента, е подведена под отговорност по обвинения в убийство по непредпазливост заради това, че е отсъствала от отделението в продължение на 12 минути, през което време от импровизирана електрическа връзка в климатик е избухнал пожарът. Тя твърди, че заради сериозния недостиг на персонал в болницата е нямало на разположение друг служител, който да я замести. Останалите четирима – Маринеску, неонатолог, ръководителят на техническия отдел на болницата и електротехник – са обвинени в небрежност, тъй като според обвиненията не са взели мерки за защита, не са спазили правилата за безопасност и не са поддържали електрическата система. 
						„Очакваме делото да затихне, каквато за съжаление е установената тенденция в румънското правосъдие. Очакваме също цялата вина да падне върху медицинската сестра”, заяви Василе Барбу, ръководител на Асоциацията за защита на пациентите. 
						 „Затова търсим начини да й окажем правна помощ”, каза той за SETimes. 
						 Според Барбу основните виновници са сред по-високо платената категория служители. „Според нас отговорността се носи най-вече от шефа на отделението, който по закон трябва да гарантира качеството на медицинските действия във всичките им аспекти. Той е този, който подписва договор за управление с управителя на болницата относно лечението, сигурността на пациентите, доставките на лекарства и т.н.” 
						На въпроса дали от трагедията е била взета поука, Барбу отговаря, че се съмнява. „Втурнаха се да оборудват всички болници в Букурещ с устройства за пожарна сигнализация. Като изключим това обаче, трудно може да се види някаква промяна. Остава основният въпрос: болниците и родилните домове са претъпкани и не разполагат с достатъчно персонал, както и преди. А климатичните системи, които между другото са предназначени за битови цели, са в също толкова опасно състояние.” 
						„Тъжно е,” продължава той, „че в цялата страна има само един родилен дом с най-съвременна медицинска апаратура и достатъчно персонал, който да се грижи за всички пациенти”, казва той, визирайки букурещката болница „Полизу”. 
						Според Сдружението за защита на пациентите пожарът се е разпространил бързо заради дървен шкаф в отделението за новородени. Барбу подчертава, че наличието на запалими материали в отделенията за интензивни грижи е строго забранено. 
						След трагедията министерството на здравеопазването попълни повече от 2 000 работни места за медици в държавните болници. Всички места бяха държани свободни като част от програмата за строги икономии на правителството. 
						По последни данни средният брой на лекарите в болниците е спаднал с около 35 %. Според Заповедта за медицинските сестри, акушерките и медицинските сътрудници в Румъния през последните четири години 10 000 медицински сестри са напуснали страната. Този процент нараства след последните намаления на заплатите.

Холандия не бърза да ратифицира ССА със Сърбия
					09/06/2011
					Холандски депутати отхвърлиха предложението за продължаване на процеса на присъединяване, като заявиха, че ще изчакат становището на Серж Брамерц. Ще увеличи ли забавянето евроскептицизма в Сърбия?
					От Игор Йованович за Southeast European Times от Белград – 09/06/11
 
					 
						
Президентът Борис Тадич призова за търпение и оптимизъм. [Ройтерс]
						От години Холандия блокира процеса на присъединяване на Сърбия към ЕС заради неуспешните опити на страната да арестува Ратко Младич, босненския сръбски генерал, чиито войски извършиха клането в Сребреница. Сега Младич се намира в ареста в Хага, след като беше арестуван и екстрадиран от сръбските власти в края на май. Според решението на холандския парламент от сряда (8 юни) обаче Сърбия може да почака още известно време. 
						 Депутатите не приеха предложението за ратифициране на Споразумението за стабилизиране и асоцииране (ССА) между Сърбия и ЕС, като посочиха, че ще изчакат официалния доклад на главния прокурор на МНТБЮ Серж Брамерц за сътрудничеството на Сърбия. 
						 Хенк Ян Ормел, председател на постоянната парламентарна комисия по външни работи, заяви, че съжалява за решението на парламента. „Сърбия е важна европейска държава, но преди да се присъедини, тя трябва да покаже, че спазва основните ценности на ЕС”, заяви той пред сръбската държавна телевизия РТС. 
						„Брамерц ще представи своя доклад пред ЕС и тъй като Съветът за сигурност вече даде положителна оценка за станалото наскоро събитие, смятам, че Холандия и нейният парламент трябва да следват тази логика”, заяви Ормел
						 Вицепремиерът Максим Ферхаген посочи, че Сърбия следва да се разглежда като „нормална държава, с нормални условия за членство в ЕС”. 
						 „Убеден съм, че по време на разискванията по ССА в холандския парламент Сърбия ще бъде третирана като такава от повечето депутати”, добави той. 
						Въпреки че властите в Белград омаловажиха решението на холандския парламент, някои анализатори твърдят, че това може да подхрани евроскептицизма в Сърбия и да създаде проблеми за управляващата коалиция, която поставя европейската интеграция в основата на своята предизборна кампания през 2012 г. 
						В изказване по националната телевизия президентът Борис Тадич заяви, че сърбите не трябва да губят кураж. „Ние трябва да изпълним нашите задължения и накрая със сигурност всичко ще бъде наред. За това е необходима работа, защото няма обещания и подаръци”, заяви Тадич. 
						Говорителят на сръбското правителство Миливое Михайлович каза за SETimes, че не се съмнява, че холандският парламент ще започне процеса на ратификация на ССА скоро след като получи официално текста на доклада на Брамерц до Съвета за сигурност. „Ще продължим да провеждаме реформите и се надяваме, че до есента ще получим статут на кандидатка за членство в ЕС и дата за започване на преговори за присъединяване”, каза той. 
						 Преподавателят в белградския Факултет по политология и бивш сръбски посланик във Франция Предраг Симич каза за SETimes, че решението на Холандия може да разклати позицията на проевропейските сили в Сърбия и да повлияе на общественото мнение за интеграцията. 
						„Ако утрото показва какъв ще бъде денят, Белград няма да получи от ЕС това, което очакваше след екстрадирането на Младич в Хага на 31 май - ускоряване на процеса на европейска интеграция”, заяви Симич. 
						„Поставянето на допълнителни условия на Белград сега би представило пред гражданите процеса на асоцииране към ЕС като връзка, в която на Сърбия се дават безкрайни списъци с условия. Това със сигурност ще подхрани евроскептицизма в страната и проевропейските сили може да бъдат наказани на изборите”, добави той. „Направихме това, което заявихме, че ще направим; ще направи ли ЕС сега същото?” 
						Марко Благоевич от Центъра за свободни избори и демокрация твърди, че се съмнява, че екстрадирането на Младич ще доведе до отрицателни последствия за правителството сред избирателите, стига те да виждат, че това премахва пречките пред присъединяването. 
						„Ако обаче след екстрадицията гражданите не усетят някакви ползи за ускоряването на процеса на европейска интеграция, нещо, което да се отрази на стандарта им на живот или поне на перспективите за него, напълно възможно е те да накажат управляващата коалиция на изборите догодина”, заяви Благоевич.

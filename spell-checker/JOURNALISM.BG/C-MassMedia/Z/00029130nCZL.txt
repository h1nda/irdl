Гръцките фермери прекратиха блокадата на ключов мост
					28/01/2009
					 
						АТИНА, Гърция -- Късно вечерта във вторник (27 януари) фермерите прекратиха блокадата на моста, свързващ полуостров Пелопонес и Коринт, с което възстановиха една от най-важните връзки в Гърция. Масовите протести на фермерите обаче навлязоха в десетия си ден в сряда, като бе спряно движението по основните автомагистрали из цялата страна и при граничните пунктове с България, Македония и Турция. Фермерите искат по-големи субсидии, по-високи пенсии, гарантирани минимални цени за своите произведения, намален ДДС за възстановяване и по-ниски цени на горивата.
						Междувременно служителите от ръководството на въздушното движение започнаха в сряда 24-часова стачка като проява на солидарност с фермерите въпреки решение на съда, обявяващо напускането на работа за незаконно. Летищата отмениха десетки международни полети в сряда сутринта, но вътрешните линии функционираха нормално.
						Други новини -- Полицията арестува във вторник 25 души, включително един свещеник, двама лекари и армейски офицер, по обвинения в сваляне на детска порнография от интернет. Арестите бяха извършени след координирана полицейска операция в седем главни града, включително Атина, Солун и Патрас. Полицията съобщи, че е действала по информация, получена от Интерпол. (Катимерини, Вима, Елефтерос Типос, Ройтерс - 28/01/09; Антена, In.news, АФП, Флаш, АНА-МПА, ДПА, Си Ен Ен, АП - 27/01/09)

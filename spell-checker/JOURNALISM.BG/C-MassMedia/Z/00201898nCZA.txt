След протестите българският премиер Борисов обеща, че на безнаказаността ще бъде сложен край
					26/09/2011
					Хората в Катуница твърдят, че техните протести след смъртта на местен младеж не са етнически мотивирани и че те просто искат справедливост.
					(Агенция София нюз, Dnevnik.bg, Сега, Стандарт, Ал Джазира – 26/09/11; София ехо, Агенция София нюз, Dnevnik.bg, Медиапул, Труд, 24 часа, Ройтерс, ДПА, Телеграф, Гласът на Америка – 25/09/11)
 
					 
						
Българската полиция за борба с безредиците бе изпратена в село Катуница в събота (24 септември). [Ройтерс]
						Няма да се допусне ситуацията на безнаказаност в България да продължи, обеща в понеделник (26 септември) премиерът Бойко Борисов след вълната от протести в страната, която последва убийството на български младеж от лица, свързани с известен ромски бос. 
						Ангел Петров, на 19 г., от Катуница – село на 20 км югоизточно от втория по големина град в България, Пловдив – беше прегазен до смърт от микробус, докато разхождал кучето си в петък вечерта. Шофьорът на буса, близък до местния самопровъзгласил се ромски цар Кирил Рашков, известен още като „Цар Киро”, избяга от местопрестъплението. 
						Инцидентът предизвика масов протест пред големия жилищен имот на Рашков в селото, което е с население от 2 300 души. Протестите продължиха и на следващия ден, като се наложи властите да разположат повече от 200 полицаи и жандармеристи в селото. По-късно в събота той прерасна в насилие след присъединяването на няколкостотин футболни фенове, повечето от които от Пловдив. 
						Павел Толев, на 16 г., приятел на Петров, колабира по време на безредиците и почина малко след това от сърдечна недостатъчност, като така стана втората жертва на продължаващото няколко дни напрежение в селото. 
						Опровергавайки съобщенията в медиите, в които ситуацията беше определена като „междуетнически сблъсъци”, жителите на Катуница отново посочиха през уикенда, че протестът им е насочен само срещу Рашков и неговия клан, а не срещу други членове на местната ромска общност. 
						Те поискаха „Цар Киро” и семейството му да бъдат изселени от селото, като заявиха, че от много години са тероризирани и заплашвани от членове на клана, а властите не обръщат внимание на жалбите им. Няколко души посочиха, че са получавали смъртни заплахи от лица, близки до фамилията Рашкови. Те заявиха, че същото е и отношението към ромите в селото, които се страхуват от ромския бос. 
						Някои обвиниха правоохранителните органи, че защитават Рашков, чието семейство беше изведено от селото от полицията в събота. 
						Отричайки тези твърдения, главният секретар на МВР Калин Георгиев подчерта на пресконференция в неделя в Пловдив, че полицията защитава обществения ред и ще вземе мерки срещу всички лица, които го нарушават, независимо от техния етнически произход. 
						„Полицията се отнася еднакво към всички, без да проявява пристрастия към когото и да било на етническа или социална основа”, заяви Георгиев, като отбеляза, че са арестувани общо 127 участници в безредиците от събота и срещу 28 от тях вече са повдигнати обвинения. 
						Шофьорът на микробуса, 55-годишен мъж, идентифициран само с инициалите С. Й., е бил задържан, съобщи Георгиев. Той посочи, че малко след инцидента заподозреният е избягал за кратко в Турция и е бил арестуван на границата в събота вечерта, когато се е опитал да се завърне у дома. Прокуратурата е повдигнала обвинения в предумишлено убийство при ПТП, което се наказва с десет до 20 години лишаване от свобода. 
						Междувременно беше засилено полицейското присъствие в два населени с роми квартала на Пловдив, за да се предотвратят евентуални сблъсъци след организирания в града протест срещу убийците на Петров в неделя. По-малък протест имаше и в София. 
						„Дали се харесваме, или не, живеем заедно и ще продължаваме да живеем заедно, и няма никаква друга алтернатива”, каза Борисов в телефонно интервю за софийския частен телевизионен канал бТВ по повод на събитията в Катуница. 
						Български медии съобщиха в събота, че прокуратурата е започнала разследване срещу така наречения „Цар Киро”, което има за цел да установи произхода на неговото богатство. 
						Рашков, на 69 г., е осъждан няколко пъти от комунистическия режим в България преди 1990 г. за незаконен обмен на чуждестранна валута и сделки със злато. 
						В интервю в понеделник Борисов заяви, че разследването срещу ромския бос е започнало преди около десет дни и е насочено срещу още десет души. 
						„Цар Киро” в бъдеще няма да живее така, както е живял през последните 22 години”, заяви премиерът.

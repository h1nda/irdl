Букурещ е твърдо решен да се бори с фалшификаторите 
					28/10/2004
					Според официални оценки повече от 10 милиона фалшиви стоки се продават на румънците всяка година, което води до големи загуби за компаниите. Правителството предприема стъпки да се справи с проблема.
					От Разван Амариеи за Southeast European Times от Букурещ – 28/10/04
 
					 
						
Румънски работници разчистват отпадъците, останали след унищожаването на пет тона фалшиви маратонки по-рано този месец в Меджидия. [АФП]
						Около 128 000 чифта фалшиви маратонки "Пума" и "Адидас" бяха изгорени в пещите на циментов завод в Меджидия, на 175 километра източно от Букурещ, по-рано този месец, което според властите е "най-голямата подобна акция в Европа през последните десет години". Конфискувани в Констанца, основното пристанище на страната и очевидно главен пункт за внос на фалшиви стоки, маратонките вероятно са щели да бъдат продадени на цена, 10 пъти по-ниска от цената на истинските маркови продукти. 
						Тази акция бе част от плана за борба срещу производителите, търговците и вносителите на фалшиви стоки. Според Йонел Бланкулеску, ръководител на Националната служба за контрол, скоро в парламента ще бъде представен проектозакон, чиято цел е да се справи с проблема. Проектозаконът "постановява тежки санкции, като високи глоби [24 438 евро] и дори затвор, за производство, внос и търговия с фалшиви стоки", каза той. 
						Според официални оценки повече от 10 милиона фалшиви стоки се продават на румънците всяка година. Някои купувачи вероятно биват измамени, други искат да се похвалят с маркови стоки, без да се охарчват, а мнозина не се интересуват какво купуват. 
						Габриел Турку, председател на румънската Асоциация за борба с фалшификатите (РЕАКТ), каза, че пазарът на фалшиви стоки заема около 50 до 60 % от обема на всички стоки, продавани в страната. Но, добави той, тези стойности могат да скочат "и до 80 %, когато става въпрос за парфюми, маркови дрехи и обувки или аксесоари за мобилни телефони". 
						Фалшивите играчки и лекарства, закупени и продавани в Румъния, обикновено са произведени в Китай, Индия, Турция и Близкия Изток, казва Джорджета Митрой, началник на специализиран отдел към Националната митническа служба. Но има и фалшиви стоки, които се произвеждат в страната. Например 60 % от фалшивия алкохол се произвежда в Румъния. Седемдесет процента от пиратския софтуер и DVD-та, както и 97 % от компютърните игри, също се произвеждат в страната. 
						Всичко това има огромен ефект върху производителите на маркови стоки, като според РЕАКТ загубите им възлизат на около 244 млн. евро на година. Компаниите обаче не се примиряват с тези загуби. Някои от тях са започнали информационни кампании с цел да запознаят потребителите каква е разликата между фалшивия и оригиналния продукт. Те искат също от властите да увеличат проверките на превозите на подозрителни стоки - шест подобни искания са отправени през 2001 г., докато през миналата година броят им е повече от 86. Тези проверки, заедно с други мерки, спомагат за намаляване на количеството фалшиви продукти, които се продават по улиците.

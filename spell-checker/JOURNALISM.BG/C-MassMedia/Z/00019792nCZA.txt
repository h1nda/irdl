Американската агенция за международно развитие (USAID) ще помага на общини в Северно Косово
					01/09/2006
					САЩ ще осигури помощ в размер на 1 млн. щатски долара за развитие на инфраструктурата в три северни косовски общини. Средствата ще бъдат насочени предимно за подобряване на състоянието на пътищата и ремонт на обществени сгради. 
					От Блерта Фоничи за Southeast European Times от Прищина -- 01/09/06
 
					 
						
Ръководителката на американската мисия в Косово Тина Кайданоу. [Държавен департамент на САЩ]
						Американската агенция за международно развитие (USAID) и кметовете на три северни косовски общини -- Звечани, Лепосавич и Зубин Поток -- подписаха в четвъртък (31 август) меморандум за разбирателство, съдържащ планове за бъдещи инфраструктурни проекти, за които САЩ ще предоставят над 1 млн. долара. 
						Меморандумът бе подписан в Звечани от ръководителката на американската мисия в Косово Тина Кайданоу, директора на USAID Майкъл Фарбман и тримата кметове на общини -- Драгиша Милович на Звечани, Велимир Бойович на Лепосавич и Славиша Ристич на Зубин Поток. 
						"Американското правителство е предвидило 1 млн. щатски долара за тези три общини. Смятаме, че избраният проект ще бъде реализиран успешно и в полза на гражданите тук," каза Кайданоу. 
						Проектите ще включват ремонт на пътища, училища и други инфраструктурни проекти, които ще бъдат подбрани от представители на общините. Очаква се проектите да бъдат реализирани до края на юни 2007 г. 
						По време на подписването Кайданоу каза, че Вашингтон винаги е искал да си сътрудничи с тези три северни общини и че "това още веднъж демонстрира нашето сътрудничество." 
						От своя страна Милович даде да се разбере, че помощта е закъсняла. "Мога да кажа, че от началото на мисията на ООН в Косово тези три общини оставаха незабелязани от международните агенции. Сега съм удовлетворен, че USAID има желание да ни помогне." 
						Драголюб Самарджич, жител на Звечани, казва, че неговата община трябва да вложи средства за подобряване на пътищата. "Нямаме пътища, имаме само дупки и парчета натрошен асфалт," каза той. 
						"Надявам се пътищата ни да се подобрят, защото не само през зимата, но и през пролетта и лятото имаме много проблеми," каза жителката на Звечани Любиша Джурджич. Тя смята още, че дарението трябва да се използва за ремонт на местната болница. "Условията са много лоши," каза тя. 
						Кметът на Зубин Поток обеща, че средствата, отделени за неговата община, че бъдат използвани изцяло в полза на нейните граждани и по-специално за ремонт на училища и пътища. 
						Кметовете на трите общини решиха преди месец да бойкотират всякакво сътрудничество с международни институции и с косовското правителство, докато не получат помощ.

Румънският премиер Търичану призова Великобритания да облекчи ограниченията за румънските работници
					06/12/2007
					Ограниченията на Великобритания за румънски работници мигранти и начините за повишаване на политическото и икономическо сътрудничество бяха сред въпросите, които румънският премиер Калин Попеску Търичану обсъжда в сряда с официални представители в Лондон.
					(Блумбърг, Найн о'клок, Hotnews.ro - 06/12/07; ФТ, Ромпрес, Дейли Телеграф, Даунинг Стрийт 10, Румънско правителство - 05/12/07)
 
					 
						
Британският министър-председател Гордън Браун (вляво) посреща в сряда (5 декември) румънския премиер Калин Попеску Търичану пред сградата на "Даунинг Стрийт" 10 в централната част на Лондон. [Гети Имиджис]
						Румънският премиер Калин Попеску Търичану направи еднодневно посещение в Лондон в сряда (5 декември), за да обсъди въпроси от двустранен интерес с британския си колега Гордън Браун, в т. ч. ограниченията, налагани за работници мигранти от неговата страна. 
						Преди присъединяването на България и Румъния към ЕС на 1 януари британското правителство обяви пакет от мерки, ограничаващи достъпа на работници от двете балкански страни до своя трудов пазар за срок от една година, който през октомври бе продължен с още 12 месеца. 
						По време на разговорите с Браун Търичану призова за облекчаване на ограниченията, заявявайки, че гражданите на ЕС имат право на еднакво отношение, особено що се отнася до правото на свободно движение и на труд. 
						"Това е принципен въпрос," каза румънският премиер пред "Файненшъл Таймс" преди посещението си. "Постигайки това, не искам да стане така, че румънци да наводнят пазара на труда в Англия."
						 Равнището на безработица в Румъния е едно от най-ниските в Европа и вече страда от липсата на половин милион работници. 
						"Преди да се присъединим към ЕС, безработицата беше под 5 %, сега е под 4 %," каза Търичану в интервю за информационната агенция "Блумбърг" в сряда. 
						Макар и да оцени "изключителния принос" на румънските работници към британската икономика, Браун даде ясно да се разбере, че ограниченията ще останат в сила. Той настоя, че политиката на страната му е в съответствие с принципите на ЕС. 
						Основна тема на разговорите бе срещата на лидерите на 27-те страни члени в Брюксел на 14 декември и формулирането на съгласуван подход на ЕС към "предизвикателствата" на глобализацията, посочи в свое изявление канцеларията на Браун. Въпроси от международен интерес, като Косово, Ирак и Афганистан, също присъстваха в дневния ред на двамата премиери, както и начините за повишаване на двустранното политическо и икономическо сътрудничество. 
						Определяйки отношенията между двете страни като "по-добри от всякога", Браун каза, че двамата с Търичану са се договорили да организират двустранна инвеститорска конференция с цел увеличаване на търговията и инвестициите. 
						Британските инвестиции в румънската икономика в момента превишават 5 милиарда евро, като над 3 200 британски фирми работят в ключови сектори, като далекосъобщенията, информационните технологии, финансовите услуги и опазването на водите и околната среда. 
						По време на посещението си в Лондон Търичану бе и на работен обяд с група от 30 висши ръководители на големи британски компании, заинтересовани от инвестиции в Румъния. Той ги запозна със законодателните и административните мерки, които Букурещ е предприел, за да подобри деловия климат и повиши конкурентоспособността на националната икономика. 
						Румънският лидер се срещна и с представители на парламентарната група за приятелство между Великобритания и Румъния, с членове на комисията за вътрешни работи на Камарата на общините и с представители на правителството. По време на разговорите в Уестминстър, седалище на британския парламент, Търичану отново призова британските власти да облекчат ограниченията за работниците мигранти от Румъния.

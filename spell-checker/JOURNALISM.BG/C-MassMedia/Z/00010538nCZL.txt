Хърватия е крачка по-близо до членството в ЕС
21/04/2004
Европейската комисия реши, че Хърватия би могла да получи статут на кандидат за членство в ЕС още през юни.
От Наташа Радич за Southeast European Times в Загреб - 21/04/04
 
 
Комисарят на ЕС по външните отношения Крис Патън (на преден план) и Комисарят на ЕС по разширяването Гюнтер Ферхойген (отзад) представят становището за напредъка на Хърватия пред Европейския парламент. [АФП]
Хърватия направи важна стъпка към членството в ЕС. Във вторник (20 април) Европейската комисия (ЕК) публикува положително становище по молбата на Хърватия и препоръча начало на предприсъединителни преговори с тази страна.
Препоръката бе част от оценка или становище в обем от 120 страници, която Комисарят на ЕС по външните отношения Крис Патън и комисарят по разширяването Гюнтер Ферхойген представиха на Европейския парламент в Страсбург. В доклада се казва, че Хърватия може да очаква да получи статут на държава-кандидат в средата на юни, като самите преговори ще започнат в края на годината или в началото на 2005 г.
Според ЕК Хърватия "може да се разглежда като функционираща пазарна икономика" и " трябва да бъда в състояние да се справи с конкурентния натиск и пазарните сили в рамките на Съюза в средносрочен план, при положение че продължава с прилагането на програмата за реформи с оглед отстраняване на оставащите слабости." В същото време докладът призовава да се положат допълнителни усилия за утвърждаване правата на малцинствата, за завръщане на бежанците, в областта на съдебната реформа, регионалното сътрудничество и борбата срещу корупцията.
Според Патън не е изненадващо, че Хърватия е първата държава от Западните Балкани достигнала до този етап, тъй като тя удовлетворява всички икономически критерии, които се необходими за превръщането й в страна-кандидат.
ЕК отбелязва, че положителното становище е базирано върху оценка, дадена от главния прокурор на Трибунала на ООН за военни престъпления Карла дел Понте, според която Хърватия сега осъществява пълноценно сътрудничество с Трибунала. Хърватското правителство се справи бързо с две групи обвинителни актове, засягащи осем лица - хървати и босненски хървати.
Що се отнася до случея с укриващия се генерал Анте Готовина, един от най-важните обвиняеми пред Трибунала, дел Понте е посочила, че хърватското правителство "прави всичко възможно за подпомагане на неговото намиране и предаване в Хага," каза Патън.
Хърватският външен министър Миомир Зузул, който представляваше страната си на сесията в Страсбург, определи становището като много положително и окуражително. Според него то представлява повратна точка по пътя на страната към пълноценна интеграция в Европа.
Официални представители в Загреб изразиха надежда, че ще могат да следват преговорния темп на Словакия, която приключи този дефиниран от строги правила процес за две години. При най-добрия сценарий това би означавало, че Хърватия ще бъде готова да стане пълноправен член през 2007 г., твърдят въпросните представители.
Хърватия подаде молба за членство в ЕС през февруари 2003 г. Тя е първата страна, изпълняваща Споразумение за стабилизиране и асоцииране, която получава становище от ЕК.

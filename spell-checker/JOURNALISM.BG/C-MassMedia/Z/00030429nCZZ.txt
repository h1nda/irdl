Бизнес: Охрид бе домакин на турско-македонски бизнес форум
					29/05/2009
					Повече от 100 турски бизнесмени участваха в бизнес форум в Охрид. Още в деловите новини: Турция подписа инвестиционно споразумение с Бразилия; Кипър и Сирия засилват икономическото си сътрудничество.
					 
						
В Охрид се проведе турско-македонски бизнес форум. [Гети Имиджис]
						Македонският град Охрид бе домакин на турско-македонски бизнес форум, който се проведе във вторник (26 май) по инициатива на македонското правителство. Присъстваха повече от 100 турски бизнесмени и индустриалци. В делегацията участва турският министър на търговията и промишлеността Зафер Чаглаян, а македонският министър-председател Никола Груевски бе сред останалите висши държавни представители и местни предприемачи. 
						 *** 
						
						Турската държавна изследователска компания ТПАО и бразилската петролна компания “Петробрас” подписаха на 22 май инвестиционно споразумение на стойност 575 млн. евро за проучване на петролните ресурси в Черно море. Добивът на петрол най-вероятно ще започне през следващите няколко години, заяви турският президент Абдула Гюл на пресконференция в Анкара след разговори със своя бразилски колега Луис Инасио Лула да Силва. 
						*** 
						
						Кипърският министър на финансите Харилаос Ставракис и сирийският министър на икономиката и търговията Амер Сирин, който е на посещение в страната, подписаха на 21 май протокол за засилване на двустранното икономическо сътрудничество. Документът бе подписан след 6-ото заседание на Кипърско-сирийската междуправителствена комисия за икономическо, научно-технологично и промишлено сътрудничество, което се проведе в Никозия. 
						*** 
						34-тото издание на кипърското Международно изложение в Никозия започна в неделя (24 май). Повече от 150 изложители от Кипър, както и от 20 чужди държави, в това число Гърция и Румъния, представиха свои продукти и услуги. 
						*** 
						След международен конкурс турската “Иш Банкасъ” е била обявена за най-добър спонсор в Европа, съобщи банката в събота (23 май). “Иш Банкасъ” е получила първа награда в конкурса за Наградите за най-големи постижения в брандинга и изграждането на репутация (SABRE) за 2009 г. за оказаната подкрепа на Турската шахматна федерация. Церемонията по награждаването се проведе в Стокхолм на 21 май. Наградите SABRE, които са най-престижните европейски награди в пиар индустрията, се присъждат всяка година. 
						*** 
						
						Сръбският национален въздушен превозвач ЮАТ ще промени наименованието си и ще увеличи своя въздушен флот през 2010 г., заяви в сряда (27 май) изпълнителният директор Саша Влаисавлевич. Той допълни, че новите имена, които се обмислят, са “Еър Сърбия”, “Сърбиън Еъруейс” или “Сърбиън Еърлайнс”. Разходите за налагането на новото име се очаква да достигнат 250 000 евро. 
						
						(Различни източници – 22/05/09-29/05/09)

Бизнес: Туризмът в Турция бележи ръст
					18/04/2008
					Турция се радва на прилив на чуждестранни туристи, следван от увеличение на приходите. Още новини от седмицата: търговският дефицит на Косово расте; Черна гора бе домакин на Виенския икономически форум.
					 
						
Очаква се ръст на туризма в Турция през 2008 г. [Гети Имиджис]
						
Турция очаква тази година повече от 23 млн. чуждестранни туристи, съобщи в неделя (13 април) Държавната агенция по планиране (ДПТ). Очаква се приходите от туризма да достигнат 19,5 млрд. долара, посочи още ДПТ. В доклада на агенцията се отбелязва, че през 2007 г. Турция е посрещнала около 18,5 млн. туристи и планира да настигне Франция, Испания и Италия, които в момента са най-популярните туристически дестинации в Европа. ***
						Търговският дефицит на Косово е достигнал 1,5 млрд. евро през 2007 г., съобщи косовското министерство на търговията и промишлеността. През миналата година вносът на Косово е достигнал 1,6 млрд. евро, отбелязвайки ръст от 20 % спрямо 2006 г., а износът е бил едва 96,4 млн. евро, с 53 % повече от предходната година. 
						*** 
						Индексът на потребителските цени в Сърбия се е повишил през март до 13,6 % годишно, от 12,5 % годишно през февруари, според съобщение на Статистическата служба на Сърбия от вторник (15 април). Ръстът на инфлацията отново е бил предизвикан от цените на хранителните стоки. Скокът в цените на хранителните стоки достигна 25,2 % през март.
						*** 
						Село Бечичи, близо до Будва, Черна гора, бе домакин на Виенския икономически форум, който се проведе в понеделник (14 април) и във вторник. Основните теми, дискутирани по време на форума, бяха инвестиционната политика, инфраструктурни проекти и възможностите за инвестиции в Черна гора. Премиерът Мило Джуканович бе домакин на събитието.
						*** 
						
Черна гора и Унгария подписаха в понеделник (14 април) споразумение за икономическо сътрудничество. Документът бе подписан от черногорския министър на икономиката Бранимир Гвозденович и от унгарския държавен секретар Абел Гарамхеди. Търговският обмен между Унгария и Черна гора достигна 87 млн. евро през 2007 г., като тази година се очаква да достигне 100 млн. евро.
						 *** 
						Световната банка и МВФ прогнозират забавяне на икономически растеж на Албания в резултат на глобалната финансова криза. Световната банка смята, че албанското правителство трябва да положи повече усилия за справяне с предизвикателствата, предизвикани от нестабилните финансови пазари и покачването на цените на енергията и хранителните стоки.
						 *** 
						Операторът на Люблянската фондова борса, консорциум, избра гръцката “Хеленик Ексчейнджис” и австрийската “Виенер Бьорсе” за предпочитани кандидати за закупуването на 81,01 % от Люблянската фондова борса. Гръцката и австрийската фондова борса ще участват в последния етап от продажбата. 
						
(Различни източници – 11/04/08-18/04/08)

В БиХ липсват данни за международните дарения 
					17/01/2006
					Международната общност е дарила милиарди евро за възстановяването на Босна и Херцеговина след войната, но липсата на данни затруднява проверката на ефективното разходване на парите.
					От Влатко Вукотич за Southeast European Times от Баня Лука – 17/01/06
 
					 
						
В Сребреница бяха възстановени около 1800 къщи и апартаменти. [Архив]
						В Босна и Херцеговина (БиХ) липсват точни данни за размера на дарените международни средства, които са вложени в следвоенното възстановяване през последните десет години. Дори и след едногодишно проучване парламентарната комисия разследваща случая не успя да получи отговор на въпроса. 
						Според последните сведения от министерския съвет БиХ е получила около 3,7 милиарда евро. Разследващата комисия обаче оспорва размера на тази сума с твърдението, че тя противоречи на по-ранни данни. Все още не е ясно дали към даренията са включени и заемите. 
						 "От министерството, отговарящо за това, ни уведомиха, че са открили 6 милиарда евро, които е трябвало да бъдат дарени, без средствата от Европейската комисия в размер на 1,5 милиарда евро. Питаме къде са изчезнали над 2 милиарда евро," казва председателят на разследващата комисия Тихомир Глигорич. 
						 Макар че комисията не бе довършила работата си, тя бе закрита, а задачата пое министерският съвет. 
						 В Сребреница, придобила международна известност като мястото на най-жестокото зверство, извършено в Европа след Втората световна война, никой не може да каже със сигурност колко е било дарено през годините за възстановяване на домове и инфраструктура. Частични данни сочат, че са инвестирани близо 37 млн. евро. 
						 "Сега не можем да кажем с точност колко е инвестирано ... Мога само да кажа, че около 8 млн. евро за похарчени в Сребреница през изминалата година", каза кметът Абдулрахман Малкич. 
						Местната власт е сформирала комисия за проверка на обвиненията в неправилно изразходване на парите. 
						В Сребреница са реконструирани около 1800 къщи и апартаменти. Една от тях е собственост на Джевад Тулкович, който се е завърнал в района от Тузла след приключването на конфликта. Той казва, че е чакал реконструкцията в продължение на пет години и впоследствие е успял да възстанови дома си с помощта на немската организация ТХВ. Семейството му е разчитало на помощ от съседи и приятели да се сдобие с прозорци и врати, за да преживее зимата. 
						"Получих голи стени, а ми бе обещано, че цялата къща ще бъде готова за нанасянето ни. Аз не съм се подписвал официално, че работите са завършени. Очевидно някой друг го е сторил вместо мен," каза Тулкович. 
						Малкич отказа да прави предположения дали е имало злоупотреби или небрежност при усвояването на средствата за възстановяване, но подчерта, че даренията не са достигнали, за да могат хората отново да заживеят нормално. Много анализатори обаче посочват незадоволителния надзор в цяла БиХ. Възможността за злоупотреби би могла да бъде избягната, казват те, ако в БиХ имаше агенция за контрол на милионите, получавани като дарения всяка година.

Албански опозиционни лидери критикуват Бериша за избирателната реформа
					20/08/2008
					 
						ТИРАНА, Албания -- Лидерите на опозиционното Социалистическо движение за интеграция (СДИ) отправиха във вторник (19 август) критики срещу премиера Сали Бериша за непровеждането на обещаната избирателна реформа. "Бериша лъже за постигнатия напредък в избирателната реформа и си позволява безотговорността да постави под въпрос бъдещия процес на парламентарни избори," заяви лидерът на СДИ Илир Мета. Според заместник-председателя на СДИ Пелумб Джуфи Бериша е обещал, че избирателната реформа ще бъде завършена преди последната среща на високо равнище на НАТО през април в Букурещ, а въпреки това все още има недовършена работа. Джуфи отправи критики и срещу най-голямата опозиционна Социалистическа партия заради сътрудничеството й с управляващата Демократическа партия в тази инициатива. (BalkanWeb, Топ Чанъл, Газета Шкип - 19/08/08)

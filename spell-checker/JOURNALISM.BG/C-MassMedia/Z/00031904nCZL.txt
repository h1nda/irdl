Сараево повдигна обвинения срещу премиера на РС Додик
					07/10/2009
					 
						САРАЕВО, Босна и Херцеговина (БиХ) -- Град Сараево е завел наказателно дело срещу министър-председателя на Република Сръбска (РС) Милорад Додик за злоупотреба с власт и подклаждане на етническа, расова и религиозна омраза, съобщи във вторник (6 октомври) пресцентърът на града. Обвиненията са във връзка с отричането от страна на Додик, че в Тузла и Сараево са били извършвани военни престъпления срещу цивилни по време на босненския конфликт от 1992-1995 г. Той заяви, че сръбското нападение с минохвъргачки през 1995 г. срещу северния гр. Тузла, когато бяха убити 71 души, е било инсценировка. Той постави под съмнение и убийствата през 1994 и 1995 г. на централния пазар в Сараево, когато от сръбски снаряди загинаха общо 105 души, а 234 бяха ранени. Община Тузла вече заведе дело срещу Додик във връзка с тези изявления. (Дневни Аваз, РТРС, Фена, РТС, Танюг - 06/10/09)

Меката власт на Турция
					23/07/2011
					Успехът на телевизионните сериали извън Турция показва оформянето на нов имидж на страната.
					От Чигдем Бугдайджъ за Southeast European Times в Истанбул – 23/07/11
 
					 
						
Сонгюл Йоден (вдясно) и Айча Варлиер играят в турската сапунена опера "Noor", която бе огромен хит в Близкия изток. [Ройтерс] 
						Популярността на турските телевизионни сериали от Балканите до Близкия изток привлече международна публика за Турция и постепенно преобразява имиджа на страната в чужбина. 
						След 2001 г. 65 турски телевизионни сериали бяха продадени в чужбина и донесоха повече от 50 милиона долара за процъфтяващата турска телевизионна индустрия. Турските актьори и знаменитости сега са известни в някои страни, а сцени от Истанбул привлякоха десетки хиляди туристи. 
						Според Изет Пинто от компанията за филморазпространение "Глоубъл Айджънси" турските сериали са новост за едно общество, свикнало да гледа само американски или латиноамерикански телевизионни продукции. 
						"Телевизионните сериали са голяма търговска възможност за Турция," каза Пинто за SETimes. 
						Но не по-малко важна от милионите долари от продажбите и появата на Турция като популярна търговска марка. На Балканите и в Близкия изток, които са региони, традиционно предпазливи по отношение на турското влияние, мекото послание на телевизията може да промени имиджа на страната. 
						Според неотдавнашен доклад на Фондацията за турски икономически и социални проучвания, озаглавен "Имиджът на Турция в Близкия изток през 2010 г.", 78% от отговорилите казват, че са гледали турските теливизионни сериали. В доклада се отбелязва, че сериалите са станали важна част от меката власт на Турция и са оказали трайно влияние върху имиджа на Турция в региона. 
						Макар и непланирано, разпространението на турските телевизионни сериали съвпада със стратегията за меката власт на турския външен минситър Ахмет Давутоглу, очертана в неговата книга от 2001 г. "Стратегическа дълбочина". 
						Давутоглу е поддръжник на проактивна и многоизмерна външна политика, според която общата история и култура на Турция и другите османски земи е стратегическо предимство и допринася за стратегията на Турция за меката власт. 
						Но притегателната сила на турската телевизия, която съчетава емоционално богати образи с чувство на традиционализъм, получи и критики от страна на някои консерватори в Турция, които смятат, че основите на семейството са застрашени чрез образи на страстни целувки, истории за изневери, убийства и престъпления. 
						Според депутатка на ПСР от Истанбул Халиде Инчекара турските телевизионни сериали не представят турското семейство и нрави. "Телевизионните сериали накърняват имиджа на Турция в чужбина, тъй като те са пълни с истории за поквара и неприемливо поведение," казва тя за SETimes. 
						От друга страна Орхан Текелиоглу, професор по комуникации от университета "Бахчесехир" в Истанбул каза за SETimes, че не е възможно да се оспорва популярността на телевизионните сериали без допълнително проучване. Той обаче посочва, че съществува силна тенденция за "защита на семейството" в сериалите, което има своите корени в процеса на модернизация на Турция. 
						Текелиоглу също тълкува по различен начин новината за международното разпространение и успех на телевизионните сериали в турската преса, като казва за SETimes, че "продажбите от телевизионните сериали се приемат с викове "победа", сякаш са резултат от военна кампания, което трябва да е онова, което наричат неоосманизъм."

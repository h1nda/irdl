Хърватия е готова да засили участието си в операции на НАТО
					12/11/2004
					 
						ЗАГРЕБ, Хърватия -- Пиер Симунович, националният координатор на Хърватия за НАТО, заяви в четвъртък (11 ноември), че страната му е готова да участва по-активно в операции на НАТО. Симунович заяви, че страните членки на Адриатическата харта се подготвят за такова участие, като сформират съвместни военни екипи, провеждат общи учения и предотвратяват разпространението на оръжия за масово унищожение в зоната на Адриатическо и Средиземно море. 
						Други новини: Хърватското правителство е поискало от парламента да одобри споразумение със Съединените щати, с което се разрешава използването от Европейското командване на САЩ на хърватското въздушно пространство, учебни полигони и военновъздушни и военноморски бази за обучение. Документът бе подписан през м. юли. 
						Също в четвъртък правителството одобри бюджета на страната за 2005 г. Проектозаконът предвижда постъпления от 11,4 млрд. евро и разходна част от 11,85 млрд. евро. Финансовият министър Иван Шукер заяви, че бюджетният дефицит -- възлизащ на 3,7 % от БВП -- ще бъде отчасти покрит от приходите от продажбата на голяма държавна петролна компания. (ХИНA, ХРT, AФП - 11/11/04)

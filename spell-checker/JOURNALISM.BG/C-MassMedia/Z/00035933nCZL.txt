Новото гръцко правителство положи клетва 
					07/09/2010
					 
						АТИНА, Гърция -- Рано сутринта във вторник (7 септември) министър-председателят Георгиос Папандреу обяви съществени промени в правителството в опит да ускори икономическото възстановяване и в рамките на броени часове министрите положиха клетва за встъпване в длъжност. Новото разширено правителство включва 48 членове, включително 17 министри, в сравнение с предишното, което наброяваше 36 души. Тази стъпка беше обявена в деня, в който министрите на финансите от ЕС трябваше да одобрят следващия транш от пакета от 110 милиарда евро помощи от ЕС и МВФ за Гърция. Тя идва също така два месеца преди местните избори на 7 ноември, които се разглеждат като решаваща проверка за воденото от ПАСОК правителство, една година след идването му на власт. 
						Ключовият пост на министър на финансите остава в ръцете на Георгиос Папаконстантину. Бившият министър на икономиката Лука Кацели поема министерството на труда, а бившият министър на труда Андреас Ловердос е преместен да оглави здравното министерство. Бившият министър на здравеопазването Марилиза Ксеноянакопулу става заместник-министър на външните работи. Министърът на земеделието Катерина Бацели е заменена от Костас Скандалидис. Министърът на полицията Михалис Хрисохоидис получава портфейла на икономиката. Заместник външният министър Димитрис Друцас става външен министър, пост, който беше заеман от Папандреу. Възстановява се министерството на морските въпроси, островите и риболова, оглавявано от Янис Диамантидис. Новият кабинет ще проведе своето първо заседание по-късно тази седмица. (Катимерини, Би Би Си, АФП, АНА-МПА, Ройтерс, Блумбърг, РИА-Новости - 07/09/10)

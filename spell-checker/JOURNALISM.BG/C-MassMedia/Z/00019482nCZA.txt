Многолюдните августовски идилии
					04/08/2006
					Хърватски блогер пита: "Все така ли е рай, ако половината планета е до теб?" Още от седмицата: фестивал на Средновековието в Сигишоара; забрана за пушене на обществени места в Албания; митническо объркване на границата между Сърбия и Черна гора.
					От "Болкънблогс" за Southeast European Times – 04/08/06
 
					 
						
По-добре наесен? [Гети Имиджис]
						През август голяма част от хората или са на плаж, или мечатят да бъдат на плаж. Хърватският блогер Runngun обаче казва, че би предпочел да е на планина. Обичам чистия въздух на Горски Котар, златните му пасбища и необятност," пише той. Адриатическото крайбрежие и островите по негово мнение е по-добре да се оставят за ранната есен, тъй като през лятото там има прекалено много туристи. 
						Хърватия е впрегнала всички сили за засилване на адриатическия туризъм, но твърде много и твърде скоро може да се окаже рецепта за провал, според Runngun. "Големият приток на гости рано или късно може да навреди на туризма. Разбира се, не във финансов смисъл, но ще навреди на красотата и романтичната атмосфера, с които нашето крайбрежие и нашата страна са известни. Всичко си има мярка, нали? Ако например потреблението на вода превиши капацитета на системата за водоснабдяване, знаете какво ще се случи. Същото важи и за туризма." 
						"Винаги трябва да остане място и за нас да си почиваме в красива среда, без да се страхуваме, че някой ще мине отгоре ни," пише той. 
						Ако Хърватия има своите брегове и острови, Румъния има трансилвански замъци и фолклор. Една от най-известните летни атракции в страната -- фестивалът на Средновековието в Сигишоара -- се състоя в края на юли. Gabi Nistorian казва, че атмосферата на тридневния фестивал е била несравнима -- "уникално настроение, което човек трябва да изпита веднъж годишно!" Но защо, пита се той, средновековните сгради бяха окичени с онези банери на компании за мобилни телефони? Трябва ли да си представим как Влад Цепеш си дава почивка от клането, за да напише SMS? 
						Gabi не е ентусиазиран и от контрола върху пиенето на обществени места по време на фестивала. "След концертите туристите се събират по улиците или в къмпингите и пеят. В подобна атмосфера не разбирам ролята на жандармерията и техните глоби за пиещите бира. Не е ли идеята хората да се забавляват?" 
						Междувременно пушенето на обществени места е вече забранено в Албания, като правителството там се опитва да понижи нивото на потребление на тютюн, което е сред най-високите в Европа. Баровете, които не спазват забраната, ще плащат глоби от порядъка на стотици евро. Както показва дискусията на peshkupauje, мненията са различни. 
						Един от коментаторите нарича забраната "много добра инициатива" и предлага още една стъпка: повишаване на данъците върху цигарите като възпиращ фактор. Друг не е съгласен. "Не можеш да накараш хората да спрат да пушат. Това е тяхно право. Можеш да забраниш пушенето на обществени места и т. н., но не можеш да го премахнеш напълно," пише тя. 
						 На други места: 
						Бившият съюз на Сърбия и Черна гора е минало, но опитайте се да кажете това на някои служители от граничния контрол. Идвайки от Сърбия, Mark Pullen казва, че не е могъл да накара никой да подпечата паспорта му нито на влизане, нито на излизане от независимата Република Черна гора. Един митничар "с объркано изражение" му казал, че не може да получи печат, защото не е напускал никоя страна. 
						"Сега не сте били в чужбина. Просто сте ходили на море," му казал служителят. 
						Но това не включва ли пресичане на международна граница? 
						"Остави тая работа. Това нищо не значи. Не си ходил в чужбина. Довиждане," настоял служителят, връщайки паспорта на Pullen, и го отпратил.

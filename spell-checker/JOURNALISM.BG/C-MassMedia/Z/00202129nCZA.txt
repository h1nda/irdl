Гърция вижда добри и лоши страни в решението на МС по спора с Македония
					07/12/2011
					Какво може да означава едно име? Гърция и Македония спорят от 1990 г.
					От Анди Дабилис за Southeast European Times от Атина – 07/12/11
 
					 
						
Международният съд в Хага постанови, че Гърция неправомерно е наложила вето на кандидатурата на Македония за членство в НАТО. [Ройтерс]
						Международният съд (МС) реши с 15 гласа „за“ и 1 „против“, че Гърция неправомерно е блокирала влизането на Македония в НАТО през 2008 г. Това развитие в отдавнашния спор за името на страната предизвика възмущение сред гърците, но и претенции за победа, защото съдът се произнесе, че няма да забрани на Гърция да направи това отново. 
						Битката за името, която продължава повече от 15 години, откакто Гърция позволи на своята северна съседка да приеме името Бивша югославска република Македония – подигравателно наричана БЮРМ в Гърция – е далеч от намирането на решение. Въпреки това някои гърци се страхуват, че решението на съда може да доведе до официалното признаване на името Македония, на което те яростно се противопоставят заради едноименната съседна северна провинция на Гърция. 
						Юридическият съветник на Гърция Мария Телалиан заяви пред съда през март, че Атина не е нарушила временното споразумение между двете страни от 1995 г., което не й позволява да блокира присъединяването на Скопие към международни организации, а че Македония е нарушила споразумението, като е поискала да се присъедини под името "Република Македония". 
						Решението можеше да послужи като аргумент в подкрепа на протестите на Македония, че Гърция несправедливо блокира членството на страната в международни организации, но съдът избягна тази тема. 
						Георгиос Цогопулос, научен сътрудник в атинската Гръцка фондация за европейска и външна политика, заяви, че македонските лидери не трябва да бързат да се радват. 
						„Това може да се тълкува като победа [за тях], но ако прочетете решението, разбирате, че Гърция може да им наложи вето отново“, заяви той за SETimes. 
						Той посочи, че Гърция е направила грешка, като е допуснала думата „Македония“ да бъде включена в съставния акроним, и че решението на съда може да отвори вратичка за международното признаване на името въпреки възраженията на Гърция. 
						Въпреки че ЕС и ООН признават БЮРМ като официално име, повече от 100 държави приемат името Република Македония. 
						Цогопулос посочи, въпреки че решението на съда не е изцяло в полза на едната страна, като оставя възможност Гърция да наложи вето на влизането на Македония в ЕС или НАТО, то все пак създава дилема. 
						„Гърция вече е приела думата „Македония“ да бъде част от съставно наименование..., повечето страни вече започват фактически да признават конституционното име и тя [Македония] смята, че след няколко години то ще се използва от всички. Те не искат да правят компромис. Натискът върху Гърция е голям, защото сега нямаме много държави на наша страна.“ 
						Гърция иска географско разграничаване и преговарящият на ООН Матю Нимиц работи с няколко последователни гръцки администрации и македонски официални представители за намирането на решение. 
						Постигнат е обаче малък напредък, особено след предизвикалото смут в Гърция решение на Македония да даде на летището си името „Александър Велики“, който според Гърция е владетел, свързан с гръцката история. 
						Гърция също така се страхува, че Македония има териториални амбиции, особено към нейния втори по големина град, Солун, където около 150 членове на крайнодясна група проведоха демонстрации след решението, скандирайки „Гърция принадлежи на гърците“. 
						Решението разгневи националистите, особено крайнодесния Народен православен сбор (ЛАОС), оглавяван от Георгиос Карацаферис, който участва във временното коалиционно правителство на Гърция до изборите в началото на следващата година. Карацаферис заяви, че неговата партия ще напусне правителството, ако Македония в крайна сметка спечели битката за името. 
						Лукас Пападемос, който временно изпълнява длъжността премиер на Гърция, заяви, че „постигането на взаимно приемливо решение по въпроса за името е условие за пълното нормализиране на отношенията“, но посочи, че така наречените от него „продължаващи провокации“ от страна на Македония са пречка. 
						Извън съдебната зала гръцкият посланик в Холандия Йоанис Економидес призова Македония „да не допусне днешното решение да осуети преговорите“, а генералният секретар на НАТО Андерс Фог Расмусен заяви в Брюксел, че Македония няма да бъде приета в Алианса, докато въпросът с името не бъде решен, което до известна степен успокои някои гръцки анализатори след така наречения от тях „технически нокаут“ за Македония​​. 
						„Някои хора изглеждат доволни в смисъл, че всичко вече е приключило, така че можем да работим по въпроса за името, защото нещата не са толкова зле за Гърция“, каза за SETimes Алекс Янулиас, старши научен сътрудник в атинския Изследователски институт за европейски и американски проучвания, който е специализиран в проблемите на сигурността. 
						„Страх няма, въпреки че някои политически партии изпитват безпокойство“, заяви той. „Единственото обезпокояващо нещо в целия случай е, че някои хора са загрижени за способността на правителството да води преговори“, добави той. 
						Преди Македония да обяви независимост през 1991 г., Атина нямаше особени възражения срещу използването на името от бившата югославска република. Страната заема част от територията на регион, който след завоеванията на Александър Велики през 4-ти век пр.н.е. е известен под името Македония. Гърция горещо защитава Александър Велики, както и историческите - според нея - доказателства, че Македония е гръцка, позиция, която яростно се оспорва в Македония. 
						Костас Ифантис, доцент по международни отношения в Атинския университет и бивш стипендиант по програмата „Фулбрайт“ в Харвард, който работи към Гръцкия център за европейски изследвания, заяви, че не е изненадан от решението на съда. 
						„Това решение трябваше да се очаква; то е балансирано“, каза той за SETimes. „В него има политически елемент. То е сигнал от съда, че въпросът трябва да бъде решен, без да се търсят правни решения.“ 
						Той заяви, че макар че съдът не забрани на Гърция да упражни правото си да блокира отново Македония, „не мисля, че това е покана отново да бъде наложено вето; …моментът е подходящ за постигането на компромис по въпроса.“

Йемен – следващата безвизова съседка на Турция
					17/01/2011
					Гражданите на Йемен и Турция вече могат да си гостуват без визи, като целта е това да стимулира търговията.
					От Алакбар Рауфоглу за Southeast European Times – 17/01/11
 
					 
						
Турският президент Абдула Гюл посети Йемен миналата седмица. [Ройтерс]
						Едва ли някой в Турция е против безвизовата политика на правителството със съседите, която вече обхваща повече от 60 държави – цел, която Турция продължава да преследва с редица държави. 
						Йемен – смятана от Турция за дом на османското наследство, а също и за център за ислямските джихадисти, включително „Ал Кайда” – все още е в предупредителния списък за пътувания на Държавния департамент на САЩ заради действията на терористите. 
						През 2003 г. министерството на външните работи на Турция също призова своите граждани да избягват да посещават Йемен от съображения за сигурност, но предупреждението се оказа временно. 
						Осем години по-късно, миналата седмица двете мюсюлмански държави подписаха пакет от политически и икономически споразумения, включително по визовия въпрос. 
						„Когато споразумението влезе в сила, гражданите на съседните държави ще могат да прекарват до 90 дни от всеки 180 дни”, се казва на официалния уебсайт на турското външно министерство. 
						Мустафа Кабакчъ, говорител на правителството за Йемен и член на групата за приятелство между Турция и Йемен в турския парламент, твърди, че безвизовата спогодба е „желана от турския народ”. 
						 „Нашето общество е много чувствително по йеменския въпрос. Там има много наши хора, още от времето на Османската империя; там се намират стотици наши мъченици. [В битките с европейските и руските войски по време на Първата световна война османците губят около 30 000 войници в Йемен.] Затова никога не можем да пренебрегнем или загубим Йемен”, каза Кабакчъ за SETimes. 
						Основна цел на посещението на Гюл миналата седмица беше да се установи мир в региона, посочи Кабакчъ, като добави, че сега е настъпил моментът йеменците и турците да продължат напред, като засилят двустранната търговия и инвестициите. 
						След като отмени визите за йорданци, либийци, сирийци и ливанци, Анкара се аргументира по същия начин. 
						Според някои вътрешни и международни анализатори обаче безвизовите проекти на Турция с такива нестабилни страни могат да създадат сериозни проблеми. 
						 „Вероятно безвизовата политика на Турция към съседите е добронамерена, но наивна”, каза за SETimes Гарет Дженкинс, писател и анализатор в Истанбул. Той е старши асоцииран член на програмата за изучаване на пътя на коприната на Съвместния център за изследвания и на Турската инициативата на университета „Джонс Хопкинс”. 
						Проблемът, твърди Дженкинс, е че изискването на визи улеснява не само контрола върху броя на влизащите в страната лица, но и върху тяхната самоличност. Той посочва, че вдигането на визовите ограничения за страните на юг и на изток от Турция улеснява много потенциалните незаконни мигранти, които се стремят да влязат в Европа през Турция. 
						По-сериозно е може би въздействието на безвизовата политика на Турция върху световната борба с тероризма, посочва анализаторът, като добавя, че премахването на визите затруднява не само страните, които се опитват да следят движението на терористи, но и сигурността на самата Турция. 
						Според Сердар Ердурмаз, анализатор по сигурността от турския Център за стратегически анализ в Анкара, една от причините правителството да установи безвизови режими с арабските страни е, че Анкара има съмнения относно своя процес на членство в ЕС. 
						 „Ако получим някакъв знак от ЕС, нещата биха били различни. Сега Турция казва: „Ако не ни приемете, тогава можем да вървим по наш собствен път”, каза Ердурмаз за SETimes. 
						Той твърди, че Турция има свое място в арабския свят и то не пречи на нейната европейска политика. Кабакчъ обаче не е съгласен. Безвизовата политика към съседните страни не би трябвало да бъде алтернатива на членството в ЕС. 
						„Нашата посока е ЕС. Но като държава, която служи за модел, ние имаме мирни интереси в арабския свят. Ние продължаваме усилията си за интеграция в ЕС.” 
						Изграждането на по-добри икономически връзки с държавите от Персийския залив не е неетично по отношение на Европа, посочва той.

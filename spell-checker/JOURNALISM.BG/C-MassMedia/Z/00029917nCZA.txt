Сърбия в прегръдката на “Газпром”
					13/04/2009
					Сърбите започват да се съмняват в ползите за тяхната страна от близките отношения с Русия и “Газпром”.
					От Георги Митев-Шантек за Southeast European Times от Белград -- 13/04/09
 
					 
						
Сърбия е приоритет за “Газпром” в проекта “Южен поток”. [Гети Имиджис]
						Руското дружество “Газпром” е в последните етапи от преговорите със страните партньорки по проекта за тръбопровод “Южен поток”, който се очаква да бъде завършен през 2015 г. Сред партньорите е и Сърбия, където общественото мнение и политическата опозиция изразяват загриженост за последиците от партньорството с “Газпром”. 
						Сърбия имаше големи очаквания за възможностите на “Южен поток”. Проектът обещаваше Сърбия да получи добри транзитни такси за преноса на газ. Вицепрезидентът на "Газпром" Александър Медведев заяви, че Русия ще гарантира на Сърбия 10 млрд. куб. м газ годишно от очаквания капацитет на тръбопровода от 47 млрд. куб. м, които биха били добре дошли за бедната на енергийни източници страна, която пострада при спирането на доставките на природен газ за Балканите през зимата на 2008-2009 г. заради руско-украинския спор. 
						Общественото мнение в Сърбия обаче не реагира положително на съобщението, че "Сърбиягаз" и "Газпром" ще създадат второ съвместно дружество за изграждането на дългия 400 км участък от тръбопровода в Сърбия. Фактът, който предизвика още повече въпроси, бе, че седалището на съвместното дружество ще се намира е в Цуг, Швейцария, извън обсега както на европейските, така и на сръбските власти. 
						Експерти и опозиционни лидери недоумяват защо тръбопроводът да не бъде изграден от вече съществуващото сръбско-руско съвместно дружество и поставят въпроса къде ще отидат евентуалните 200 млн. евро годишни транзитни такси, като се има предвид швейцарската регистрация на второто съвместно дружество. 
						През последните месеци поредни руски делегации увеличиха честотата на посещенията си в Белград. Освен че изразиха големи надежди за руско-сръбското енергийно сътрудничество, те потвърдиха и подкрепата си за позицията на Сърбия относно Косово. 
						В свой коментар, цитиран на 28 март от “Вечерне Новости”, Медведев увери сърбите, че скорошното изменение на договора за “Южен поток” ще означава "увеличаване на транзита [на природен газ] през вашата територия". 
						Голяма част от сръбската общественост обаче не бе трогната от тези обещания, като вместо това смята, че преследвайки руската дипломатическа подкрепа, Белград е продал НИС - сръбската държавна петролна компания - на “Газпром” за твърде малка сума. 
						През декември миналата година “Газпромнефт”, дъщерно дружество на “Газпром”, купи НИС за 400 млн. евро със задължението до 2012 г. да инвестира 500 млн. евро. Според оценките на експерти реалната стойност на сръбското дружество, което включваше две рафинерии и 400 бензиностанции, както и значителни други активи, бе 2,2 млрд. евро. 
						Сега, когато Москва несъмнено е в състояние да диктува енергийното бъдеще на Сърбия, бавно излиза наяве тъмната страна на двустранното партньорство. След като придобиха НИС, руснаците публикуваха финансов отчет за 2008 г. и обявиха загуба в размер на 47 млн. евро, за разлика от предварително обявената печалба от 28 млн. евро. Последна дума по въпроса ще има счетоводната фирма KPMG. 
						Подсилвайки сръбските съмнения в разумността на поддържането на толкова тясно партньорство с Русия, сега “Газпромнефт” настоява белградски съд да анулира отписването от предишното ръководство на НИС на 100 млн. евро дълг към НИС на държавни предприятия, както и на сръбската полиция и армия. Освен това “Газпромнефт” оспорва извършената по-рано продажба от НИС на дял в размер на 6,6 млн. евро в хотел “Хаят Риджънси” в Белград.

Страните от ЮИЕ привличат летовници от ЕС
					13/07/2009
					Гърция, Турция, Хърватия, България и Румъния са сред 28-те топ дестинации, където гражданите на ЕС планират да прекарат лятната си ваканция.
					(София Ехо, Европейска комисия; Кроейшън Таймс, AНА-MПА; МИНА, Уърълд Икономик Форум)
 
					 
						
Туристи се тълпят на плажа близо до черноморския град Несебър в България. [Гети Имиджис]
						Пет страни от Югоизточна Европа (ЮИЕ) са сред 28-те най-предпочитани дестинации за почивка на туристите от ЕС според неотдавнашен доклад на "Евробарометър". Плажове, величествени планински пейзажи и богати и разнообразни исторически паметници продължават да привличат почиващи през лятото в Гърция, Турция, Хърватия, Румъния и България. 
						 В проучване, проведено от социологическата агенция "Галъп" от жителите на блока от 27 страни, половината от 27 000 респонденти твърдят, че биха прекарали отпуска си или в собствената си страна или в друга страна-членка на ЕС. Други 20% сочат, че изборът им за 2009 г. е страна, която не е членка на ЕС, докато 19% са почти сигурни, че няма да пътуват тази година. Около 11 % твърдят, че финансови проблеми са осуетили плановете им за ваканция. 
						Както и през 2008 г. Испания, Италия, Франция и Гърция ще бъдат четирите най-популярни чуждестранни дестинации за летовниците от страните на ЕС тази година, сочи проучването. Съединените щати, Турция и Хърватия се нареждат след тях преди България и Румъния. 
						България прие 1 % от всички летовници от ЕС през 2008 г. и бе 17-та сред 35-те най-предпочитани дестинации за европейците. Според доклада на "Евробарометър" 0,7 % от респондентите в проучването на "Галъп" твърдят, че планират да прекарат годишния си отпуск в балканската страна тази година, като така я нареждат на 20-то място сред 28-те топ дестинации в класацията за 2009 г. 
						Румъния, която е 30-та най-посещавана страна от туристите от ЕС миналата година, сега е 26-та най-предпочитана страна за почивка за гражданите от блока, сочи проучването. 
						Кипър, който се нареди на 24-то място сред 35-те световни дестинации, които привлякоха най-голям брой туристи от ЕС през 2008 г., не е сред 28-те най-предпочитани страни тази година. 
						
Туристи се наслаждават на гледката в Дубровник, Хърватия. [Гети Имиджис]
						С обща оценка от 4,92 по скала от нула до седем обаче Кипър се нарежда на 21-во място в света в сравнение с 24-то място миналата година, според третия годишен доклад "Конкурентоспособност на пътуванията и туризма" (КПТ) на Световния икономически форум (СИФ). 
						Както и в предишните две проучвания, Швейцария, следвана от Австрия и Германия заеха водещи позиции в индекса на КПТ за 2009 г., включен в проучването от 525 страници за 133 страни в света на организацията със седалище в Женева. 
						Индексът се основава на оценки, които страните са получили в три категории - регулаторна рамка, бизнес среда и инфраструктура и човешки, културни и природни ресурси. Те покриват общо 14 области като правила и регулации на политиката, стабилност на околната среда, безопасност и сигурност, здравеопазване и хигиена, инфраструктура на транспорта и туризма и афинитет за пътуване и туризъм (П&amp;T). 
						Докладът под название "Мениджмънтът в бурно време" отразява трудностите, пред които е изправена индустрията в момента и които трябва да се преодолеят, за да се осигури силен растеж на сектора в бъдеще, твърди СИФ. 
						Подобно на Кипър четири други страни от ЮИЕ - Албания, Македония, Черна гора и Румъния - също подобриха глобалното си класиране през последните 12 месеца. Черна гора постигна най-големия напредък, изкачвайки се със седем позиции и ставайки 52-рата най-конкурентна икономика в областта на П&amp;T днес с обща оценка от 4,29. Румъния (4,04) и Македония (3,81) се изкачиха с три позиции съответно до 66-то и 80-то място. Оценката на Албания от 3,68 я класира на 90-то място в света тази година в сравнение с 92-ро място през 2008 г. 
						Гърция е втората най-конкурентоспособна страна от ЮИЕ по отношение на пътуванията и туризма. Оценката й от 4,91 я поставя на 24-то място в света, в сравнение с 22-ро място миналата година. Турция (4,20) и БиХ (3,44) също загубиха две позиции и сега са съответно на 56-то и 107-мо място. България слезе със седем позиции до 50-то място с оценка 4,30, докато Сърбия изгуби десет позиции за една година и е на 88-о място в света днес с оценка от 3,71. 
						Хърватия, която е третата най-конкурентоспособна страна в ЮИЕ в областта на П&amp;T според доклада на СИФ, запази 34-та позиция в световната класация благодарение на "стабилните" резултати и общата оценка от 4,54. Тя бе оценена по-високо, отколкото много други страни от ЕС, включително Словения, Словашката република, Латвия, Литва, България, Полша и Румъния. 
						
Турист снима от върха на древна часовникова кула, която е входът към укрепения средновековен град Сигишоара в Румъния. [Гети Имиджис]
						За да подобри още повече конкурентоспособността на своя сектор П&amp;T Хърватия трябва да "приведе правилата и регулациите на политиката в страната в съответствие с онези, които са необходими за развитието на сектора", се казва в проучването. Трябва също да се подобри и инфраструктурата на въздушния и наземен трансропт, особено на пристанищата, отбелязват също експертите на СИФ. 
						Гърция, Кипър и Турция се представят най-добре от страните в ЮИЕ с оценки в диапазона 5,0-5,5 по показателя "качество на инфраструктурата на въздушния транспорт". 
						Aлбания (2,20) и БиХ (1,97) се цитират сред няколкото страни от Източна Европа, които имат ниски оценки по този показател. 
						 "Ако можеха да подобрят транспортната си инфраструктура до средния европейски стандарт - например като създадат условия за увеличаване броя на заетите места или чрез подобряване на международната си въздушна транспортна мрежа - тези страни могат до увеличат броя на пътниците съответно с 9% и 11%", се казва в доклада. 
						Гърция, Хърватия и Кипър са на 5-то, 6-то и 8-мо място в света по показателя "туристическа инфраструктура", за което те получиха най-добрите оценки от 6,6 до 6,7. България е 12-та с 5,8 точки.

Новото общинско управление ще подобри качеството на живота в Македония
11/08/2003
Промените са труден процес, но те ще позволят на хората да имат по-добро качество на живот - казва македонския министър на местното самоуправление Александър Гестаковски.
Валентин Несовски за кореспондентското бюро на Southeast European Times в Скопие - 11/08/03
 
 
Southeast European Times: Господин Гестаковски, процесът на преразпределянето на властта към кметствата е в пълен ход. Дали тази европейска тенденция към децентрализация е приложима в Македония?
Александър Гестаковски: Гражданите все по-настойчиво искат сами да решават въпросите, които непосредствено ги засягат - практика, която отдавна преобладава в Европа. Преди 1990г. Македония бе една от страните с най-голяма децентрализация и действаща система на местно самоуправление. Населението взимаше решения в своите общини по множество насъщни въпроси. Но от 1996г. тя стана една най-централизираните държави. Сравнението ни убеждава, че това бе пречка за реализация на човешките права, икономическия ръст по места и развитието на другите социални сфери. Да вземем тарифите за комунални услуги - водоснабдяване, канализация и т.н. Жителите нямаха възможност директно да взимат решения и равномерно да преразпределят съответните фондове, тъй като всичко се решаваше централизирано. И тук възникваха спънки, бюрократизъм... Трябваше министърът да решава да се изгради или не водопровод, как и кой трябва да го построи.
Реформата бе започната от предишното правителство и дори се предполагаше значително ускоряване на промените предвид изпълнението на условията по Охридското рамково споразумение. Бих искал да подчертая, че реформата започна дори преди Рамковото споразумение и това, че тя е необходима бе пределно ясно както за населението, таза и за централната власт. Главната отговорност по въпросите, засягащи няколко жизнено важни сфери: образованието, медицинското обслужване, спорта, гражданската отбрана, жилищното строителство и градското планиране ще преминат от централната власт към местните управи.
SE Times: Съществуват опасения, че в резултат на такива реформи, изискващи големи усилия, Македония, преживяла етнически сблъсъци, може да се окаже разделена на своего рода неявни кантони. Взет ли е предвид този аспект?
Гестаковски: При строго спазване на законодателството и действащите принципи на правова държава няма никакъв риск, тъй като в Македония съществува едно ниво на местно самоуправление - има общини и държава. Общия надзор за законността е в ръцете на централната власт. Това значи, че всяко постановление на местното самоуправление се внася за съгласуване в съответното министерство. Министерството може да спре изпълнението му и в 20-дневен срок да го внесе в Конституционния съд за разглеждане. Контрол върху разходите, а също така практическите действия и финансовите операции на местните управи е в компетенцията на централната власт. Мисля, че хората сами трябва да решават въпросите от местно значение.
По конституция в Македония няма административно-териториално деление. Това е функционално обосновано чрез взаимодействието между местните органи на управление, и това е добро решение. Ако, да речем, е по-евтино, кметствата могат по взаимна договореност да построят общ водопровод или бунище. Тъй че, вероятност за кантонизация не съществува.
Много е важен въпросът как ще бъдат защитени етническите македонци, които са болшинство от населението в страната, но са малцинство в няколко общини с преобладаващо албанско етническо население. Ако дадена община взима решение, което в известна степен засяга културата, езика или националната принадлежност на малцинството, то трябва да се взима при участие на етническите македонци или техните представители в кметството да гласуват за това решение. Ако няма консенсус по решението, то е незаконно и се анулира. Ако приетото решение противоречи на законодателството, държавните органи ще спрат неговото изпълнение. Бих искал да отбележа, че е крайно време да започнем да спазваме принципите на правова държава.
SE Times: Разполага ли местното управление с добре обучени хора, способни да поемат тази отговорност?
Гестаковски: Ние искаме през този период да укрепим местните органи както в институционално, така и в административно отношение. Трябва да създадем администрация, способна да се справи с новите задължения. Засилената подготвителна работа вече се провежда в няколко общини, където системата тепърва ще се изпробва.
SE Times: Изглежда, при тази система общините ще станат по-богати. Как те ще набират средства за своята дейност?
Гестаковски: Местните управи ще бъдат по-богати и ще имат повече отговорности. Не може да има добро местно самоуправление, особено, ако то е натоварено с голяма отговорност, при недостиг на финансови средства. Парите ще се набавят по два начина. Първо: общините ще събират данъци върху имотите, наследствата и даренията, а също така местните такси за разрешение на строеж, административни и туристически такси. Втория начин е прехвърляне на вземания, събирани в полза на централния бюджет, който сега е твърде централизиран. Това са начини за обезпечаване на ресурсите.
Да сме наясно: трябва да се предвидят надеждни източници за финансиране. Например, прехвърлянето на отговорностите не бива да води към по-ниско качество на образование. Има голяма разлика дали кметът на общината, дал обещание по време на предизборната си кампания, ще отговаря за една картинна галерия или културен център или това трябва да бъде работа на министъра.
SE Times: Има ли възможност статистическите отчети за етническо представителство да бъдат изготвени при очертаване на границите на общините? Според Охридското споразумение единствено показателят на процентното съотношение определя дали една етническата общност има 20-процентно представителство и, следователно, изисква общината да бъде двуезична.
Гестаковски: Засега ние оперираме с демографски данни от 1994г., макар че има възможност да получим и резултатите от последното преброяване на населението и да го включим при планирането на реформата до ноември. Спецификата на реформата е в това, че освен такива критерии като икономическа стабилност, брой на училища, инфраструктура и численост на населението, ние трябва да се съобразяваме и със задълженията по Рамковото споразумение. Ние полагаме сериозни усилия в това отношение. В общините, където етническата общност наброява 20 процента от общата численост на населението, езика на тази етническа група е официален. Не бива да допускаме създаването на общини с 19-процентно малцинство, за да не ни кажат после, че "това бе направено умишлено" или при съотношение 21 на сто: " Вижте, цифрите са изкуствено завишени".
SE Times: Колко общини ще има в страната?
Гестаковски: Има определени критерии. Ние сме в процеса на окончателно уточняване. Според критериите е несъмнено, че половината от сегашните 123 общини няма да съществуват.

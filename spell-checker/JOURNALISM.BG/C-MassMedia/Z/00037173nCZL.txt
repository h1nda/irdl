ЕК призова за диалог в Албания след протеста, прераснал в насилие 
					25/01/2011
					 
						ТИРАНА, Албания -- Европейската комисия (ЕК) призовава към спокойствие в Албания и насърчава лидерите да възобновят диалога, имащ за цел прекратяване на продължителната политическа криза. Изпълнителното тяло на ЕС препоръчва също така провеждането на щателно разследване на демонстрациите в Тирана през миналата седмица, прераснали в насилие. 
						Говорителката на ЕК Наташа Бътлър каза в понеделник (24 януари), че насилието не трябва да се повтаря, докато политическите лидери се концентрират върху намирането на решение на продължаващата криза. Албания трябва да преодолее краткосрочните политически разногласия и да се фокусира върху евроинтеграционния си дневен ред, заяви тя. 
						Междувременно все още се очаква заповед за ареста на шестима членове на Националната гвардия. Те са заподозрени в превишаване на правомощията си по време на демонстрациите, които завършиха със смъртта на трима души и раняването на десетки други. Правителството защитава действията на гвардията и иска прокуратурата да разследва организаторите на демонстрацията. До момента съд в Тирана е разпоредил арестуването на 27 граждани, а на други 87 е наредено да се явят в съда. (Шекули, Balkan Web, Топ Ченъл, Ора Нюз, Дойче Веле, Нюз 24, Телеграфи - 24/01/11)

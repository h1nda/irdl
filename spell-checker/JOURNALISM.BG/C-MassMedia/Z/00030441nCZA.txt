В Белград се проведе фестивалът “In Vino”
					01/06/2009
					Участниците в тазгодишния фестивал “In Vino” имаха възможност да опитат стотици вина - от 211 евро до 10,5 евро за бутилка.
					От Бояна Милованович за Southeast European Times от Белград -- 01/06/09
 
					 
						
Над 4 000 души посетиха фестивала “In Vino” в Белград. [Никола Барбутов/SETimes]
						Сърбия е най-известна със своята сливовица, но съдейки по посещаемостта на неотдавнашен фестивал в столицата, все повече и повече местни хора търсят чаша добра вино. 
						Тридневният фестивал на виното “In Vino”, който се проведе миналия месец в “Сава Център” в Белград, бе посетен от повече от 4 000 души. 
						От марки от високия клас за почти 211 евро за бутилка до такива за по 10,5 евро, целта на организаторите бе да обхванат широк кръг от хора: от средния любител на вино до познавачите. 
						Сицилианското "Таска д'Алмерита", което направи своя дебют в Сърбия по време на фестивала, бе едно от 500-те вина, представени по време на проявата на 26 май, и според говорителката Мария Теофилович е предизвикало най-голям интерес. 
						От италианското вино "Кампаниле” до аржентинските лозя "Мишел Торино”, събитието събра 120 винарни от 15 страни от цял свят. 
						Местните винарни също не останаха незабелязани сред известните италиански, унгарски и френски марки. “Рубин” от Крушевац обяви своята нова линия "Тера Лазарика". Присъстваха и други винопроизводители, като малките семейни изби на Александрович и Радованович. 
						Представени бяха и регионални вина, като известната черногорска марка “Вранац”. 
						“In Vino” бе домакин и на различни дегустационни семинари и курсове за сомелиери. 
						"Всяка година интересът към курсовете за сомелиери нараства и това само доказва, че виното се превръща във все по-популярна напитка в Сърбия," казва Теофилович. 
						Сред многото посетители имаше и чужденци, тъй като ежегодният фестивал, който се провежда вече шеста година, се оказа добър начин за засилване на туризма. 
						Милан Савич от Крушевац посещава “In Vino” само за да опита някои добри вина. 
						"Когато хората се върнат от екскурзия в чужбина, те вече не разказват колко вино са изпили, а какво са пили, което означава, че качеството е по-важно", казва Савич. 
						Независимо дали става дума за бяло, червено, сухо или сладко, добавя Савич, предпочитанията са от решаващо значение при избора на добро вино.

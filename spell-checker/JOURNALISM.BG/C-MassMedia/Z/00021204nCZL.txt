Комисията на БиХ за проучване на случаите на предоставено гражданство поиска удължаване на мандата си
					09/01/2007
					 
						САРАЕВО, Босна и Херцеговина (БиХ) -- Комисията на БиХ за проучване на случаите на предоставено гражданство на чужденци поиска от парламента да удължи мандата й, който трябва да изтече следващия месец, съобщи председателят на комисията Векослав Вукович. Той каза, че през своята седеммесечна работа комисията е разгледала около 900 случая, за които е имало съмнения за незаконно предоставяне на гражданство на чужденци между 1992 и 2006 г., като е отнела гражданството на 330 лица. Предстои да бъдат разследвани още 500 случая, каза той.
						Други новини -- В понеделник напускащият поста министър на отбраната на БиХ Никола Радованович приветства реформите, осъществени във въоръжените сили на БиХ през последните три години. Той каза, че в армията вече почти няма политическо влияние. Преструктурирането ще доведе до съкращаването на около 2 000 служители тази година. (Дневни Аваз - 09/01/07; ПБС БиХ, РТРС - 08/01/07)

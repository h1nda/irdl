Според анализатори регионът е уязвим за атентати
		23/07/2012
		Експерти по сигурността смятат, че осъщественият миналата седмица самоубийствен атентат срещу група израелски туристи в Източна България е бил смразяващо напомняне, че регионът остава уязвим за терористични нападения.
		От Биляна Лаймановска за Southeast European Times от Скопие – 23/07/12
 
		 
			
Властите съобщиха, че взривното устройство е убило петима израелски туристи, шофьора на автобуса и атентатора самоубиец. [Ройтерс]
			Експертите са съгласни, че предотвратяването на терористични заплахи на Балканите – кръстопът между Изтока и Запада, където в пряко съприкосновение се оказват най-големите противоположности и различия – може да бъде трудно. През последните няколко години рисковете са по-големи поради факта, че много държави от региона станаха членки на НАТО и ЕС и участват в международната коалиция за борба с тероризма.
			„Тероризмът не признава граници“, заяви за SETimesБлагоя Марковски, бивш говорител на генералния щаб на македонската армия. „За терористите не е проблем да преминават от една територия в друга, да се движат и да се организират. Въпреки че тук те вероятно няма да получат широка подкрепа за своите действия, терористичните нападения на микроравнище продължават да са реална заплаха. Те създават нестабилност, несигурност и плашат населението“.
			В сряда (18 юли) терорист задейства взривно устройство в автобус на летище Бургас, като уби петима израелски пътници и шофьора на автобуса. Атентаторът, който все още не е идентифициран, също загина.
			Туристите са кацнали с чартърен полет от Тел Авив и е трябвало да продължат към черноморския курортен комплекс Слънчев бряг. Израелски представители обвиниха Иран и „Хизбула“ за нападението, но Иран отхвърли обвиненията. Израел планира да поиска от ЕС да включи „Хизбула“ в списъка на терористичните организации. Групата вече е включена в американския списък на терористичните организации.
			„За щастие досега регионът не беше изложен в толкова голяма степен на конкретни терористични атаки от размера на нападението срещу израелските граждани в България“, заяви за SETimesМентор Врайоли, старши научен сътрудник в Косовския център за изследване на сигурността.
			„Въпреки че в стратегиите за национална сигурност на повечето балкански държави са включени заплахи и опасности, които биха могли да дойдат от глобалния тероризъм, поради относително стабилното положение е възможно тези опасности да са били до голяма степен пренебрегнати от отговарящите за сигурността институции в тези държави.“
			
Членове на израелски спасителен екип помагаха при разследването на атентата на 18 юли. [Ройтерс]
			Специалистите препоръчват регионът да обмисли начини за засилване на сигурността и координиране на силите за сигурност, за да се предотвратят терористични заплахи, особено в често посещаваните от израелски туристи райони. Израелски представители в региона също призоваха за повишаване на бдителността.
			„Иранската терористична кампания чрез своя изпълнител в Близкия изток „Хизбула“ взема на прицел цивилни граждани, без да обръща внимание на заявената от тях религия или етническа принадлежност“, каза за SETimesОхад Авидан Кайнар, заместник генерален консул на Израелското консулство в Истанбул. „Трагичният… самоубийствен атентат в Бургас отне живота на петима израелци, но също и на един българин от турски произход… През последните няколко месеца имаше много такива опити: Делхи, Банкок, Тбилиси, Баку, Истанбул, Найроби и поразително близкият като почерк неуспешен опит за атентат в Кипър едва преди седмица.“
			Заместник-директорът на Дирекция „Координация на полицейските органи“ в Босна и Херцеговина (БиХ) Урош Пена съобщи, че след нападението в Бургас властите в БиХ са засилили мерките за сигурност около израелското посолство и други сгради, които биха могли да бъдат набелязани като цели от враговете на Израел.
			Други държави обаче, включително Македония и Сърбия, не са засилили сигурността, въпреки че македонските власти съобщиха, че следят внимателно ситуацията в България.
			Според македонската Държавна статистическа служба 363-ма израелски туристи са посетили през май Македония. Този брой непрекъснато нараства от 2010 г. насам. Броят на израелските туристи в Македония се увеличи, след като двете държави въведоха безвизов режим на пътувания и в Скопие беше построен Музей на холокоста.
			
 Кореспондентите на SETimes в Прищина – Линда Карадаку, в Истанбул – Менекше Токяй, в Подгорица – Дражен Ремикович и в Белград – Биляна Пекушич участваха в написването на този репортаж.
 
		
	
 
					 
					
 
 

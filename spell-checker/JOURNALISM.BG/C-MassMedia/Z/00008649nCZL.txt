Проди критикува Хърватия за Адриатическата зона
10/10/2003
 
БРЮКСЕЛ, Белгия -- В четвъртък (9 октомври), председателят на Европейската комисия Романо Проди отправи критика към Хърватия за решението й да обособи защитена екологична и риболовна зона по своето адриатическото крайбрежие. "Едностранните решения винаги водят до затруднения, затова призовавам [Хърватия] да започне открит диалог със съседите си," каза той след среща с хърватския премиер Ивица Рачан. Словения бурно се противопостави на зоната и заплаши да блокира молбата на Хърватия за членство в ЕС.
В Брюксел Рачан предаде отговорите на обемистия въпросник на Европейската комисия, което е задължително изискване преди започването на преговори по присъединяването. Проди заяви, че Хърватия ще трябва да убеди ЕС в пълното си сътрудничество с Трибунала на ООН за военните престъпления, послание, което отекна по време на срещата на Рачан с върховния представител на ЕС по въпросите на външната политика Хавиер Солана и с комисаря по разширяването Гюнтер Ферхойген. (АП, ХИНА, Хърватско радио, Би Би Си - 09/10/03)

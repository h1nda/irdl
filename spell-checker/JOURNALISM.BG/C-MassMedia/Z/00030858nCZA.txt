Свещените планини на Сърбия
					08/07/2009
					Шестнадесетте средновековни манастира във Фрушка гора, които се намират в национален парк, предлагат духовни изживявания и почивка.
					От Георги Митев-Шантек за Southeast European Times от Белград -- 08/07/09 Снимки: Никола Барбутов
 
					 
						
Манастирът "Крушедол" е създаден през 1509 г. от сръбския владетел Джордже Бранкович.
						Само на час път с кола на северозапад от Белград се намира място, където можете да подмладите духа и тялото си. Влезте във Фрушка гора, планина в северната провинция Войводина, която предлага красотата на национален парк и духовността на 16 средновековни манастира. 
						"Господ я е създал, докато си е почивал и мислел за красотата на природата", е казал през 1860 г. сръбският поет Йован Йованович Змай. 
						Пътят дотам е лесен, дори и за чужденците, които за първи път посещават страната. За онези, които не познават сръбската култура и архитектура, най-лесно е да си резервират еднодневно пътуване с екскурзовод. 
						Други могат да предпочетат да стигнат дотам бързо по магистралата Белград–Нови Сад. 
						Един много по-приключенски маршрут обаче - и според мнозина "нещо истинско" - е по регионалния път през Инджия. Гледката към селищата е великолепна. До Първата световна война те са били част от Австро-унгарската империя и имат централноевропейски вид. 
						
“Велика Ремета” е манастир с по-нови и ярки стенописи.
						По пътя можете да посетите “Сремски Карловци”, важен сръбски литературен и културен център. През 1699 г. Свещеният съюз сключва мирен договор с Османската империя. Заобиколени от богатата история на "Карловци", опитайте местното червено вино бермет, което подхожда на домашно приготвения сладкиш кугелхопф. 
						След като пристигнете във Фрушка гора, изборът на манастирите, които да посетите, може да се окаже трудна задача. Построени между 12-и и 16-и век, те са различни по стил и големина. Големият и богат “Крушедол” и малкият, но доста оживен "Велика Ремета" са добро решение. 
						Великолепието на “Крушедол” личи още от първата кула на входа на манастира, който е построен през 1509 г. от сръбския владетел Джордже Бранкович. Много сръбски благородници и патриарси - включително крал Милан Обренович (1872-1889) - са погребани тук. 
						Посетителите са привлечени от архитектурата на "Крушедол", но и от православните стенописи и икони, смесица от чудеса на духовността и изкуството. "[За тях] е много интересно да видят как … библейските картини са представени в православното изкуство," каза екскурзоводът Стево Джелич за Southeast European Times. 
						За разлика от "Крушедол", “Велика Ремета” е по-малък манастир с по-нови стенописи. В него се намира най-високата камбанария (38,6 м) в Северна Сърбия, бароков шедьовър на германските каменоделци. Манастирът предлага възможност да надзърнете как живеят монахините днес. 
						Горите и езерата в националния парк имат подмладяващо въздействие. Термалните спа процедури във Връдник допълват изживяването, както и посещението на езерата с топла минерална вода. 
						Опитайте вкусно ястие в един от многото ресторанти във Фрушка гора. Етнографската къща “Мадарик” предлага уникални местни ястия, приготвени по същия начин както преди стотици години. 
						Туристите могат да си тръгнат от Фрушка гора с пълно сърце и пълен стомах.

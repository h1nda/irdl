ЕК даде положително становище за присъединяването на Хърватия към ЕС през 2013 г.
					14/10/2011
					Европейската комисия даде в сряда висока оценка на напредъка на Хърватия по отношение на изпълнението на критериите за членство в ЕС, но заяви, че някои области изискват допълнително внимание.
					(EurActiv – 13/10/11; Европейска комисия, Euobserver, РСЕ/РС, София ехо – 12/10/11)
 
					 
						
„Останалите ангажименти трябва да бъдат изпълнени преди присъединяването”, се казва в доклад на Европейската комисия от сряда (12 октомври). [Ройтерс]
						През последните 12 месеца Хърватия е постигнала добър цялостен напредък във всички области на процеса на присъединяване, се казва в доклад на Европейската комисия (ЕК) от сряда (12 октомври), в който също така се дава положително становище за планираното присъединяване на страната към ЕС през 2013 г. 
						Като оцени високо постигнатия от Хърватия съществен напредък в областта на съдебната система и основните права – и по-специално правосъдието, свободата и сигурността – Комисията призова Загреб да се съсредоточи върху изпълнението на всички други поети ангажименти в процеса на преговорите за членство с Брюксел. 
						„Останалите ангажименти трябва да бъдат изпълнени преди присъединяването”, се казва в годишния доклад за напредъка на ЕК. „Комисията ще следи внимателно постигнатия от Хърватия напредък във всички области до датата на присъединяване.” 
						Хърватия започна преговорите за членство с ЕС през октомври 2005 г. След завършването на преговорите на 30 юни тази година Брюксел определи 1 юли 2013 г. за предварителна дата за присъединяване на страната като 28-и член на Съюза. 
						Очаква се договорът да бъде подписан официално на 19 декември. 
						„Трябва да кажа, че не изпитвам особена еуфория по отношение на последния доклад. Той е просто един от многото такива. ЕС ни постави толкова много изисквания, че, трябва да кажа, вече наистина не обръщам особено внимание на тези новини”, казва студентката по икономика Ивана Любичич. 
						Жителката на Загреб Мая Антич сподели за SETimes, че се надява, че след като цялата работа с ЕС вече е свършена, „ще подпишем всички договори и тогава ще се присъединим и ще имаме равни права като гражданите на другите държави от ЕС, що се отнася до пътувания и възможности за обучение”. 
						Мато Токич, който е готвач, посочва, че е доволен от констатациите на доклада. „Това показва, че сме си свършили работата добре и че сме готови да се присъединим”, каза той за SETimes. 
						Еврокомисарят по разширяването Щефан Фюле изрази надежда в сряда, че Европейският парламент ще даде съгласието си навреме, за да може това да стане както е планирано. 
						При представянето на пакета за разширяването на блока за 2011 г., включително доклада за напредъка на Хърватия и тези за другите кандидат-членки и потенциални кандидатки за членство в ЕС, комисарят даде Хърватия като „най-добър пример” за доверието в политиката на разширяване на Брюксел. 
						„Нашата политика печели доверие, защото страните осъществяват реформите, а ЕС спазва поетите ангажименти, след като условията бъдат изпълнени”, заяви Фюле. 
						„Демокрацията функционира. Основните права се спазват. Икономиката устоя на финансовата криза”, посочи Фюле. „И Хърватия ще бъде готова да приеме правата и задълженията на членството от деня на присъединяването.“ 
						Докато това стане обаче, балканската страна, която предстои да стане втората бивша югославска република, членка на Съюза, след присъединяването на Словения през 2004 г., трябва да свърши още работа. 
						„Хърватия се ангажира да продължи да гарантира постигането на устойчиви резултати, по-специално в областта на съдебната и административната реформа, борбата срещу корупцията, правата на малцинствата, завръщането на бежанците и военните престъпления”, посочи ЕК. 
						
						Кореспондентката на SETimes Наташа Радич участва в написването на този репортаж.

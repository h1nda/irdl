Турският посланик в Косово работи за задълбочаване на отношенията
					17/05/2012
					От политиката до икономиката Турция остава един от най-големите регионални партньори на Косово.
					От Мухамет Брайшори за Southeast European Times от Прищина -- 17/05/12
 
					 
						
Посланикът на Турция в Косово Сонгюл Озан. [Турско посолство в Косово]
						Откакто пое поста на посланик на Турция в Косово през януари 2011 г., Сонгюл Озан се стреми към задълбочаване на политическите и икономическите отношения между Турция и Косово въз основа на идеята, че двете държави споделят общи културни, исторически и обществени връзки. 
						Определяйки двустранните отношения като "отлични", Озан заяви, че споделянето на религиозни, обществени и културни ценности улеснява контактите между хората и развитието на стабилни междудържавни отношения. 
						"Във връзка с това трябва да се подчертае приносът на турските представители в КФОР и ЮЛЕКС", заяви тя. Турция има 380-членно военно и полицейско присъствие в Косово като част от ръководената от НАТО мироподдържаща мисия КФОР. Турските части са разположени в Призрен и Мамуша, където има турски малцинства. 
						Докато турското военно присъствие представлява едната ос на турската външна политика към Косово, ТИКА, Турската агенция за сътрудничество и развитие, и културният център "Юнус Емре" "имат друг много полезен принос за нашите междудържавни отношения", заяви Озан. 
						Откакто ТИКА откри свое бюро през 2004 г., тя е изпълнила повече от 200 проекта в държавната администрация, здравеопазването, образованието, културата и селското стопанство, включително построяването на сградата на общината в Мамуша и реставрирането на джамията от османската епоха "Мехмет Фатих" в Прищина. 
						За многостранния дипломатически подход към Косово Озан заяви: "Ние, в Турция, желаем да имаме отлични отношения с Косово във всяка област. Доволни сме да наблюдаваме същото желание от страна на Косово." 
						Говорейки пред SETimes на срещата на балканските лидери в Ню Йорк през септември 2011 г., външният министър на Косово Енвер Ходжай също отбеляза "отличните" отношения между Турция и Косово. 
						"В същото време обаче сме много заинтересовани да насърчаваме отношенията между народите, между хората", заяви външният министър, добавяйки, че комуникацията и контактите между двете общества са много важни за една малка държава. 
						Във връзка с това Озан заяви, че косовските турци "са сред най-ценните мостове между нашите държави." 
						Турските културни дейности, като Фестивала на турския джаз и Седмицата на турското кино, също са станали традиция, докато турските сериали са с нарастваща популярност. 
						"Радостни сме от факта, че турските телевизионни сериали и турските артисти са харесвани във всички страни в региона, дори в Косово", заяви Озан. 
						Ардита Хюсенай, председател на Прищинския център за културни изследвания, е съгласна, че турските сериали оказват влияние върху промяната на отношението на хората в Косово спрямо Турция. 
						"Телевизионните сериали показват на [косоварите] колко общи неща има техният живот с турската култура и начин на живот. Това им повлиява да мислят по-различно от това, с което са свикнали", каза Хюсенай. 
						Въпреки че някои хора в Косово са критични към Османската империя, посланикът заяви, че много албански и бошнашки общности в Турция и на Балканите имат положително възприятие за Турция на базата на взаимно уважение към общата им история. 
						"Нормално е да има различни възприятия и коментари относно историята. Смятам, че историята не трябва да се използва за разделяне на народите и държавите. Напротив, трябва да бъдем градивни и да използваме възможностите на добрите неща, които историята ни предлага, като приятелство и мир", заяви Озан. 
						На базата на тези общи ценности посланикът заяви, че турски компании възнамеряват да инвестират в страни като Косово. 
						Турция е четвъртият най-голям търговски партньор на Косово след Сърбия, Македония и Германия. Турция е изнесла за Косово стоки за 265,9 млн. щ.д. през 2011 г., докато Косово е изнесло стоки за 10,1 млн. щ.д. за Турция. 
						Според Озан общата стойност на инвестициите на турския частен бизнес сектор в Косово възлиза на 277 млн. щ.д., докато стойността на договорите за изпълнителски дейности е близо 1 млрд. щ.д. Инвестициите са насочени към образованието, здравеопазването, строителството и приватизационните търгове. Турският частен бизнес сектор в Косово е наел на работа близо 3200 души в държава, която е измъчвана от висок процент на безработица и бедност. 
						"Този сектор е много заинтересован да инвестира в инфраструктурни проекти", подчерта Озан. 
						Напоследък Косово се стреми към присъединяване към евро-атлантически институции, като НАТО и ЕС, и Турция изрази подкрепата си за интеграцията на Косово в международната общност на държавите. 
						Въпреки че Турция не участва в подпомагания от ЕС диалог между Прищина и Белград, Озан заяви, че Турция силно подкрепя процеса на диалог. 
						"Във връзка с това бих искала да кажа, че опазването на независимостта, суверенитета и териториалната цялост на Косово и на всички държави в региона е сред основните елементи за осигуряване на мира на Балканите." 
					
				
			
					 
					
 
 

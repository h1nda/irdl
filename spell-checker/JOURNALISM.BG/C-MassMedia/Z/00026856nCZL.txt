Косовски сръбски полицай бе застрелян в северно село
					23/06/2008
					 
						ПРИЩИНА, Косово - Властите са открили в неделя (22 юни) в Северно Косово полицейски служител, застрелян в колата му. Предполага се, че въоръжени мъже са застреляли жертвата, косовски сърбин, докато е преминавал с колата си през село Рударе, на 5 км северно от Митровица, в район, населен предимно с етнически сърби. Полицията съобщи, че е задържала двама заподозрени сърби. 
						Кметът на Митровица Байрам Реджепи предупреди, че напрежението в етнически разделения град може да се покачи, ако не се предприемат стъпки за прекратяване на присъствието на структури на сръбските сили за сигурност в Северно Косово. 
						Също в неделя стотици затворници от затвора в Дубрава започнаха гладна стачка с искания за закон за амнистия и по-добри условия в най-големия затвор в Косово. Един от затворниците е заявил, че всички затворници протестират. (Коха Диторе, Експрес - 23/06/08; КТВ, Kosovalive - 22/06/08)

КФОР обвини лидерите на косовските сърби в подстрекаване на палежите на граничните контролно-пропускателни пунктове
					21/02/2008
					 
						ПРИЩИНА, Косово -- В сряда (20 февруари) командващият на КФОР Гзавие дьо Бу Марнак обвини лидерите на косовските сърби в съучастие в неотдавнашните нападения и палежи на два гранични контролно-пропускателни пункта между Косово и Сърбия. "Някои местни лидери в Северно Косово поеха огромна отговорност вчера", каза Марнак пред журналистите.
						Граничните контролно-пропускателни пунктове "Ярине" и "Баня" бяха затворени в сряда, след като най-малко 1 000 сърби от Косово ги разграбиха и подпалиха в отговор на едностранната декларация за независимост от страна на Прищина. Косовският сръбски лидер Милан Иванович отхвърли обвиненията на Марнак като "абсурдни". (Вечер - 21/02/08; АФП, Би Б Си, Бета, Танюг, Б92, Студио Б, РТС - 20/02/08)

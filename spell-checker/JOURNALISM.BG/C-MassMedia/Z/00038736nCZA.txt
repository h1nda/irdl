Последното преброяване на населението в Черна Гора може да породи призиви за промяна 
					07/06/2011
					Резултатите биха могли да повлияят на данъчната политика, инфраструктурата, създаването на нови работни места, икономическото и социалното положение на всеки гражданин на Черна Гора.
					от Миряна Бошкович за Southeast European Times от Подгорица – 07/06/11
 
					 
						
Заместник-председателят на партията Нова сръбска демокрация Горан Данилович (в средата) твърди, че държавата трябва да се приспособи към реалността, а не обратното. [Миряна Бошкович/ SETimes]
						Гражданите на Черна гора с нетърпение очакват резултатите от последното преброяване на населението, особено данните за националния, религиозен и езиков състав. Според тях ще има огромни различия между цифрите от сегашното преброяване и това, проведено през 2003 година.
						Данните от преброяването могат да доведат до по-високи данъци, което на свой ред може да засегне местоположението на училищата, комуналната инфраструктура, търговските центрове, банките, фирмите и заетостта. 
						"Ако се окаже, че [резултатите от преброяването] не отразяват реалността в законов и конституционен план, не обществото трябва да се приспособява към нея, а обратното. Именно държавата с всичките ѝ системи трябва да се адаптира към реалността", заяви Горан Данилович, заместник-председател на Нова сръбска демокрация. 
						Неговата партия, която защитава интересите на сърбите в Черна гора, смята, че никой не би пренебрегнал резултатите от преброяването, що се отнася до националната, езикова и религиозна структура на населението. 
						"В това няма нищо драматично... Никога не трябва да пренебрегваме положението, в което са хората, и тяхната собствена реалност; [следователно] е важно какво записваме в конституцията като израз на политическа воля", обясни той. 
						Управляващата Демократична партия на социалистите (ДПС) смята, че резултатите от преброяването предоставят уместна информация за разширяването на социалните политики и политиките за развитие, така че те да могат да бъдат приложени ефективно и цялостно. Говорителят и член на изпълнителния съвет на ДПС Райко Ковачевич заяви, че на неотдавнашния конгрес на партията се е стигнало до извода да бъдат засилени правителството и обществото на Черна гора чрез преодоляването на някои вредни разделения. 
						"При пълно съобразяване със статистиката по отношение на националното самосъзнание, ДПС ще продължи политиката си на засилване и затвърждаване на идеята за гражданско общество и ще работи всеки ден за подобряване на човешките права и свободи", каза Ковачевич. 
						Ако резултатите от преброяването покажат, че хората са станали по-богати спрямо предишното преброяване, и че са налице големи различия в жилищното състояние на отделните граждани, то според Данилович в този случай правителството може да промени данъчната си политика. 
						"Адекватното данъчно облагане на излишъците и пълното прилагане на данъка върху недвижимите имоти биха могли да донесат значителни ресурси на държавния бюджет", заяви Данилович. 
						Делегацията на ЕС в Подгорица твърди, че преброяването е строго статистически въпрос и предполага, че от резултатите ще зависи размерът на европейските средства, до които ще имат достъп гражданите на Черна гора. 
						"На европейско ниво общите данни за населението се използват при изчисляване на индикатори на глава от населението, като например БВП на глава от населението, което от своя страна влияе върху разпределението на структурните фондове," каза говорителят на делегацията Драган Мугоша. 
						Той допълни, че данните от преброяването са важни при гласуванията в европейските институции. Тъй като е възможно това да е последното преброяване в Черна гора, преди страната да се присъедини към блока, председателят на делегацията на Съюза Леополд Мауер заяви по-рано, че Брюксел ще прилага данните от преброяването при изготвянето и провеждането на своите политики. 
						През последните години политиците използват данните от преброявания, свързани с национални и езикови промени, за промотиране и изпълнение на политически програми и цели.

София одобрява изграждането на ядрената централа "Белене" 
					18/04/2005
					Българското правителство е одобрило изграждането на втората ядрена централа в страната с обща инсталирана мощност от 2,000 мегавата. Първият от двата реактора се очаква да влезе в пълна експлоатация през 2011 г. 
					От Светла Димитрова за Southeast European Times в София -- 18/04/05 
 
					 
						
Изграждането на ядрената централа "Белене" започна през 1986 г., но бе прекратено през 1991 г. поради финансови проблеми и натиск от защитниците на околната среда. [AФП]
						На 7 април българското правителство взе решение за строителството на втората ядрена електроцентрала в страната. Проектът, който първоначално бе стартиран през 1986 г., но бе временно прекратен поради финансови проблеми и натиска на защитници на околната среда, се очаква да гарантира водещата роля на страната на регионалния енергиен пазар след планираното спиране на два реактора от съветски тип в АЕЦ "Козлодуй" през декември 2006 г. 
						Централата, която ще има два блока, всеки с инсталирана мощност от 1,000 мегавата, ще бъде изградена в град Белене на река Дунав, на около 250 км североизточно от София. Строителството ще струва на България около 2.5 млрд. евро, което ще бъде най-голямата инвестиция в страната за последните 15 години, както и през следващите десет, твърди кабинетът. 
						"Решението отваря пътя за конкурса за изпълнител на проекта. Това ще стане до най-много 30 дни," заяви пред репортери министърът на енергетиката Мирослав Севлиевски след решението на кабинета. 
						Според Ройтърс две групировки ще представят оферти. Едната се състои от френската Framatome и руската Atomstroiexport, а втората включва чешката Skoda Praha, Ситибанк, италианската Уникредито и чешката Komercni Banka. Трети консорциум, воден от канадската компания Atomic Energy Canada Ltd, се оттегли от надпреварата, тъй като леководната технология, която ще се използва в централата, е несъвместима с канадския тип реактори CANDU. 
						Победителят в конкурса вероятно няма да бъде обявен до изборите в България на 25 юни. Същинската реализация на проекта се очаква да започне през 2006 г., като първият от двата реактора ще бъде пуснат в пълна експлоатация през 2011 г. 
						"Строителството на АЕЦ Белене ще повлияе значително върху пазара на работната сила в Северна България," посочва правителството в своя декларация."То ще допринесе за увеличение на средната работна заплата и ще намали безработицата в региона с почти 50 %, тъй като централата се очаква да създаде около 1,000 работни места за специалисти."
						Проектът обаче има и своите противници. Основното безпокойств на защитниците на околната среда е това, че централата ще бъде разположна в сеизмично активен район. Някои икономисти считат, че такава мащабна инвестиция е неразумна, а опозиционните партии се противопоставят срещу избрания момент за вземане на решение, което на практика става част от предизборната кампания.

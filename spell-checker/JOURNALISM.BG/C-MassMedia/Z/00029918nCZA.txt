Най-голямото училище в Струга ще премине на смени според езика на преподаване
					13/04/2009
					Министърът на образованието Перо Стояновски съобщи, че за да се гарантира безопасността на учениците, до края на годината в най-големия гимназиален комплекс в Струга ще бъдат въведени отделни смени според езика на обучение - македонски и албански.
					От Марина Стояновска за Southeast European Times от Скопие -- 13/04/09
 
					 
						
Министърът на образованието Перо Стояновски заяви, че за да се гарантира безопасността на учениците, училищното обучение ще се провежда в отделни смени. [Правителство на Македония]
						Побоят миналия месец над етнически македонски ученик от 50 въоръжени етнически албански ученици, който едва не завърши фатално, развали междуетническите отношения в Струга, град, който в миналото бе известен със своето спокойствие. Увеличеното насилие сред учениците завладя гимназиалния училищен комплекс “Нико Нестор” в Струга след разширяването на Струга през 2004 г. 
						При тази териториална реорганизация управляващият тогава Социалдемократически съюз (СДСМ), с подкрепата на Демократичния съюз за интеграция (ДСИ) на етническите албанци, добави няколко общини към Струга, като така албанците получиха 55-процентно мнозинство в населението. 
						Две години по-късно контролираният от ДСИ градски съвет раздели училищния комплекс: гимназията стана отделно училище, наречено "Ибрахим Темо”, с новоназначен директор етнически албанец, а техническите училища запазиха старото име “Нико Нестор”. 
						Демографските промени в голямата община се отразиха и в училищата. В училищния комплекс албанските ученици също станаха мнозинство. Боевете се увеличиха многократно, особено между етнически албанци от добавените неотдавна общини и етнически македонци от предишна Струга. 
						Местни родители, настоявайки за анонимност, казаха на SETimes, че характерът на проблема не е в противопоставяне на градските и селски райони, а етнически и политически. Те твърдят, че "се извършва тихо етническо прочистване на македонците". Осемнадесет македонски ученици са напуснали Струга през тази година. Училищните камери регистрират боеве, но според родителите кметът на Струга Рамиз Мерко, който е член на ДСИ, и неговите служители отказват да накажат виновните. 
						Разтревожените родители са съгласни, че единственият начин да се предотвратят по-нататъшни нападения срещу техните деца е отделното обучение на двете етнически групи. През февруари, изправен пред ученическо насилие и бойкотиране на учебните занятия, министърът на образованието Перо Стояновски се съгласи да бъде въведен този план. 
						Смените според езика на обучение - македонски и албански - ще се прилагат до края на годината. Правителството обеща също да изгради нова училищна сграда до края на учебната година, за да реши проблема. 
						"Това е само временно решение", заяви директорката на училището Маре Савеска. 
						"Местната администрация прие това решение, въпреки че албанските преподаватели и членовете на Общинския съвет едва ли са съгласни", заяви Ямие Хайредини, директор на образователния сектор в Струга. 
						Премиерът Никола Груевски отдава вината за етническото напрежение на разширяването на Струга през 2004 г. "Правителството е твърдо решено [да реши] проблема и ... поддържа постоянни контакти с родителите, преподавателите и местната администрация", заяви той.

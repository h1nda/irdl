Официални представители на сърбите и на косовските албанци ще се срещнат в Ню Йорк този месец
					05/09/2007
					 
						МОСКВА, Русия -- Първите преки преговори между официални представители на Белград и Прищина ще се проведат в Ню Йорк на 28 септември, съобщи руският представител в "тройката" на Контрактната група Александър Бостан-Харченко за московския всекидневник "Время новостей" във вторник (4 септември). Преговорите ще започнат веднага след следващата среща на Контактната група на 27 септември, заяви пратеникът и добави, че той очаква "обрат в процеса на преговорите" този път.
						Волфганг Ишингер, представителят на ЕС в "тройката", настоя във вторник в Белград, че преговорите за Косово трябва да се съсредоточат върху въпроса за статута, а не върху странични въпроси като културните и религиозни права. Ишингер се срещна със сръбския премиер Воислав Кощуница, който потвърди възраженията на неговата страна срещу всякакво едностранно обявяване на независимост на Косово. 
						По време на посещение в Букурещ във вторник, сръбският външен министър Вук Йеремич поддържаше по-умерен тон. Той заяви, че трябва да бъде направен действителен опит за "сближаване на нашите законни искания за запазване на суверенитета и териториалната цялост със законните искания на албанската етническа общност в Косово за максимално самоуправление". (Блиц, Политика - 05/09/07; Бета, Б92, РТС, Танюг, Гласът на Америка, AП, ДПА, AФП, Будапест Бизнес Джърнъл, Синхуа - 04/09/07)

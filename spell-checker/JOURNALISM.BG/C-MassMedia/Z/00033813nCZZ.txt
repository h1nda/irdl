Дипломатически дневник: Хърватия призовава за регионално сътрудничество
					16/03/2010
					Хърватия призовава за диалог за преодоляване на конфликтите между държавите от бивша Югославия. Още в дипломатическите новини: македонският външен министър посети Косово, Сърбия и Албания подписа споразумение за борба с тероризма.
					 
						
Хърватският президент Иво Йосипович (вляво) и словенският му колега Данило Тюрк се срещнаха в Бърдо, Словения. [Гети Имиджис]
						
						Хърватският президент Иво Йосипович призова в петък (12 март) всички бивши югославски републики да уредят проблемите, възникнали след разпадането на страната. Всички лидери от бившите югославски държави трябва да "седнат на една маса и да започнат преговори", каза Йосипович на обща пресконференция със словенския си колега Данило Тюрк в Бърдо, недалеч от Любляна. Тюрк каза, че посещението на Йосипович е белязало началото на нова глава в словенско-хърватските отношения. 
						*** 
						
						Македонският външен министър Антонио Милошоски замина в понеделник (15 март) на посещение в Косово за откриване на македонското посолство в Прищина и за среща с представители на косовското правителство. Македония и Косово установиха дипломатически отношения през октомври 2009 г. "Икономическите и енергийните перспективи са нашите приоритети, и съсредоточавайки се върху тези две области, ще отправим конкретни послания към нашите граждани и страните от региона," каза Милошоски. 
						*** 
						
						Албания трябва да реши политическата си криза до четвъртък (18 март), когато еврокомисарят по разширяването Щефан Фюле се очаква да посети страната, каза миналата седмица генералният директор на Дирекция "Разширяване" на Европейската комисия (ЕК) Пиер Мирел. Той призова за конструктивен подход към исканията на опозицията за разследване на нередностите по време на общите избори през юни 2009 г. Политическата криза в Албания се разрази след тези избори, които според опозиционната Социалистическа партия са били манипулирани. 
						*** 
						
						Сърбия и Албания са готови да подобрят отношенията си, за да се присъединят към ЕС, въпреки противоположните им позиции относно независимостта на Косово. "Нова ера в отношенията" ще бъде "крайъгълен камък за стабилността на региона", каза албанският външен министър Илир Мета в четвъртък (11 март) в Белград, по време на първата среща на високо равнище между представители на двете държави за повече от пет години. Външният министър на Сърбия, Вук Йеремич, нарече посещението на Мета "историческо". По време на посещението Сърбия и Албания подписаха споразумение за борба с организираната престъпност и незаконния трафик. 
						*** 
						Естония поддържа бъдещото разширяване на ЕС и е готова да сподели своя опит в интеграционния процес със Сърбия, заяви на 9 март премиерът Андрус Ансип по време на разговори с гостуващия в страната сръбски външен министър Вук Йеремич. Ансип каза, че неговата страна има интерес към сътрудничество в областта на информационните технологии, образованието и енергетиката. 
						*** 
						Двустранните спорове не трябва да пречат на процеса на интеграция в ЕС, заявиха на 9 март след среща в Загреб хърватският външен министър Гордан Яндрокович и македонският му колега Антонио Милошоски. Яндрокович отново потвърди подкрепата на Хърватия за евро-атлантическата интеграция на Македония и изрази надежда, че дългогодишният спор за името с Гърция ще бъде решен скоро. 
						*** 
						
						Турция и Албания стават стратегически партньори и важни фактори за стабилността и сигурността на Балканите, каза на 9 март турският премиер Реджеп Тайип Ердоган по време на двудневното посещение на председателя на албанския парламент Йозефина Топали в Турция. Тя се срещна също с колегата си Мехмет Али Шахин и присъства на световна среща на върха за правата на жените в Анкара. 
						
						(Различни източници -- 09/03/10-16/03/10)

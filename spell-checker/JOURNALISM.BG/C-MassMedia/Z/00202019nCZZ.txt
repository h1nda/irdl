Турция лицензира ливанската "Банк Ауди" 
					02/11/2011
					Турция издаде първия си банков лиценз от десет години насам. Други бизнес новини: латвийската група "Болтик Авиейшън Систем" е единственият участник в търга за приватизацията на "ЯТ Еъруейз".
					 
						
"Банк Ауди" ще оперира в Турция. [Reuters]
						
						Турската Агенция за банково регулиране и надзор обяви в петък (28 октомври), че е издала лиценз на ливанската "Банк Ауди" да оперира в страната. Това е първият банков лиценз в страната от повече от десет години насам. "Банк Ауди" се е ангажирала да инвестира 10 милиарда долара в дейността си в Турция. 
						*** 
						В сряда (26 октомври) Европейската комисия предупреди Хърватия, че предложен от страната закон, според инвеститори няма да имат право да придобиват мажоритарен дял в енергийната група ИНА, ще е в нарушение на правилата за конкуренцията на ЕС. В момента най-големият акционер в ИНА е унгарската фирма МОЛ с дял от 47,46% и опция за придобиване на допълнителни 1,6%. Правителството контролира 44,84%. Според предлагания закон единственият мажоритарен акционер в ИНА може да бъде хърватското правителство. 
						*** 
						
						Сръбското министерство на инфраструктурата обяви в понеделник (31 октомври), че латвийската група "Болтик Авиейшън Систем" е единственият участник в търга за приватизацията на затъналия във финансови проблеми държавен въздушен превозвач "ЯТ Еъруейз". Това е вторият опит за продажба на ЯТ. При първия през 2008 г. правителството не успя да продаде дял от 51% от превозвача на "Търкиш Еърлайнс". 
						*** 
						Европейската банка за възстановяване и развитие (ЕБВР) ще заеме на Босна и Херцеговина 16,5 милиона евро, за да финансира разширяването на два ключови пътни участъка, преминаващи през Сараево -- отсечки от 12-ия напречен път и Южния надлъжен път. 
						*** 
						
						Българският финансов министър Симеон Дянков обяви в понеделник (31 октомври), че правителството и профсъюзите са постигнали споразумение за увеличаване на минималната работна заплата със 7,4%. Считано от 1 април 2012 г. най-ниският възможен доход в най-бедната страна членка на ЕС ще се повиши от настоящите около 138 евро до 148 евро. 
						*** 
						В четвъртък (27 октомври) международната рейтингова агенция "Фич" потвърди кредитния рейтинг на Македония на ниво от BB+ и заяви, че съществуват положителни перспективи по отношение както на местната, така и на чуждестранната валута. Според агенцията рейтингът се базира на солидната макроикономическа политика, ниския правителствен дълг и дефицит и стабилната банкова система.
						*** 
						
						Румънското министерство на икономиката обяви в сряда (26 октомври), че приема оферти от инвестиционни банки във връзка с продажбата на мажоритарен дял от държавния химически производител "Олтхим". Продажбата вероятно ще се осъществи до април или май 2012 г., като част от опитите на страната да изпълни агажиментите, поети пред МВФ. 
						
						(Различни източници -- 26/10/11-02/11/11)

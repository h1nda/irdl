Блокадите на гръцката граница нанасят щети на македонския бизнес
					10/10/2011
					Честите стачки и смутове в съседна Гърция принуждават македонските фирми да търсят алтернативни търговски маршрути.
					От Биляна Лаймановска за Southeast European Times от Скопие – 10/10/11
 
					 
						
Протестите на гръцките митнически служители миналия месец спряха движението на товари. [Ройтерс]
						Периодичните блокади на гръцко-македонската граница от гърци, недоволни от политико-икономическата ситуация в страната, причиняват значителни загуби на македонските предприемачи. 
						Миналия месец гръцките митнически служители стачкуваха три пъти, като това доведе до пълно спиране на движението на товари. Почти 80 % от камионите, които се бяха наредили от двете страни на границата, бяха с македонски регистрационни номера. 
						Македонските транспортни фирми изчисляват загубите си през последното тримесечие на почти 2,5 млн. евро. Фактически всички компании са принудени да предвиждат този риск и да отлагат поръчките предварително, когато научат, че границата ще бъде затворена. 
						„На практика през цялото лято имахме мълчалива стачка. Гърците просто не искат да работят и пропускат само една опашка от товарни автомобили, въпреки че броят на идващите от Македония камиони е огромен”, заяви за SETimes представителката на Асоциацията на независимите синдикати и превозвачи Биляна Муратовска. 
						Тя обясни, че дори когато гърците не стачкуват, се чака между 12 и 14 часа, което води до образуването на опашки от камиони, дълги десетки километри. 
						Най-големи са обаче загубите на македонските промишлени гиганти – „МиталСтийл”, "Макстил", "Фени”, „Усие” и други – защото тяхното производство е свързано с внос на материали, които се транспортират през Гърция. 
						Вицепремиерът Владимир Пешевски предупреди, че Македония ще изпрати до Гърция протестна нота заради щетите, които се нанасят на македонските фирми. 
						Същевременно служители на министерството на външните работи твърдят, че техните дипломати в Гърция влагат значително време и ресурси в защитата на македонските търговски интереси. 
						 „90 % от работата на македонската консулска служба е свързана с решаването на проблеми, които нашите предприемачи срещат на гръцката граница и на гръцка територия”, заяви за SETimes говорителят на министерството Борче Стамов.
					
						Въпреки напрегнатите политически отношения заради различията по отношение на името на Македония, икономиките на двете държави са свързани помежду си и те трябва да си сътрудничат, допълни Стамов. 
						Някои от превозвачите твърдят, че предпочитат пътя на най-малкото съпротивление, тъй като Солун е най-близкото и най-евтиното пристанище. 
						„Нашата търговия зависи от пристанище Солун и затова не сме взели никакви мерки. Освен това гърците са склонни да протестират и ние сме свикнали с тяхното поведение”, каза за SETimes изпълнителният директор на „Фершпед” Зоран Арнаудов. 
						„Трудностите за транспорта по гръцката граница не са добри за никого, включително за гърците”, посочи за SETimes председателят на Бизнесконфедерацията на Македония (БКМ) в Битоля Йове Бърглевски. 
						Тенденцията е десетки хиляди гръцки фирми, мотивирани от гръцката криза, да си сътрудничат още повече със своите македонски колеги, заяви Бърглевски. „Блокадите и забавянията на граничните пунктове са лошо отражение на тази тенденция.” 
						Някои македонски фирми обаче настояват правителството да потърси механизми за обезщетяване или алтернативни търговски пътища. 
						„[Търсенето на] алтернативни пристанища обаче означава допълнителни разходи. Водещата до тях инфраструктура е в лошо състояние и достъпът, както и възможностите за влизане на по-големи кораби, не са добри. Това допълнително усложнява ситуацията за македонските компании,” заяви за SETimes председателят на Македонската търговска камара Бранко Азески.

Хърватия иска Австралия да обясни отказа за екстрадиране
					06/09/2009
					 
						ЗАГРЕБ, Хърватия -- Министерството на правосъдието съобщи в събота (5 септември), че е поискало от австралийските прокурори да обяснят защо не е подадена жалба срещу решението на местен съд да освободи бившия сръбски паравоенен лидер Драган Василкович. Той е обвинен в Хърватия по подозрения в участие през 1991 г. в изтезаване и убийство на хърватски цивилни лица и военнопленници в бунтовническата сръбска твърдина Книн и в село Бруска в южната част на страната през 1993 г. Австралийски съд обаче реши, че Василкович не може да бъде екстрадиран в Хърватия за съдебен процес по обвинения във военни престъпления, тъй като той ще бъде изправен пред "значителеен или реален шанс за пристрастен процес". Крайният срок за обжалване на съдебното решение изтече в петък. Василкович бе освободен от ареста още същия ден. Загреб настоява, че е изпратил всички документи, които са били необходими на австралийските държавни прокурори за обжалването. (ХРТ, ХИНА, Индекс, Ютарни, Вечерни - 05/09/09; ДПА - 04/09/09)

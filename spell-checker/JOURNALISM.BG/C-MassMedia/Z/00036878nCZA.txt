За първи път МВФ отпуска предпазна кредитна линия на Македония 
					16/12/2010
					Македония получи безпрецедентна кредитната линия с цел предотвратяване на преливането на потенциални финансови рискове от други страни.
					От Марина Стояновска за Southeast European Times от Скопие -- 16/12/10
 
					 
						
Македонският финансов министър Зоран Ставревски. [Ройтерс]
						Македония завърши продължителните си преговори с МВФ, като стана първата държава членка, получила нов финансов инструмент - предпазна кредитна линия. 
						Инструментът бе създаден по-рано тази година за членки на МВФ, които имат солидни икономически основи и политики и за момента не изпитват финансови нужди, но може да бъдат изложени на рискове, които биха обосновали такива нужди. За Македония това е двегодишно споразумение, в периода на което страната ще има достъп до 400 млн. евро през първата година и 80 млн. евро през втората. 
						Изпълнителният директор на МВФ Доминик Строс-Кан каза, че е много доволен от положителния отговор на поканата, която е отправил, за повишаване на международното доверие. 
						 "Македония има устойчиви постижения в солидни икономически политики. Икономическите й основи и политическа рамка са здрави, а македонските власти са демонстрирали ангажимент към поддържане на тези постижения," каза Строс-Кан. 
						 Директорът на мисията на МВФ в Македония Уес Макгрю добави, че ако правителството продължава да върви по досегашния път, може и да не му се наложи да използва средствата. 
						Въпреки това той каза, че е особено важно сега, предвид на рисковете, които идват от други страни, Македония да бъде застрахована. 
						 Финансовият министър Зоран Ставревски обясни, че кредитната линия ще бъде използвана само ако страната изпита нужда от финансиране, което не може да си набави от другаде. 
						"Фактът, че Македония е първата държава в света, за която МВФ е одобрил тази кредитна линия..., потвърждава увереността на Фонда, че Македония ще задържи същото ниво на качество и здравословна икономическа политика в бъдеще," каза той. 
						Кредитната линия ще бъде основана на икономическите прогнози на правителството. 
						Ставревски потвърди, че прогнозният фискален дефицит на страната за следващата година е 2,5 % от БВП и че правителството ще следва политиките, които подкрепят режима на страната по отношение на чуждестранната валута. 
						Управителят на националната банка Петър Гошев обясни, че новата кредитна линия се равнява на оповестяване пред външните инвеститори и кредитори, че Македония има още един опорен стълб като застраховка срещу евентуални рискове от други страни, изпаднали в икономически затруднения. 
						Елена Николовска, представител на македонската Асоциация на финансовите служители, заяви за SETimes, че за разлика от други споразумения и заеми от МВФ, този финансов инструмент не е обвързан с условия; Скопие може да използва средствата, когато прецени, че това е необходимо за покриване на бюджетните си нужди. 
						 Николовска каза, че правителството е положило огромни усилия да нормализира икономическата ситуация през последните две години и че страната се нуждае тъкмо от тези положителни отношения с МВФ и Световната банка, които предоставят допълнителна застраховка за нейната макроикономическа и финансова стабилност и фискална дисциплина. 
						"Това е сигнал за всички финансови и нефинансови организации, че Македония е сигурна страна," каза Николовска.

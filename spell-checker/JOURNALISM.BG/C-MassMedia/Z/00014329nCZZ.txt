Делова хроника 
					22/04/2005
					Преглед на деловите и икономическите новини от Балканите след 15 алрил.
					(Различни източници – 15/04/05 - 22/04/05)
 
					 
						
В сряда (20 април) македонският министър на транспорта и съобщенията Джемали Мехази (вдясно) и заместник-министърът на транспорта и съобщенията на Босна и Херцеговина (БиХ) Харис Башич подписаха в Скопие споразумение за редовен въздушен трафик след среща между македонския премиер Владо Бучковски (отзад вдясно) и колегата му от БиХ Аднан Терзич. Целта на споразумението е подобряване на икономическото сътрудничество между двете страни. [Томислав Георгиев]
						
Гръцкият държавен телеком OTE и подразделението му за мобилни телефонни услуги, "Космоте", съобщиха в съвместно изявление от 20 април, че "Космоте" официално ще закупи филиалите на OTE в две съседни държави -- "ГлоБул" в България и "Космофон" в Македония -- за общо 490 млн. евро. "Космоте" управлява двете фирми от януари 2003 г. Като основание за решението бяха посочени финансови, данъчни и нормативни причини. 
						*** 
						Регистрираната безработица в Хърватия спадна на 19,2 % през март, след като се бе задържала на 19,3 % през първите два месеца на годината, според предварителни данни на хърватското статистическо бюро. Според наблюдателите скромното подобрение не е учудващо, тъй като през март обикновено се съживяват сезонните индустрии, като туризъм, селско стопанство и строителство. 
						*** 
						МВФ публикува заключенията от консултациите по Член IV за Босна и Херцеговина (БиХ). Документът подчертава необходимостта от силна финансова система, фискална и външна стабилност, ефективни ръководни институции, както и активен корпоративен сектор в БиХ. Фондът похвали растежа в банковия сектор, но призова за по-стриктен мониторинг на кредитния риск предвид честите случаи на промяна на сроковете за издължаване на заеми. 
						*** 
						
Българското правителство обяви, че финансовото министерство е започнало преговори със Световната банка по одобряване на четвъртия програмен заем за преструктуриране в размер на около 150 млн. долара. Миналата седмица финансовият министър Милен Велчев го обсъди с представители на Световната банка по време на посещението си във Вашингтон за пролетната среща на върха на МВФ/Световната банка. 
						*** 
						
Aлбанското правителство потвърди, че наскоро с него се е свързала американската "Екс-им банк", която е изразила готовност да помогне при финансирането на строителството на нова топлоелектрическа централа във Вльора, както и на трансбалканския нефтопровод в Албания. Двата проекта са оценени съответно на 112 млн. и 1,2 милиарда долара. 
						*** 
						
Сръбският заместник-премиер Миролюб Лабус каза, че сръбското правителство и МВФ са договорили тримесечно удължаване на тригодишното стендбай споразумение. Лабус добави, че страните са близо до постигане на договореност за петия преглед на споразумението, но трябва да се уредят някои подробности относно фискалната и парична политика. Мисия на МВФ ще посети Белград в началото на май. 
						*** 
						Продажбите на автомобили в Румъния са се увеличили със 75 % за едногодишен период през първото тримесечие на тази година, според данни на Асоциацията на производителите и вносителите на автомобили. Продажбите на нови автомобили са скочили със 63 %, докато продажбите на автобуси са се увеличили с 97 % за една година. Като причина за това анализаторите посочват повишаването на стойността на националната валута, промоциите в края на годината и неотдавнашното приемане на плосък данък.

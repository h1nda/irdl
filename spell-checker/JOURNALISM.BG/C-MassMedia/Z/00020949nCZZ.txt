Дипломатически дневник: България и Сърбия отварят отново ГКПП
					12/12/2006
					Българският премиер Сергей Станишев откри обновения ГКПП "Калотина" на границата със Сърбия. Още в дипломатическите новини от тази седмица: хърватският президент Стипе Месич се срещна в Брюксел с генералния секретар на НАТО Яп де Хоп Схефер; в края на седмицата се проведе неофициална среща на Процеса за сътрудничество в Югоизточна Европа. 
					 
						
Българският премиер Сергей Станишев откри модернизирания ГКПП "Калотина". [Гети Имиджис]
						
Българският премиер Сергей Станишев откри модернизирания ГКПП "Калотина" на границата със Сърбия в понеделник (11 декември). Пунктът разполага със специализирани места за ветеринарен и фитосанитарен контрол след изпълнението на проект за модернизацията му на стойност 2,4 млн. евро, финансиран съвместно от българското правителство и програмата ФАР на ЕС. 
						 *** 
						Контраадмирал Ханс-Йохен Витхауер замени на 5 декември италианския генерал Марко Киарини начело на ръководените от ЕС мироподдържащи сили в Босна и Херцеговина ЮФОР, наброяващи 6 000 военнослужещи.
						 *** 
						Външните миинистри на страните, участнички в Процеса за сътрудничество в Югоизточна Европа (ПСЮЕ), отново подчертаха на неофициалната си среща в Риека в събота (9 декември), че евроатлантическите перспективи са основната рамка за регионалната стабилност и сигурност. 
						 *** 
						Руският министър на отбраната Сергей Иванов приключи двудневното си посещение в Гърция в сряда (6 декември). Той се срещна с редица официални лица и обсъди военното сътрудничество и обстановката на Балканите.
						*** 
						
Хърватският президент Стипе Месич се срещна в Брюксел в сряда (6 декември) с генералния секретар на НАТО Яп де Хоп Схефер, който потвърди, че Хърватия може да получи покана за членство през 2008 г., при условие че отговаря на критериите. 
						*** 
						Италианският премиер Романо Проди отново потвърди подкрепата на страната си за стремежите на Македония за членство в ЕС по време на среща с македонския си колега Никола Груевски в сряда (6 декември).
						*** 
						Представители на хърватски политически, религиозни и културни институции в Босна и Херцеговина (БиХ) се срещнаха в Сараево в четвъртък (7 декември), за да обсъдят въпроси, свързани със сътрудничеството и участието на хърватите във всички нива на управлението. Хърватският член на тристранното председателство на БиХ Желко Комшич заяви, че е важно хърватските партии да постигнат консенсус. 
						*** 
						Генералният секретар на НАТО Яп де Хоп Схефер покани официално представители на Босна и Херцеговина, Черна гора и Сърбия да подпишат споразумението за присъединяване на страните към програмата на НАТО "Партньорство за мир" в четвъртък (14 декември) в Брюксел. Решението за приемане на трите страни бе взето на срещата на върха на НАТО в Рига миналия месец.
						
(Различни източници 05/12/06-12/12/06)

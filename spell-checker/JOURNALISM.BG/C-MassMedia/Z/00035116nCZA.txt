Румъния повиши ставката на ДДС след съдебно решение
					29/06/2010
					Отхвърлянето от Конституционния съд на половината от правителствения пакет за строги икономии предизвика решение за повишаване на ДДС.
					От Паул Чокою за Southeast European Times от Букурещ – 29/06/10
 
					 
						
"Разочарован съм. Това не е добра мярка за Румъния," каза финансовият министър Себастиан Владеску за повишението. [Габриел Петреску/SETimes] 
						Над 1,3 млн. държавни служители ще осъмнат в четвъртък (1 юли) с намалени с 25 % заплати съгласно мерките на правителството за строги икономии. В стремежа си към увеличаване на боледуващия държавен бюджет на страната с 2 милиарда евро годишно правителството реши в събота да повиши и ставката на ДДС от 19 на 24 %. 
						 Конституционният съд на Румъния отхвърли в петък план за намаляване на пенсиите с 15 %, което накара министрите да се съберат на извънредно заседание за обсъждане на алтернативни мерки. В резултат на това бе повишен ДДС. 
						Съдът обяви за противоконституционни законите, отнасящи се до намаляването на пенсиите като цяло и на специалните пенсии, и ги върна за преразглеждане в парламента. 
						Около 180 000 румънци -- бивши военни, магистрати, пилоти, дипломати, депутати и парламентарни чиновници -- получават т.нар. специални пенсии. Над 8000 от тях получават извънредно високи пенсии, средно по 1400 евро месечно, за разлика от 150 евро, които получава средностатистическият пенсионер. 
						 Деветимата магистрати обаче подкрепиха закона за намаляване на заплатите на държавните служители с една четвърт и преизчисляването на другите специални пенсии. 
						 "Заплатите и другите осигуровки засягат бъдещето; пенсиите са минало явление, те не могат да се променят, те са предварително определени," обясни един от съдиите. 
						Повишаването на ДДС обаче ще намали покупателната способност, предупредиха търговци, тъй като се очаква цените да се покачат средно с 8 %, което може да доведе до фалирането на много малки фирми. 
						 "Разочарован съм. Това не е добра мярка за Румъния," каза финансовият министър Себастиан Владеску. На фона на общия климат на недоверие след решението на съда в понеделник националната валута падна до рекордно ниско равнище спрямо еврото. 
						"По-ниски заплати, по-високи цени, по-добре от това не може да бъде! Ние сме ударени двойно!", каза държавният служител Алекс Предеску, на 30 г., за SETimes. "Една от последиците от това отчаяно положение: сериозно се замислям да напусна тази работа и да се насоча към частния сектор, защото това полека-лека става въпрос на оцеляване." 
						 "Солидарността ни в тези времена би трябвало да е придружена от здравия разум на правителството, що се отнася до размера на съкращенията на заплатите, но 25 % далеч минава границите," каза Флорента Ватаману, 32-годишна учителка по френски език. "А това, което ни плаши най-много, е че сме убедени, че тези мерки няма да бъдат временни, както твърдят сега." 
						Опозицията реагира остро срещу повишаването на ДДС, което тя нарече "недостатъчно, неефективно и обременяващо". 
						 "Това бе последното побутване, което тласна страната в пропастта. Повишаването на ДДС ще закопае окончателно частния сектор," каза лидерът на основната опозиционна Социалдемократическа партия Виктор Понта.

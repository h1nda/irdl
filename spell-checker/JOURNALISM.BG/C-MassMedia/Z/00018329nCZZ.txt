Делова хроника 
					21/04/2006
					Преглед на деловите и икономическите новини от Балканите след 14 април.
					(Различни източници - 14/04/06 - 21/04/06)
 
					 
						
Сръбският финансов министър Младжан Динкич заяви в сряда (19 април), че търгът за приватизация на петролната и газова компания НИС ще бъде обявен наесен. Кабинетът очаква съветникът по продажбата, консорциум между "Мерил Линч" и "Райфайзен Инвестмънт", да предаде плана за приватизация на НИС. [Архив]
						Управляващият директор на МВФ Родриго де Рато и първият заместник управляващ директор Ане Крюгер дадоха висока оценка на турската икономика по време на съвместна пресконференция в четвъртък (20 април), като акцентираха по-специално върху пакета от реформи в социалното осигуряване, гласуван предния ден от парламента. "Турция е много добър пример за стана, която е приложила добри макроикономически политики и се радва на много силен растеж и промяна в бъдещето на страната," каза Рато. Крюгер прогнозира силен икономически растеж през идните години. Предстои скоро да пристигне мисия на МВФ за приключване на прегледа по 3-годишното стендбай споразумение. 
						*** 
						
Гръцка междуведомствена комисия обяви, че ще подготви законопроект за програми, които биха могли да кандидатстват за финансиране по линия на пакета на ЕС от 20 млрд. евро по Четвъртата рамка за подкрепа от Общността за периода 2007-2013 г. Средствата ще бъдат насочени към инфраструктурни проекти в региони извън столицата, някои от които са сред най-бедните в ЕС. 
						*** 
						Европейската комисия реши да заведе съдебни дела за нарушения срещу пет страни членки на ЕС, в т. ч. Кипър, с цел да гарантира правилното прилагане на законите за вътрешния пазар на ЕС. Другите страни са Чешката република, Финландия, Франция и Италия. 
						*** 
						Промишленият ръст във Федерация БиХ (ФБиХ) е спаднал от 7,9 % в годишно изражение през февруари на 5,9 % в годишно изражение през март, според последните данни на статистическото бюро на ФБиХ. Един от основните фактори е намалялото производство в минната промишленост, което е спаднало от 26,5 % в годишно изражение през февруари на 7,6 % в годишно изражение през март. Статистическите доклади в другата автономна област на БиХ, Република Сръбска (РС), сочат намаление на промишленото производство от 23,9 % в годишно изржение през февруари на 17,2 % в годишно изражение през март, главно поради по-слабите резултати на минната промишленост и сектора на комуналните услуги. 
						*** 
						Италия отпуска заем от 15,3 милиона евро на Aлбания за реконструкция на югозападното адриатическо пристанище Вльора. Парите, които ще бъдат отпуснати до края на годината, ще бъдат предназначени за разширяване на капацитета за обработка на товари и пътници. 
						*** 
						
Българската Национална електрическа компания (НЕК) ще започне преговори с двете кандидатки за изграждането на втора атомна електроцентрала в страната -- чешката фирма "Шкода" и руската "Атомекспортстрой" -- идната седмица, обяви изпълнителният директор на НЕК Любомир Велков на 18 април. Той спомена, че бъдещият изпълнител ще бъде избран до края на юни. 
						*** 
						Митническите приходи в България са нараснали с 34,9 % в годишно изражение и са достигнали 758 милиона евро през първото тримесечие на 2006 г., обяви Агенция "Митници". Само през месец март приходите са отбелязали ново рекордно високо ниво от 287 милиона евро, с 34,5 % повече в годишно изражение. От тях 83,8 % са постъпления от ДДС. 
						*** 
						
Румънският кабинет одобри изменения в данъчния кодекс, свързани с процеса на присъединяване на страната към ЕС. Промените включват увеличение на акцизите върху тютюна, алкохола и комуналните услуги, както и нов механизъм за избягване на двойното данъчно облагане.

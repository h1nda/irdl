Загребският филмов фестивал стана касов хит
					29/10/2009
					Любителите на киното претъпкаха залите, за да гледат филмите и слушат дискусии за филмовата индустрия.
					От Наташа Радич за Southeast European Times от Загреб -- 29/10/09
 
					 
						
Генерал-губернаторът на Канада Микаел Жан с хърватския президент Стипе Месич. [Гети Имджис]
						От 18 до 24 октомври любителите на киното от всички възрасти се стичаха да гледат филми по време на филмовата седмица в столицата. Вече в своята седма година, Загребският филмов фестивал (ЗФФ) се е превърнал във важна част от регионалната филмова сцена. По време на събитието четирите кинотеатъра, в които се проведе ЗФФ, бяха претъпкани. Публиката се наслаждаваше на филмите, както и на дискусиите относно съвременните предизвикателства пред филмовата индустрия. 
						Генерал-губернаторът на Канада Микаел Жан бе почетен гост на фестивала и взе участие в дискусия на тема "Изкуството има значение", на която хърватски и канадски кинодейци обсъдиха значението на визуалното изкуство. 
						Г-жа Жан се срещна и с хърватския президент Стипе Месич. 
						 "Загребският филмов фестивал включва дебютни, първи и втори авторски филми, ето защо обичаме да казваме, че правим от хората звезди. Или поне им помагаме по техния път. Именно на нашия фестивал германският пълнометражен филм "Животът на другите" на Флориан Хенкел фон Донерсмарк спечели първите си награди от фестивал - тези на публиката и на журито - и не е рядкост загребската публика да бъде сред първите в Европа, гледала филми, които по-късно стават касови хитове, като напр. "Борат", чиято европейска предпремиера се състоя тук," каза директорът на ЗФФ Борис Т. Матич. 
						 Наградата "Златна количка" бе присъдена на Гзавие Долан-Тадрос в програмата за пълнометражни филми за "Аз убих майка си". Според журито филмът разглежда семейните отношения по искрен и смел начин, напипвайки тънката линия, разделяща любовта от омразата. 
						"Филмът "Аз убих майка си" е свеж и трогателен пример за това как трябва да се правят филми и изключително постижение за толкова млад човек и следователно заслужава награда," заяви журито за 20-годишния Тадрос. 
						В категорията за късометражни филми двама си поделиха "Златната количка" - "Изчезнал" на Йохем де Врийс от Холандия и "Не всеки ден е един и същ" на Мартин Тюрк от Словения. 
						 В категорията за документални филми "La Vida Loca" на Кристиан Поведа получи "Златната количка" и звездни оценки от журито. 
						"Режисьорът е успял да разкаже една невероятна история отвътре, не като наблюдател, а като вътрешен човек, който се вълнува от героите си. Тъй като [филмът] представя героите си с много човешка топлина, ние виждаме не черно-бели герои и антигерои на обществото, а неговите трагични жертви. Този филм се вряза дълбоко в сърцата ни и ще остане там за дълго, не само като шокиращ разказ, но и като документален филм с огромно напрежение, драма и ритъм. Имайки предвид всички трагични обстоятелства около този филм, нашият победител потвърждава, че понякога филмите могат да бъдат по-невероятни и впечатляващи от истинския живот." 
						Урош Живанович от Хърватия спечели в "пъстрата" селекция, съставена от филми в различни стилове, за филма си "Студент фронт".

България и Гърция подкрепят кандидатурите на държавите от Западните Балкани за членство в ЕС
					13/12/2010
					Първите дипломати на България, Гърция и Сърбия приеха в събота обща декларация, с която подкрепиха кандидатурите на всички държави от Западните Балкани за членство в ЕС.
					(Труд, 24 часа, Emg.rs, Б92, Хюриет – 12/12/10; АФП, АП, София Ехо, Агенция София Нюз, АНА-МПА, БНР, Dnes.bg, Синхуа, Официален уебсайт на сръбското правителство, Официален уебсайт на българското министерство на външните работи – 11/12/10)
 
					 
						
България, Сърбия и Гърция настояват за определянето на времева рамка за разглеждане на кандидатурите на балканските държави за членство в ЕС. [Ройтерс]
						Външните министри на България, Гърция и Сърбия - Николай Младенов, Димитрис Друцас и Вук Йеремич - обещаха в събота (11 декември) да работят заедно за присъединяването на страните от Западните Балкани към ЕС. 
						„Европейската интеграция на региона е единственият начин за укрепване на демокрацията и заздравяване на върховенството на закона, стабилността и просперитета за всички в Югоизточна Европа”, се подчертава в съвместна декларация, приета по време на тристранната среща на министрите в София. 
						Документът също така подкрепя предложението на Атина за определяне на времева рамка за приемането в 27-членния блок на балканските държави, които се стремят към членство в ЕС, по време на гръцкото председателство на ЕС през първата половина на 2014 г. 
						Според декларацията целта на инициативата, наречена „Програма 2014“, е да „насърчава и мобилизира” страните от региона „да постигнат осезаем напредък в процеса на присъединяване съгласно осъществима времева рамка и въз основа на пътна карта с определени цели”. 
						Като се отбелязва, че държавите, които се надяват на членство в ЕС, трябва изцяло да се придържат към основните ценности, принципи и стандарти на блока, в декларацията също така се подчертава, че регионалното сътрудничество и добросъседските отношения са от ключово значение за напредъка на кандидатките. 
						„Стриктното спазване на всички критерии и изисквания за присъединяване остава необходимо условие за успешната европейска интеграция” на всички държави кандидатки и потенциални кандидатки”, се каза в декларацията. 
						Като изразиха по-специално категорична подкрепа за членството на Сърбия в ЕС, България и Гърция също така обещаха да помогнат на своята съседка да се присъедини към клуба. 
						„Потвърждаваме нашата пълна ангажираност и подкрепа за бъдещето на Сърбия в нашето европейско семейство”, заяви Друцас пред репортери на съвместна пресконференция след разговорите с колегите му от България и Сърбия. 
						Според цитирано негово изказване той е заявил пред Йеремич, че Сърбия може да се присъедини към ЕС през 2018 г., което би съвпаднало с първото председателство на България в блока и със 100-годишнината от края на Първата световна война.
						Йеремич е посочил, че се надява страната му да бъде официално призната като кандидатка за членство в ЕС и да започне преговори за присъединяване с Брюксел още през следващата година. 
						„Това може да бъде годината, когато Хърватия ще приключи преговорите си, и годината, когато Сърбия ще започне своите преговори”, е заявил той, цитиран от АФП. Сърбия „ще работи много усилено, за да гарантира, че това ще се случи през 2011 г.”, е добавил той. 
						Според Младенов следващата година ще бъде от ключово значение за стремежите на всички държави от Западните Балкани за членство в блока, тъй като те ще трябва да предприемат важни стъпки, за да осъществят напредък в процеса на интеграция. 
						След срещата в събота Друцас заяви пред репортери, че Гърция би желала скоро да види Македония в ЕС. 
						„Работим за това и се надяваме също, че Скопие разбира какво трябва да се направи, за да се присъедини към европейското семейство”, заяви той.

Командир от ПКК предупреди Турция да не забранява ПДО
					22/03/2010
					 
						АНКАРА, Турция -- Мурат Карайълан, командир от терористичната Кюрдска работническа партия (ПКК), предупреди в неделя (21 март) в интервю за "Ройтерс", че неговата организация може да прекрати мирното си споразумение с Турция и да поднови въоръжената си борба срещу турските въоръжени сили заради съдебната забрана на прокюрдската Партия на демократичното общество (ПДО). Той разкритикува решението на турския Конституционен съд от декември. ПДО подкрепя усилията на правителството за уреждане на кюрдския въпрос и даване на повече права на малцинството. Карайълан също така прогнозира, че армията ще започне операции срещу кюрдските бунтовници, базирани в Северен Ирак, и подчерта: "Ние няма да отстъпим в тези нападения, така че тази пролет може да бъде сложна и променлива." 
						Междувременно хиляди кюрди се събраха в неделя в различни градове на Турция да честват традиционния пролетен празник Невруз - древен персийски празник, известен като иранска или зороастрийска Нова година. Имаше засилено полицейско присъствие, тъй като в миналото подобни празненства са били помрачавани от насилие. Тази година нямаше инциденти. (Милиет, Сабах, Радикал - 22/03/10; AП, Ройтерс, Хюриет - 21/03/10)

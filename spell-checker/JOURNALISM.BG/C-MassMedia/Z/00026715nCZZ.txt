Наука и технологии: В БиХ се проведе международна конференция за изменението на климата
					09/06/2008
					Сараево бе домакин на конференция за изменението на климата в БиХ. Още в новините: три турски университета обединиха усилията си, за да открият университет в Косово; румънското интернет пространство е на пето място в класацията на най-опасните интернет пространства.
					 
						
[ba.gov]
						В понеделник (2 юни) в Сараево бе открита двудневна международна конференция под заглавие "Предизвикателствата на изменението на климата в Босна и Херцеговина". Съорганизатор на форума, който има за цел да помогне за по-доброто разбиране на изискванията на Протокола от Киото и необходимостта от законодателство, институции и изграждане на капацитет, бе Програмата на ООН за развитие (ПРООН).
						*** 
						Няколко турски университета, включително Университетът по икономика и технология ТОББ, Близкоизточният технически университет и Университетът "Бахчесехир", си поставиха за цел да открият заедно университет в Косово. Новият университетски комплекс ще бъде изграден в Прищина с финансовата помощ на трите турски училища. Университетът ще бъде с насоченост в областта на технологиите и икономиката.
						*** 
						
						Румънското интернет пространство е петото най-опасно в света; 6,75 % от уебсайтовете от домейна .ro могат да заразят компютъра ви с вируси, съобщи в сряда (4 юни) “Медиафакс” при последното си антивирусно проучване с “McAfee”. Забелязва се леко подобрение спрямо 2007 г., когато Румъния бе на четвърто място. Като най-опасно пространство в мрежата “McAfee” класира хонконгския домейн .hk, тъй като 19,2 % от уебсайтовете в него разпространяват компютърни вируси. 
						*** 
						
						Румънският пазар на информационни технологии е отбелязал ръст от 40 % спрямо предходната година, като през 2007 г. е достигнал продажби в размер на 206 млн. евро, според предварителни данни, публикувани от компанията за изследвания и консултации в сектора на информационните технологии “Ай Ти енд Си” в понеделник (2 юни). Продажбите на компютри са се увеличили с 40 % през 2007 г., а бизнес софтуерът е отбелязал ръст от 27 %. 
						*** 
						Министърът на околната среда Саша Драгин каза в четвъртък (5 юни), че Сърбия разполага с най-съвременната система за ранно предупреждение за заплахи в сферата на атомната безопасност в Европа. В коментар за инцидента в атомната електроцентрала “Кръшко” в Словения по-рано тази седмица той каза, че системата на Сърбия събира данни за нивото на радиация от десет станции, разположени из цялата страна, на всеки половин час. Драгин каза, че системата е по-усъвършенствана от тази във Франция, която актуализира данните през два часа.
						
						(Различни източници - 02/06/08 - 09/06/08)

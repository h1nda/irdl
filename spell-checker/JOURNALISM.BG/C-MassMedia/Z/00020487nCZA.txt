Турска асироложка бе оправдана по обвинения в насаждане на религиозна омраза
					02/11/2006
					Деведесет и двегодишна асироложка, последната от редицата турски интелектуалци, дадени под съд заради изразяване на собствено мнение, бе оправдана в сряда от истанбулски съд.
					(Ню Йорк Таймс, Скотсман - 02/11/06; AП, Ройтерс, АФП, БиБиСи, СиЕнЕн, Евронюз, Интърнешънъл Хералд Трибюн, Хюриет, Джурист, Международна асоциация по асирология - 01/11/06)
 
					 
						
Деведесет и двегодишната Муазез Илмие Чиг, учен, специалист по шумерска култура и история, реагира след процеса срещу нея в Истанбул. Съдът я оправда по обвиненията в насаждане на религиозна омраза в научен доклад, където тя свързва първата употреба на кърпите за глава с предислямски сексулани обреди. [Гети Имиджис]
						В сряда (1 ноември) истанбулски съд реши само след около половин час да оправдае 92-годишната историчка, съдена по обвинения в обида на мюсюлманските жени и насаждане на религиозна омраза. 
						Обвиненията срещу Муазез Илмие Чиг се основаваха на книга, която пенсионираната специалистка по шумерска цивилизация е написала миналата година. Възрастната изследователка твърди, че за първи път кърпите за глава са били използвани преди около 5 000 години от шумерските жрици, посвещавали младежи в секса. Те закривали лицата си с воал, за да не могат да бъдат различени от останалите жрици в храма, твърди авторката. 
						Оскърбен от твърденията на Чиг, измирският адвокат Юсуф Акин подаде жалба срещу нея. По-късно срещу учения и нейния издател Исмет Огутчу бяха повдигнати обвинения в "обида на определена група хора въз основа на религията им". 
						"Аз съм съвременник на революцията на Ататюрк и като туркиня се опитвам да обединявам хората," каза Чиг в съда по време на първото съдебно заседание от процеса в сряда, имайки предвид Мустафа Кемал Ататюрк, основателя на съвременната турска република. "Аз не съм човек, който се опитва да насажда омраза." 
						Малко по-късно тричленният съдебен състав постанови, че изявлленията на Чиг не съставляват престъпление, и обвиненията бяха оттеглени. Ако бяха осъдени, Чиг и нейният издател можеха да бъдат наказани с лишаване от свобода до 18 месеца. 
						Кърпите за глава са обичаен аксесоар в преобладаващо мюсюлманската, но със светско управление Турция. Те обаче са забранени на много обществени места, включително в правителствените служби и в университетите. 
						Чиг, която се е пенсионирала преди повече от 30 години и е автор на 13 книги, е последната от многото турски интелектуалци, дадени под съд заради своите възгледи или изказвания. Сред останалите бяха носителят на Нобелова награда Орхан Памук и романистката Елиф Шафак. 
						Последният процес бе открит малко преди 8 ноевмри - датата, на която се очаква Европейската комисия да публикува важен доклад за напредъка на Турция към присъединяване в ЕС. Според съобщенията делото срещу Чиг е било критикувано от Брюксел. 
						То предизвика също и гневната реакция на Международната асоциация по асирология (МАА). "Като изследовател ветеран, която през дългогодишната си кариера е допринесла за възстановяването на древното минало, д-р Чиг е образцов представител на турския принос в науката," се казва в изявление на МАА от вторник, в което се апелира за оттегляне на обвиненията.

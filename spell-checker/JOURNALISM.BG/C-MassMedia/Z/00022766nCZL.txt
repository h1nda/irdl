Министърът на отбраната на САЩ предупреди Турция за операцията в Северен Ирак 
					03/06/2007
					 
						СИНГАПУР -- Министърът на отбраната Робърт Гейтс предупреди в неделя (3 юни) Турция да се въздържа от всякакво едностранно нахлуване в Северен Ирак. В изявление пред студенти, извън рамките на конференцията по азиатската сигурност в Сингапур, той каза, че администрацията на САЩ разбира загрижеността на Анкара, но смята, че преговорите са най-добрият начин за решаване на проблемите.
						Турция има "истински проблеми с кюрдския тероризъм на нейна територия", заяви Гейтс. "Затова можем да разберем нейната загриженост. Няколко стотин турци умират всяка година в резултат на този проблем и ние работим с Турция, за да й помогнем да вземе нещата под контрол"."
						В събота иракският премиер Нури ал-Малики призова Турция да не провежда трансгранична операция. Той заяви, че правителството му няма да позволи относително мирната територия на Северен Ирак да се превърне в бойно поле. Турция наскоро увеличи броя на войниците по границата, а началникът на генералния щаб Яшар Буюканит заяви миналата седмица, че армията очаква само писмена заповед от правителството, за да започне операцията. (AП, Ройтерс, Turkishpress.com - 03/06/07)

Среща на върха в Хърватия насърчава регионалното сътрудничество
					12/07/2010
					Общата цел е присъединяването към ЕС, но има опасения, че след присъединяването на Хърватия към Съюза умората от разширяването ще надделее.
					От Наташа Радич за Southeast European Times от Загреб -- 12/07/10
 
					 
						
Словенският премиер Борут Пахор (вляво) и колегата му от Хърватия Ядранка Косор разговарят в началото на срещата на високо равнище. [Гети Имиджис]
						Целта на тазгодишната конференция в Хърватия – среща на високо равнище на регионални лидери, представители на ЕС и НАТО – бе да покаже общата готовност за регионално сътрудничество. Петата годишна среща на върха се проведе в петък (9 юли) и събота в Дубровник. 
						Хърватският премиер Ядранка Косор посрещна 15 премиери и външни министри, както и еврокомисаря по разширяването Щефан Фюле. 
						„Като ценностна система Хърватия и Югоизточна Европа принадлежат към евро-атлантическото семейство и за тях е съвсем естествено да се стремят към бъдеще в ЕС и НАТО. Трябва да си сътрудничим и да си помагаме по пътя на интеграцията и да покажем колко сме сериозни“, заяви Косор в своето встъпително изказване. 
						На срещата на върха присъстваха премиерът на Франция – Франсоа Фийон, на България – Бойко Борисов, на Албания – Сали Бериша, на Полша – Доналд Туск, на Косово – Хашим Тачи, и на Словения – Борут Пахор. 
						 Хърватският президент Иво Йосипович заяви, че срещата на върха „също така е [популяризирала] Хърватия в региона и в Европа”. 
						Регионалната хармония обаче беше видимо нарушена от отсъствието на сръбския президент Борис Тадич. Присъствието на косовската делегация на високо равнище, водена от Тачи, разубеди сръбската делегация да участва. 
						Пахор разкритикува това решение. „Трябва да направим всичко по силите си, за да продължим диалога, макар това не винаги да е лесно.“ 
						Словенският министър-председател, който получи похвали за решаването на проблемите между неговата страна и съседна Хърватия, се опита да подкрепи европейската перспектива на региона. 
						„Призовавам Брюксел да не пренебрегва Босна и Херцеговина, Косово и Македония“, каза Пахор, като добави, че е много важно ЕС да създаде в региона ясна представа за неговата бъдеща интеграция. 
						Лидерите обсъдиха и въздействието на световната икономическа криза, тъй като повечето държави са засегнати от икономическия спад.

Ултранационалисти протестираха в Белград срещу арестуването на Караджич
					23/07/2008
					 
						БЕЛГРАД, Сърбия -- Стотици ултранационалисти, поддръжници на бившия босненски сръбски лидер Радован Караджич, се събраха по улиците на Белград късно вечерта във вторник (22 юли), за да протестират срещу арестуването на техния герой. Протестиращите бяха предимно млади футболни запалянковци и активисти от ултранационалистическата групировка "Образ". Демонстрантите замерваха с факли и столове от близкото кафене специалните полицейски сили, изпратени на мястото на събитието. Полицията е извършила няколко ареста; шестима души са пострадали по време на сблъсъците. Демонстрантите са се разпръснали едва след като Александър Вучич от Сръбската радикална партия благодари на тълпата за "нейната обич към Сърбия". 
						Междувременно лидери от всички краища на Балканите продължават да приветстват ареста, като заявяват, че той дава сигнал, че новото правителство на Сърбия е готово да сътрудничи с Трибунала в Хага, което е основно, предварително условие за присъединяване към ЕС.
						Караджич, обвинен в геноцид на 8 000 мюсюлмани в Сребреница през юли 1995 г. и смъртта на около 12 000 души в резултат на почти тригодишната блокада на Сараево, беше арестуван в понеделник след 13 години укриване. "Файненшъл Таймс" съобщи в сряда, че в операцията по издирването са участвали британските и американски специални служби. 
						Други новини -- Адвокатът на Караджич, Света Вуячич, каза в сряда, че заподозреният във военни престъпления има намерение да поеме сам своята правна защита. Вуячич каза, че въпреки че Караджич възнамерява да наеме екип от правни съветници, той има намерение да се защитава сам пред Трибунала на ООН, както постъпи и бившият сръбски президент Слободан Милошевич. Караджич ще подаде жалба срещу екстрадирането си в Хага преди крайния срок в петък, добави адвокатът. (Вечерне Новости, Студио Б, Комерсант, Утрински Весник, Файненшъл Таймс - 23/07/08; Ройтерс - 22/07/08)

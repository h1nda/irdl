Германия се готви да поеме председателството на ЕС
					28/12/2006
					Съживяването на конституцията на ЕС, стабилизирането на Западните Балкани и продължаването на присъединителните преговори с Турция и Хърватия са сред приоритетите на Германия по време на нейното шестмесечно председателство на блока, което започва на 1 януари.
					(AФП - 28/12/06; AП, Ройтерс, Spiegel Online - 27/12/06; AФП, ДПА, Дойче Веле, Интърнешънъл Хералд Трибюн, EUobserver, РФЕ/РЛ - 19/12/06)
 
					 
						
Германският канцлер Ангела Меркел изрази надежда, че конституцията на ЕС отново ще "бъде на дневен ред". [Гети Имиджис]
						Германия ще поеме ротационното шестмесечно председателство на ЕС от Финландия в понеделник (1 януари), седем години след като държа юздите на тогава много по-малкия блок. На първо място в дневния ред на нейното председателство са конституцията на Съюза, мирния процес в Близкия изток, промените в климата, стабилността в Западните Балкани и разширяването на ЕС. 
						Конституционният договор на ЕС, изготвен през 2004 г., за да хармонизира разширяващите се институции на блока, бе замразен след като френските и холанските гласоподаватели го отхвърлиха в отделни национални референдуми преди около 18 месеца. 
						Германският канцлер Ангела Меркел изрази надежда по-рано този месец, че конституционният проект отново ще бъде на дневен ред по време на германското председателството на ЕС, за да може да се финализира преди края на френското председателство на Съюза на 31 декември 2008 г. Ако това стане, следващите европейски парламентарни избори през 2009 г. ще се проведат според новите правила. 
						"Разчитаме, че ще можем да представим доклад към края на нашето председателство, в който ще представим план", заяви Меркел по време на посещението си в Копенхаген миналата седмица. "През 2008 г., когато Франция ще поеме председателството, се надяваме да получим резултат." Конституцията вече е ратифицирана от 18 страни-членки на ЕС, включително от България и Румъния, които ще се присъединят към Съюза в понеделник, с което броят на страните-членки ще достигне 27. 
						Германският външен министър Франк-Валтер Стайнмейер заяви миналата седмица, че е поискал от останалите 26 страни да определят специални представители за преговорите по съживяването на конституцията. 
						Съобщава се, че Меркел планира да проведе лични срещи с лидерите на всички останали страни-членки на ЕС през първите три месеца на 2007 г., за да намери обща подкрепа за продължаването на процеса. 
						Европейските лидери, които ще се срещнат в Берлин в края на март, за да отбележат 50-тата годишнина от подписването на Римския договор, се очаква да приемат кратка декларация, в която да обяснят основните принципи на Съюза и неговото бъдеще. Германия се надява, че ще може официално да представи пътна карта за излизане от конституционната "задънена улица" по време на традиционната среща на върха на ЕС през юни. 
						"По-скоро това ще бъде всъщност одобрена пътна карта за бъдещия процес, който възнамеряваме да допълним с проект за решение", обясни Стайнмейер. 
						Стабилизирането на Западните Балкани, особено чрез подкрепа за преговорите по статута на Косово или чрез осъществяване на решението, ако бъде постигнато споразумение по време на германското председателство на ЕС, е друга задача в списъка на Берлин. За да постигне това, ЕС ще изпрати най-голямата си цивилна мисия досега, в центъра на вниманието на която ще бъдат правосъдието и полицията. 
						Макар че не се очаква ЕС да приеме нови страни след България и Румъния, докато не реши институционалните си проблеми, разширяването ще остане ключов въпрос в дневния ред на германското председателство, включително продължаващите присъединителни преговори с Хърватия и Турция. 
						"Преговорите на ЕС по Споразумението за стабилизация и асоцииране със Сърбия, Черна гора и Босна и Херцеговина могат да приключат по време на германското председателство", съобщи Берлин в документ, в който подробно е изложена неговата програма. 
						Германия също ще се съсредоточи върху формулирането на нов енергиен план за действие на ЕС и върху преговорите с Русия за ново партньорско споразумение. Сегашното споразумение ще изтече в края на 2007 г., когато Португалия ще приключи своето шестмесечно председателство на ЕС. Освен това Германия ще се стреми да прокара нови инициативи за борба с климатичните промени и за укрепване на отношенията на блока със съседни, стратегически важни страни, богати на енергийни източници, включително Русия, други бивши съветски републики и арабски държави.

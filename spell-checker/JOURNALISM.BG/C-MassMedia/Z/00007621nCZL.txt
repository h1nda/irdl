Премиерът на РС присъства на церемония по повод годишнината от клането в Сребреница
14/07/2003
Премиерът на РС Драган Микеревич бе сред опечалените, които почетоха паметта на повече от 7,000 мъже и момчета мюсюлмани, избити в Сребреница преди осем години. Това бе първият път, в който висш представител на босненските сърби присъства на церемония за отбелязване на годишнината.
От Бет Кампшрор за Southeast European Times в Сараево - 14/07/03
 
 
Отбелязвайки осмата годишнина от най-ужасното клане в Европа след Втората световна война, близки на убитите погребаха 282 неидентифицирани тела в петък (11 юли) в мемориално гробище близо до Сребреница, в източна Босна и Херцеговина (БиХ).
За пръв път висш представител на Република Сръбска (РС) бе сред опечалените. Премиерът на РС Драган Микеревич призна, че сведенията, които подробно описват ролята на босненско сръбските военни, трябва да се разгледат сериозно.
"Тези сведения доказват, че тук е било извършено престъпление," заяви Микеревич пред журналисти по време на церемонията. "Човек трябва да се учи от собствените си грешки, а в нашата история са допуснати много грешки."
Около 20,000 опечалени се събраха, за да отбележат годишнината от масовите убийства през юли 1995 година, при които босненско-сръбските сили превзеха определената от ООН "зона за сигурност" и екзекутираха повече от 7,000 мъже и момчета мюсюлмани.
От 5,000 тела, които са били ексхумирани оттогава досега от масовите гробове, около 1,600 са идентифицирани с помощта на ДНК технология, която сравнява кръвни проби от оцелелите с костни проби от останките на убитите. Повече от 40,000 души са изчезнали в резултат от войните в бивша Югославия.
"Настъпи часът да говорим за всичко, което се случи в този район," каза Микеревич по време на словото си на мемориалното гробище в Потокари в покрайнините на Сребреница. Затревеният мемориал гледа към изоставения акумулаторен завод, където много жени са видели за последен път живи своите съпрузи, братя и синове.
Появата на Микеревич на церемонията бе безпрецедентно събитие, тъй като босненско сръбското правителство често пъти е омаловажавало клането или направо е отричало извършването му. Миналата година то публикува доклад, в който се твърдеше, че само неколкостотин души са били убити.
Трибуналът на ООН за военни престъпления в Хага постанови нещо съвсем различно и през август 2001 година намери босненско-сръбския генерал Радислав Кръстич за виновен в извършването на геноцид в Сребреница. Той бе осъден на 46 години затвор. Най-издирваните от Трибунала заподозрени, босненско-сръбските лидери от времето на войната Радован Караджич и Ратко Младич, бяха обвинени във връзка с масовото клане в Сребреница. Те са все още на свобода.
Възпоменателната церемония в петък бе първата, по време на която в мемориала Потокари бяха погребани идентифицирани жертви. Близките ридаеха и полагаха цветя на гробовете, след като 282 обвити в зелено ковчези бяха спуснати в земята. С тях общият брой на погребаните в това мемориално гробище става почти 900 души.
Полицейското присъствие, което включваше няколко хиляди полицаи от РС, хеликоптери на СФОР, наблюдатели към полицейските сили на ЕС, бе значително, но не толкова масирано, колкото по време на церемонията през март, когато бяха погребани първите 600 идентифицирани жертви.
Трите хладилни камиона, които докараха ковчезите от моргата във Високо до мемориала по-рано същата седмица, преминаха без инциденти.
Следващата погребална церемония е предвидена за септември, но официални представители на Комисията за безследно изчезналите в БиХ не са съобщили броя на идентифицираните тела, които ще бъдат погребани.

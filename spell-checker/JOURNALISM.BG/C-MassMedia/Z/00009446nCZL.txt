Новият генерален секретар на НАТО встъпи в длъжност
06/01/2004
Поемайки поста Генерален секретар на НАТО, бившият холандски външен министър Яп де Хуп Схефер посочи по-нататъшната трансформация на Алианса и успешното разширение на алианса сред своите основни приоритети.
(ФТ - 06/01/04; НАТО, АП, АФП, Ройтърс, Би Би Си, РСЕ/РС, Гласът на Америка, Euractiv.com, Expatica.com - 05/01/04)
 
 
Бившият холандски външен министър Яп де Хуп Схефер встъпи в длъжност като Генерален секретар на НАТО в понеделник (5 януари), заявявайки, че основната му цел ще бъде разширяването на ръководената от НАТО миро-опазваща мисия в Афганистан.
По думите му по-нататъшното разширяване на Алианса, осигуряването на плавно приемане на седем нови члена, подобряването на междусъюзническите отношения и засилването на сътрудничеството с други международни организации ще бъдат също сред неговите основни приоритети.
"НАТО пое нови отговорности и преживява непрекъснат процес на трансформация, за да може да посрещне нови предизвикателства," каза де Хуп Схефер. Той оцени високо работата на своя предшественик лорд Джордж Робъртсън, който "ми предаде Алианса в толкова добра форма."
"Той постигна доста и даде ход на много неща," посочи новият шеф на НАТО.
Де Хуп Схефер пое поста само месеци преди срещата на високо равнище на Алианса в Истанбул в края на юни, която ще отбележи по-нататъшното разширяване на 19-членната организация чрез официалното приемане на седем нови държави - България, Естония, Латвия, Литва, Румъния, Словакия и Словения. В Турция лидерите на Алианса се очаква да вземат ключови решения за бъдещето на НАТО и да продължат реализацията на плановете за предаване на мисията на СФОР в Босна и Херцеговина (БиХ) на ръководена от ЕС мироопазващи сили.
Де Хуп Схефер каза, че не очаква успехът на твърдолинейните националисти на парламентарните избори в Сърбия да се отрази неблагоприятно върху плановете на Алианса в БиХ.
В кратко изявление за пресата в първия ден от мандата си де Хуп Схефер се ангажира да продължи "енергично" дейността, която е вече в ход. "Трансформацията касае основно новите командни структури, способностите и особено важния въпрос за използваемостта на нашите средства. Позволете ми да прибавя и понятието "ангажимент" в стремежа си да подчертая важността на пряката връзка между нашите общи политически решения и нуждата да се изпълняват изискванията на терена," посочи той, обещавайки освен това да подобри прозрачността в НАТО и екипното начало в работата на организацията. "Публичната дипломация ще бъде ключът към репутацията ни както вътре в Алианса, така и извън него."
Подчертавайки ключовата роля на НАТО в борбата срещу тероризма и разпространението на оръжия за масово поразяване, той изтъкна, че Алиансът ще се стреми към засилване на връзките с Русия, Украйна и други партньори.
Афганистан е основното предизвикателство в дневния ред на НАТО, каза де Хуп Схефер, допълвайки, че основната му цел ще бъде разширяването на 5 500-членния, ръководен от НАТО контингент в тази страна. Всяко решение за възможна роля на НАТО в Ирак ще бъде взето вероятно по-късно, в зависимост от политическите развития там.
Де Хуп Схефер планира да посети столиците на сегашните и бъдещите държави-членки на НАТО, като визитите му във Вашингтон, Лондон, Париж и Берлин са планирани вече за близките седмици. Графикът на пътуванията му през следващите месеци включва и посещения в БиХ и Косово.
55-годишният де Хуп Схефер е 11-ят генерален секретар в 54-годишната история на НАТО и третият холандец, заемащ този пост.

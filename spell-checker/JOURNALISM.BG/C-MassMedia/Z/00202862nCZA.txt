Сблъсъци по границата при встъпването в длъжност на Николич
					01/06/2012
					Представители на КФОР премахват барикада в Рударе.
					От Линда Карадаку, Мухамет Брайшори и Игор Йованович за Southeast European Times от Прищина и Белград – 01/06/12
 
					 
						
Войници на КФОР от Германия стоят пред косовски сърби на мост в село Рударе. [Ройтерс]
						В петък (1 юни) в село Рударе в Северно Косово възникнаха сблъсъци между войници на КФОР, използващи бронирани автомобили, и стотици косовски сърби. Това предизвика напрежение по границата и беше първото изпитание за новия президент на Сърбия Томислав Николич. 
						Войниците са използвали сълзотворен газ, а очевидци съобщиха, че са чули стрелба по време на операцията, чиято цел е била да се премахнат издигнатите миналата година барикади. Член на управата на болница в северната част на Митровица потвърди за SETimes, че трима души са били приети за лечение, включително един човек с огнестрелна рана. От болницата съобщиха, че още един човек е бил улучен от гумен куршум, а третият пациент е имал рана на главата. Ранени са двама войници на КФОР.
						„КФОР ще направи изявление в своя защита, ако това е необходимо“, заяви за „Ройтерс“ говорителят на НАТО Уве Новицки. 
						Майор Марк Щюмлер, заместник-началник на връзките с обществеността на КФОР, каза за SETimes, че моментът на операцията не е съвпаднал умишлено с встъпването в длъжност на Николич. Той заяви, че акцията е част от продължаваща операция за гарантиране на свободата на движение. 
						Непосредствено след инцидента Белград и Прищина не направиха изявления относно операцията на КФОР в Рударе. Николич обаче се срещна с длъжностни лица в петък, за да обсъди ситуацията. 
						От избирането на Николич за президент миналия месец напрежението по границата между Косово и Сърбия нараства. За мнозина победата му над бившия президент Борис Тадич, който заемаше поста в продължение на два мандата и работеше за интегрирането на Сърбия в ЕС, е изненадваща. 
						Косово е населено предимно с албанци, но живеещите по границата сърби не признават създадените от Прищина институции. Сърбия отказва да приеме независимостта на Косово, което се отдели преди четири години. 
						Миналата година косовски сърби издигнаха барикади по границата, като това доведе до поредица от сблъсъци, при които беше убит един косовски полицай, а няколко войници на НАТО бяха ранени. За да получи статут на кандидат-членка на ЕС, по-рано тази година Белград, под ръководството на Тадич, се съгласи да отвори граничните контролно-пропускателни пунктове и да започне преговори с Прищина. 
						Николич, който беше вицепремиер при управлението на Слободан Милошевич по време на бомбардировките на НАТО в Сърбия в края на 90-те години на 20 в., положи клетва в четвъртък. В реч пред депутатите той отново подчерта, че не признава независимостта на Косово. 
						„Искам къща с две врати, на изток и на запад“, заяви Николич. „Искам Сърбия, която ще бъде равноправен член на Европейския съюз, и никога няма да се откажа от нейния суверенитет, териториалната й цялост или от Косово.“ 
						Петъчната операция бе проведена в момент на смяна на сръбското правителство. Николич ще има възможността за първи път да сформира правителство, но изглежда, че неговата Сръбска прогресивна партия няма да събере необходимия брой гласове, за да има мнозинство в парламента. Тадич се опитва да създаде коалиция, за да състави оглавявано от него правителство. 
						Оливер Иванович, държавен секретар на Сърбия за Косово от правителството с изтичащ мандат, заяви пред репортери, че ситуацията в Северно Косово „може да ескалира до края на деня“. 
						„Не мога да разбера какво е мотивирало КФОР да направи подобен ход…, освен намерението да засили позициите на Прищина преди възобновяването на преговорите (със Сърбия) тази година“, посочи той. 
						Николич се радва на подкрепата на мнозина в Северно Косово. 
						„Тадич не ни помогна. Той искаше да изостави Косово. Сърбите тук мислят, че Николич е по-добрият избор. Ние сме много, много доволни от победата му“, каза за SETimes Златибор Джорджевич, косовски сърбин от Лепосавич в северната част на Косово. 
						Ненад Михайлович, друг косовски сърбин, е съгласен. 
						„Тадич ни разочарова няколко пъти. Николич е патриот и от самото начало ясно заяви, че Косово ще бъде приоритет в неговата програма“, каза Михайлович за SETimes. „Той е на наша страна, откакто водим нашата съпротива, за да защитим Косово. Затова той е подходящият човек за нас.“ 
						Междувременно Прищина посочи, че няма да се откаже от претенциите си към Северно Косово, въпреки че по-рано тази година жителите на района почти единодушно приеха необвързващо решение за отхвърляне на косовските институции. На 23 май министър-председателят Хашим Тачи обяви, че правителството ще открие административна служба в Митровица, в която ще бъдат създадени 80 нови работни места, и ще осигури годишен бюджет от 4 млн. евро за основни обществени услуги и инфраструктурни проекти в Северна Митровица. 
						На пресконференция в сряда председателят на Европейския съвет Херман Ван Ромпой призова Николич да продължи свършената от Тадич работа и да положи усилия за подобряване на регионалните отношения. 
						„Сега е важно всички лидери от региона да продължат по пътя на реформите, за да приближат своите държави до ЕС“, каза той. „Все още има важни предизвикателства, които трябва да бъдат преодолени, но това може да стане със силна политическа воля и упорита работа.“ 
					
				
			
					 
					
 
 

Спорът за името в Македония се разгорещява
					09/06/2009
					На неотдавнашно събрание на ВМРО-ДПМНЕ македонският премиер Никола Груевски каза, че преговорите с Гърция по спора за името на страната ще бъдат възобновени.
					От Зоран Николовски за Southeast European Times от Скопие -- 09/06/09
 
					 
						
Премиерът Никола Груевски изрази надежда, че ще стигне до решение по спора за името „възможно най-скоро ... така че Македония да влезе в НАТО и ЕС ". [Гети Имиджис]
						Вихрушка от възгледи, политически мнения и натиск отвън набира сила, докато Македония и Гърция се канят да подновят преговорите наесен. 
						"Върху Македония и Гърция се упражнява натиск,” от „всички външни фактори” за изглаждане на различията, заяви премиерът Никола Груевски на неотдавнашно честване на младежката формация на ВМРО-ДПМНЕ. 
						Макар и да не е определен краен срок, очаква се въпросът да бъде решен „възможно най-скоро ... така че Македония да влезе в НАТО и ЕС ", каза Груевски.
						Македонският президент Георге Иванов призова в понеделник (8 юни) за разумно решение по спора за името, но заяви, че то не трябва да пречи на македонската идентичност.
						Специалният пратеник на ЕС Матю Нимиц е насрочил посещения в Скопие и Атина този месец, след като Гърция вече приключи с изборите за ЕП. 
						В очакване на посещението на Нимиц македонски официални представители отново подчертаха готовността си да решат спора за името, но не и на всяка цена. 
						Груевски отново повтори, че Македония остава изцяло ангажирана с членството в ЕС и НАТО, но добави, че независимо от решимостта на Македония да направи „всичко по силите си ... да намери решение”, преодоляването на проблема не трябва „да подкопава държавните и национални интереси". 
						"Ако бъде постигнат компромис, той ще бъде подложен на референдум, в който последна дума да има народът”, каза Груевски. 
						Бившият министър на външните и на вътрешните работи Любомир Фръчковски се противопоставя на идеята за референдум. Той смята, че това е фасада, създадена от политиците, която маскира партиите, поддаващи се на външно влияние и искащи да се измъкнат от отговорност, като прехвърлят бремето на народа. 
						Той разкритикува опитите за „шикалкавене и избягване на отговорност от политическия елит във връзка с проблема за името чрез настояване за референдум, което ще травматизира македонския електорат". 
						Спорът за името е болезнена тема, а диалогът се наблюдава внимателно от всички ъгли, доказателство за което е и забележката на заместник-председателя на ЕК Жак Баро. В обръщение към министрите на вътрешните работи от ЕС миналата седмица в Люксембург Баро нарече Македония "Северна Македония", едно от новите имена, предложени от Нимиц.. 
						Канцеларията на Баро се опита да оправдае коментара на Баро като lapsus linguae, или грешка на езика, но повечето македонци изглежда не са съгласни с това, в т.ч. бившият министър на външните работи Денко Малевски, който го изтълкува като стратегическо пробождане.
						Посланикът на САЩ в Македония Филип Рийкър заяви в понеделник за издавания в Скопие всекидневник „Дневник”, че идентичността на Македония не подлежи на преговори. „Страната трябва да намери решение на спора за името, за да започне да се придвижва към пълна интеграция. Идентичността е ваша, тя принадлежи на всяка личност, на всяка група." 
						 Владо Поповски, бивш министър на отбраната, предложи компромис по време на интервю за телевизия А2. Той предложи ООН и другите международни организации да наричат Македония с временното й наименование, с което Македония е приета в ООН, но страната да запази името си при двустранните отношения със 120-те страни, които са я признали. Той добави, че конституцията, паспортите, имената на хората и македонският език трябва да бъдат запазени. 
						Етническият албански Демократичен съюз за интеграция (ДСИ) настоява за решение на проблема и е дал краен срок на Груевски, според „Дневник”.

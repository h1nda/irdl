Представителят на Европейската комисия Барет се срещна с черногорски лидери и призова за план за действие 
					
				
					23/08/2004
				
				
						По време на прощалното си посещение в Черна гора оттеглящият се ръководител на делегацията на Европейската комисия в Белград подчерта, че стратегическият план на ЕС за присъединяването на Сърбия и Черна гора се базира на продължаващото съществуване на федералния съюз. 
					
				
						От Антонела Кръстович за Southeast European Times от Подгорица - 08/23/04 
 
					
				 
					
Оттеглящият се ръководител на делегацията на Европейската комисия Джефри Барет се срещна с министъра на европейската интеграция на Черна гора Гордана Джурович и с други официални лица. [Правителство на Черна гора] 
					
							Оттеглящият се ръководител на делегацията на Европейската комисия (ЕК) в Белград, Джефри Барет, направи прощално посещение в Черна гора в края на юли. По време на срещите си с черногорския министър на европейската интеграция Гордана Джурович, с президента Филип Вуянович, с премиера Мило Джуканович и с други лидери, той подчерта важността на документа, наречен “Европейско партньорство” и призова за план за действие за реализирането му 
						
					
							Според Барет е постигнат значителен прогрес по отношение на икономическите реформи, водещи към интеграция в ЕС. За да се ускори обаче този процес, е необходимо да се преодолеят пречките, които затрудняват функционирането на Сърбия и Черна гора като единен пазар. Трябва да се хармонизират икономическите системи на двете републики, да продължат реформите на държавната администрация и да се създаде функционираща федерална държава, каза Барет. Много важно е също Сърбия и Черна гора да изпълни изискването за пълно сътрудничество с трибунала на ООН за военни престъпления в Хага. 
						
					
							На въпрос за възможността Черна гора самостоятелно да влезе в ЕС Барет отговори, че стратегическият план за присъединяването се базира на съществуването на държавен съюз. Макар че двете съставни републики имат право да решават дали искат да действат поотделно, "Европейско партньорство" не разглежда алтернативни сценарии. 
						
					
							Придържането към референдума няма да помогне на Черна гора да продължи по пътя към членство в ЕС, каза Барет, като предупреди, че може да възникне сериозен проблем, ако държавната политика бъде доминирана от, както той го нарече, "един ненадежден и доста непредсказуем инструмент
						
					
							Най-общо ЕС продължава да разглежда съюза на Сърбия и Черна гора като най-добрата политическа конфигурация за двете републики, каза Барет, като добави, че ЕК очаква от Сърбия и Черна гора да представи плана за действие за европейско партньорство до края на септември. 
						
					
							По време на срещата си с председателя на парламента на Черна гора, Ранко Кривокапич, Барет бе информиран за работата на парламента през последните 12 месеца, включително приемането на 61 нови закона, действия за подобряване на прозрачността и усъвършенстване на инфраструктурата, както и създаване на стажантска програма към Черногорския университет. 
						
					
							Докато беше в Подгорица, Барет очерта също процеса, чрез който неправителствени организации могат да кандидатстват пред ЕК за помощ за проекти в областта на човешките права, демократизацията и върховенството на закона.

Дипломатически дневник: Хърватия и Македония очакват "добри новини" от срещата на върха на НАТО
					21/11/2006
					Премиерите на Хърватия и Македония се срещнаха в Загреб в понеделник. Още в дипломатическите новини: генералният секретар на НАТО Яп де Хоп Схефер бе в Букурещ; гръцкият премиер Костас Караманлис посети Великобритания за среща с Тони Блеър.
					
 
					 
						
Хърватският премиер Иво Санадер (вдясно) и македонският му колега Никола Груевски правят преглед на почетната стража преди срещата си в Загреб в понеделник (20 ноември). [Гети Имиджис]
						
Хърватският премиер Иво Санадер се срещна в понеделник (20 ноември) в Загреб с македонския си колега Никола Груевски. Двамата заявиха, че очакват "добри новини" от предстоящата среща на върха на НАТО по отношение на надеждите на страните им за членство в Алианса. Двамата премиери обсъдиха също икономическото сътрудничество и по-специално търговията със селскостопански продукти.
						*** 
						
Гръцкият премиер Костас Караманлис, който е на тридневно посещение във Великобритания, се срещна във вторник (21 ноември) с британския си колега Тони Блеър. Централна тема на разговорите им бяха въпросите на разширяването на ЕС, обстановката на Балканите и отношенията между ЕС и Турция. 
						*** 
						Заместник-председателят на Европейската комисия Франко Фратини изрази очакванията на ЕС за свободни, честни и прозрачни местни избори в Албания по време на съвместна пресконференция с премиера Сали Бериша в Тирана в петък (17 ноември).
						*** 
						Генералният секретар на НАТО Яп де Хоп Схефер даде в четвъртък (16 ноември) висока оценка на Румъния за това, че дава добър пример като членка на НАТО с участието си в мироподдържащи операции. Той се срещна с президента Траян Бъсеску, с външния министър Михай-Разван Унгуряну и с министъра на отбраната Сорин Фрунзаверде в Букурещ.
						*** 
						Бившият външен министър Миодраг Влахович бе одобрен за нов черногорски посланик в Съединените щати, предаде агенция МИНА във вторник (14 ноември). Очаква се той да отпътува за Вашингтон в началото на следващия месец.
						*** 
						Двустранното сътрудничество и борбата срещу Кюрдската работническа партия бяха основни теми в дневния ред на разговорите в четвъртък (16 ноември) между иракския премиер Нури ал Малики и турския му колега Реджеп Тайип Ердоган.
						*** 
						
Албанският президент Алфред Мойсиу пристигна на двудневно посещение в Полша на 14 ноември. Мойсиу се срещна с колегата си Лех Качински, който увери Мойсиу в полската подкрепа за курса на Албания към евроатлантическа интеграция. Качински каза още, че Полша ще бъде една от първите страни, които ще ратифицират Споразумението за стабилизация и асоцииране между Албания и ЕС. 
						*** 
						Шведският външен министър Карл Билд посети Белград и Загреб в сряда (15 ноември) в рамките на обиколката си на Балканите. В Белград той се срещна с президента Борис Тадич, за да обсъди надеждите на Сърбия за подновяване на преговорите с ЕС.
						*** 
						
Румънският президент Траян Бъсеску и либийският лидер Муамар Кадафи се договориха в сряда (15 ноември) в Триполи да възобновят двустранните отношения и особено икономическото сътрудничество. 
						
(Различни източници -- 14/11/06-21/11/06)

Ирак се оплака от турските ограничения върху дебита на реките 
					25/05/2011
					
						БАГДАД, Ирак -- Ирак разкритикува ограниченията, наложени от Турция върху дебита на реките на нейна територия, като „неприемливи” и призова за подписване на споразумение за уреждане на въпроса. Говорителят на правителството Али ал Дабах заяви във вторник (24 май), че Багдад ще използва всичките си дипломатически връзки, за да осигури дела на своята държава върху водите. Той предупреди, че парламентът няма да одобри създаването на съвет за стратегическо сътрудничество с Турция, докато Анкара не се съгласи да подпише споразумение по въпроса. Ирак и Сирия често се оплакват, че Турция монополизира водите на реките Тигър и Ефрат чрез язовирите по течението им. От своя страна, Турция твърди, че осигурява по-добро управление и постоянен дебит на водата надолу по течението. (Буратха Нюз, Франс 24 - 24/05/11)

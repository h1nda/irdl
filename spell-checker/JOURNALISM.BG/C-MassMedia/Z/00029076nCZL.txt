Еврокомисарят Рен каза, че БиХ трябва да се придвижи към „брюкселската ера”
					23/01/2009
					 
						БРЮКСЕЛ, Белгия -- Време е Босна и Херцеговина (БиХ) да премине от „дейтънската ера” към „брюкселската ера, каза в четвъртък (22 януари) еврокомисарят по разширяването Оли Рен след среща с председателя на председателството на БиХ Небойша Радманович в Брюксел. БиХ трябва да увеличи административния си капацитет, за да приложи успешно своето Споразумение за стабилизация и асоцииране с ЕС, каза Рен. Той добави, че страната трябва да направи необходимото за прилагане на реформите, които ще подкрепят борбата срещу корупцията и организираната престъпност. Според Рен 2009 г. би могла да се окаже много важна година за европейската интеграция на Западните Балкани, включително БиХ. Радманович заяви, че правителството на БиХ си е поставило като една от своите главни цели прилагането на свързаните с ЕС реформи. Той обеща решителни мерки, които да покажат, че БиХ не изостава от останалите западнобалкански страни в своя процес на интеграция.
						Други новини -- В четвъртък Рен обсъди България, заявявайки, че настоящото й равнище на корупция налага ЕС да продължи да упражнява мониторинг върху разходването на еврофондовете в страната. Рен заяви, че основният проблем продължава да бъде фактът, че всички ръководители на програми са назначени по политическа линия, което прави на практика невъзможно независимото и безпристрастно управление на програмите, финансирани от ЕС. (Труд - 23/01/09; Дневник, Класа, Медиапул, Дневни Аваз, МИА - 22/01/09)

Анализатори подчертават ключовата роля на Турция на Балканите и отвъд границите им
					24/04/2012
					Въпреки отличните политически и дипломатически отношения със страните на Балканите, Турция може да допринесе за регионалната стабилност чрез засилване на икономическите връзки и инвестициите в отделните страни.
					От Ериса Даутай Шенердем за Southeast European Times от Истанбул -- 24/04/12
 
					 
						
Сръбският президент Борис Тадич (в средата), президентът на Турция Абдула Гюл (вдясно) и президентът на БиХ Небойша Радманович по време на преговори в Караджорджево, Сърбия, преди година. [Ройтерс]
						През последните години Турция води по-активна външна политика в Балканския регион и наред със здравите си политически и дипломатически отношения с тези страни тя може да допринесе за регионалния мир и стабилност. Така смятат представители на политически организации и НПО от региона, които призовават Турция да засили икономическото си присъствие там. 
						Подписването на Истанбулската декларация между президентите на Турция, Сърбия и Босна и Херцеговина (БиХ) през април 2010 г. в Истанбул отбеляза важно постижение във връзка с ролята на Турция на Балканите. Съживяването на турската външна политика спрямо региона също така често се нарича "неоосманизъм" във връзка с подхода и речите на турският министър на външните работи Ахмет Давутоглу. 
						В документа тримата държавни глави, подписали Истанбулската декларация, изразиха своя "ангажимент към териториалната цялост, суверенитет и правосубектност на Босна и Херцеговина в нейните международно признати граници, като същевременно акцентираха върху значението на националното помирение в рамките на БиХ." Това се смяташе за най-важната част и макар да не бе решение на всички проблеми между двете страни, Турция бе похвалена, че е накарала Сърбия да коментира териториалния суверенитет на БиХ. 
						"Искам да кажа, че сме доста благодарни за ролята [на Турция] в целия политически процес в региона. През последните години [обаче] не сме имали истински дипломатически и политически проблеми с нашите съседки. [По-скоро] имаме проблеми с ежедневния живот..., които трябва да решим сами," каза за SETimes Дамир Машич, федерален министър на образованието и науката на БиХ.
						Сред тях той цитира търговските проблеми, които БиХ има с Хърватия, заявявайки, че босненските компании нямат същото реципрочно третиране, на което се радват хърватските фирми в БиХ. Друг проблем, каза той, е фактът, че БиХ никога не е сключвала и подписала споразумение за точните граници с Хърватия и Сърбия. 
						Турция определено оказва положително въздействие и влияние из целите Балкани, при всички обстоятелства, каза Машич. "Но частта, от която не сме доволни и [където] ние мислим, че има място за подобрение, е определено икономическото сътрудничество," отбеляза той. 
						Значителният напредък на турската дипломация в Балканския регион дава на страната по-силна позиция за преговори в рамките на НАТО и с ЕС, смята Хюсеин Багджъ, председател на отдела за международни отношения в Близкоизточния технически университет в Анкара. Страната е подкрепяла международни инициативи по отношение на районите на Балканите, изложени на конфликти, войни и етническо прочистване след разпадането на Югославия през 90-те години на ХХ в., и е играла особено активна роля по отношение на кризите в БиХ и Косово. 
						Отбелязвайки, че Турция е участвала във всички важни инициативи за мир и стабилност и е била активна в операциите на НАТО във връзка с косовския въпрос, бившият косовски президент Фатмир Сейдиу каза, че тя е допринесла също и за следвоенното икономическо развитие на страната му посредством силни инвестиции. 
						
Турският премиер Реджеп Тайип Ердоган (вляво) се срещна с македонския си колега Никола Груевски през септември в Скопие. [Ройтерс]
						"От решаващо значение е Турция да продължи силната си подкрепа за Косово и естествено да продължава своето сътрудничество със страните в [Балканския] регион, което ще спомогне за изграждането на климат на сътрудничество сред тези страни и ще премахне евентуалните пречки пред нас, особено нечестния подход на Сърбия към Косово," каза Сейдиу за SETimes. 
						Като една от първите страни, признали независимостта на Косово, Турция усилено лобира за неговото признаване от други страни, особено от членките на Организацията Ислямска конференция, каза Сейдиу. Той обаче смята, че Турция е трябвало да привлече Косово за участие и в регионални официални срещи, имайки предвид особено срещите на Турция с Хърватия, Сърбия и БиХ. 
						"Мисля, че Турция трябва да разшири мрежата си в тази посока..., така че Косово да бъде част от [регионалното] партньорство и да не се разбира така, сякаш [последното] се избягва." 
						"За да се помогне в такава ситуация, трябва да има воля от двете страни [Косово и Сърбия], иначе Турция рискува да заеме едностранна позиция, каза за SETimes Илтер Туран, професор по международни отношения в истанбулския университет "Билги". Туран обаче каза, че Турция би могла да покаже интерес към решаването на косовския въпрос, както е направила с БиХ. 
						Багджъ, от друга страна, смята, че това би могло да бъде възможност Турция да играе роля на посредник, ако такова е желанието на Косово и Сърбия. Отбелязвайки, че Сърбия ще трябва да предприеме редица стъпки по косовския въпрос до м. юли поради задълженията, свързани с кандидатския й статут за членство в ЕС, Багджъ каза, че искането за посредничество също би могло да дойде от ЕС. 
						Политическите отношения на Турция със Сърбия достигнаха върха си през последните две години, което е друг важен елемент в контекста на по-активната роля на Турция на Балканите. Официални представители на най-високо равнище са били на взаимни официални посещения през последните години, след спадове и възходи, последвали признаването от Турция на едностранната декларация за независимост на Косово. 
						"Приоритетът на Белград и Прищина [би трябвало да бъде] икономическото сътрудничество и [повишаване на жизнените] стандарти на хората. Политическият натиск ще престане след време," каза за SETimes Небойша Ранделович, депутат в сръбския парламент и заместник-председател на Либералдемократическата партия - политическа партия, която подкрепя признаването на Косово за независима държава от Сърбия. 
						За разлика от прякото участие на Турция в проблемите на БиХ и Косово, страната е играла косвена роля по отношение на албанския въпрос в Македония, смята Абдула Салиу, заместник-председател на Балканския клуб на мира със седалище в Скопие. 
						Турция не е участвала официално в този въпрос поради много добрите отношения, на които се радва с Македония, каза Салиу за SETimes, добавяйки, че турски НПО, както и Турската агенция за международно сътрудничество и развитие, са играли важна роля, подкрепяйки членовете на албанското малцинство с помощ за образованието и възстановяването на важни културни паметници. 
						Турция със сигурност е играла положителна роля за стабилността на Балканите в епохата след разпадането на Югославия и понастоящем има отлични отношения с балканските страни, смята Вуица Лазович, вицепремиер на Черна гора. 
						"Много е важно да имаме една страна като общ приятел ..., особено в случай че няма добро сътрудничество между самите съседни страни в региона," каза Лазович за SETimes. Той каза също, че се надява все повече и повече турски компании да инвестират в региона. "Както знаете, [добрата] икономика е в основата на всичко, решението на всеки проблем," каза Лазович. 
						
						(Разширена версия на статията е публикувана на turkey.setimes.com) 
					
					
				
			
					 
					
 
 

Европейският съд излезе с решение, че кипърските гърци имат правото да възстановят собствеността си в Северен Кипър
					29/04/2009
					 
						ЛЮКСЕМБУРГ, Люксембург -- Във вторник (28 април) Европейският съд подкрепи правото на кипърските гърци да възстановят собствеността си в Северен Кипър, която са изоставили по време турската военна интервенция през 1974 г. По-късно чужденци закупиха тази изоставена собственост. Съдът излезе с решение в полза на кипърски грък, който беше завел дело срещу британска семейна двойка заради построяването на вила на негова бивша земя. Решението потвърждава по-раншно решение на съд в Никозия, според което на двойката бе разпоредено да разруши вилата си и да компенсира бившия собственик на земята. Според оценки около 170 000 кипърски гърци са избягали и напуснали своята собственост след турската военна интервенция в северната част на острова.
						Кипърското гръцко правителство приветства решението на Европейския съд. Президентът Деметрис Христофиас заяви, че то защитава гражданите на ЕС, както и позицията на кипърските гърци по отношение на собствеността в продължаващите преговори за обединение с кипърските турци. (Хюриет - 29/04/09; Си Ен Ей, Фамагуста Газет, Филелефтерос, Файненшъл Мирър, Ройтерс, АФП, АП, Евронюз - 28/04/09)

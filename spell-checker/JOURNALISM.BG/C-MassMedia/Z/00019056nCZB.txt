Младите и нетърпеливи хора в Черна гора
					26/06/2006
					Макар че човешките ресурси са едно от най-големите богатства на Черна гора, младите и добре образовани хора изглежда не могат да си намерят лесно работа. Намирането на работа все още до голяма степен се определя повече от подходящите "вътрешни връзки", отколкото от уменията или академичното образование. Впечатляващите академични резултати на много младежи се оказват безполезни на пазара на труда. Някои се борят да си намерят стабилна работа, други сменят работата си с надеждата да открият област, в която да използват уменията си. Много младежи заминават за чужбина и допринасят за "източването на мозъци", което изтощава икономическия потенциал на страната.
					От Антонела Архин за Southeast European Times – 26/06/06
 
					 
						
Младите и образовани хора трудно си намират работа в Черна гора. [УНИЦЕФ]
						Идеята да се създават връзки и да се търси някой, който да каже добра дума за вас не е нещо ново в света. В малки страни като Черна гора обаче явлението е по-очевидно, отколкото в по-големите страни. 
						Драгана, която наскоро завърши икономика в Подгорица, твърди, че среща трудности в намирането на работа, тъй като няма приятели на отговорни длъжности. Знанията и експертизата означават малко, ако нямате връзки, добавя тя. 
						Подобен е случаят на Зоран, който е завършил с отличен успех юридическия факултет, взел е успешно държавния си изпит и е преминал стаж в юридическа фирма. Въпреки това той все още не може да си намери работа в своята област. Кандидатствал е за няколко места, но засега е получил само откази. 
						Сред висшистите в Черна гора има много подобни случаи. Тези, които са се отказали да си намерят подходяща работа или са били обезкуражени от нечестни конкурси, вече са в чужбина, където търсят късмета си. Други попадат в няколко групи. Някои се борят да се докажат, като работят срещу ниско възнаграждение в своята област, надявайки се, че новата политическа ситуация - суверенитетът на Черна гора - ще повлияе на пазара на труда. 
						Друга група включва онези, които не могат да отидат в чужбина, но са се отказали от възможностите в страната си, избирайки вместо това някаква друга професия. Най-щастливи са онези, които намират начин да приложат знанията си в подходяща работа, която им осигурява и подходящо възнаграждение; но те най-вероятно работят за чуждестранна компания. 
						Други решават да продължат да учат и живеят на издръжка на родителите си, докогато е възможно, за да избегнат по-горе описаната ситуация. 
						Според данни на Статистическата служба на Черна гора (МОНСТАТ) през 2004 г. в страната е имала 630 548 жители, от които 259 092 икономически активно население, 187 333 от които на работа, (заетостта възлиза на 37,4 на сто), 71 759 безработни (безработицата е 27,7 на сто) и 242 266 икономически неактивно население. Останалите са на възраст под 15 години. 
						
Университетът в Подгорица помогна за организирането на първия панаир за професионално ориентиране в Черна гора. [Университет в Подгорица] 
						Освен необходимостта от връзки или друго вътрешно преимущество, основен фактор, който допринася за високата безработица, е липсата на информация за възможности за работа. Неефективното функциониране на отделите за човешки ресурси в много компании изострят допълнително проблема. 
						Напоследък бяха направени опити за съживяване на пазара на труда за младите и образовани хора. Така например в началото на тази година катедрата по икономика на Университета в Подгорица, заедно с международната студентска асоциация AISEC и с подкрепата на Агенцията по заетостта в Черна гора, организираха първия панаир по професионално ориентиране в Черна гора. Под надслов "Различни кариери" той привлече 27 компании, включително "Телеком Груп" (Telekom Group), "Опортунити банк" (Opportunity Bank), "Горенье" (Gorenje), Митническата администрация, Централната банка на Черна гора, Хипотекарна банка, "Проктър енд Гембъл" (Procter and Gamble) и "Делойт" (Deloitte). 
						С атрактивното мото "Елате, вижте и си осигурете работа", панаирът привлече много млади професионалисти, наскоро дипломирали се висшисти, както и студенти. Целта на панаира бе да ги свърже с компании, стремящи се да удовлетворят потребностите си от човешки ресурси и да даде възможност на участващите компании да си създадат база данни от потенциални служители. 
						Най-посетения павилион бе на компанията "Телеком Груп", която твърди, че се нуждае от хора с умения в маркетинга, финансите и продажбите. От своя страна черногорската компания "Старс Груп" планира да осигури работа на 700 души в хотел "Сплендид" в Бечичи, който ще бъде открит на 13 юли. Персоналът, който ще бъде назначен там, включва сервитьори, мениджъри по продажбите и маркетинга, като преимущество ще имат кандидатите, които владеят английски и може би руски и немски. 
						"Делойт" търси да назначи около 10 души, завършили с отличен успех икономика, които имат възможност да пътуват, знаят английски и притежават отлични компютърни умения, особено с програмата Excel. "Проктър енд Гембъл" търси хора с различно образование, с добър английски и с компютърна грамотност. 
						Агенцията по заетостта на Черна гора също се стреми да подобри пазара на труда. По време на панаира Агенцията представи най-новия си проект, озаглавен "Шанс за младите". Той предлага възможности за работа на стажанти със средно и висше образование. За младежите без предишен опит, Агенцията по заетостта ще субсидира 80 на сто от възнаграждението им. 
						Развитието на човешкия капитал е една от целите на помощта на ЕС за Черна гора. Като част от усилията да подкрепи реформата на държавната администрация, Европейската агенция за възстановяване, която управлява кумулативния портфейл от около 121 милиона евро, помогна на Агенцията по заетостта на Черна гора при осъществяването на законодателството, целящо да създаде система за професионално ориентиране. 
						Събития като панаира по професионално ориентиране имат възможност да допринесат за спиране на източването на мозъци от Черна гора и за намаляване на безработицата, която продължава да бъде основна спирачка на икономическото развитие. Но някои хора все още са обезверени. Както се изрази Милица, завършила английска филология, макар че работодателите на панаира са обещали нови работни места, в много случаи компаниите вече имат хора за запълване на обявените места. 
						Твърде често притежаването на необходимите умения, отличната диплома и препоръката от преподаватели все още означава твърде малко, ако липсва другият ключов елемент - "вътрешното преимущество". Докато това не се промени, младите хора ще продължат да смятат заминаването в чужбина за единственото реално решение на проблема.

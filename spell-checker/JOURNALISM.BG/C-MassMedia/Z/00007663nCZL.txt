Тетовският университет ще бъде узаконен
17/07/2003
Македонското правителство внесе поправки в закона за висшето образование, разрешаващи узаконяването на Тетовския университет и прокарващи пътя към подобряване на образованието в страната. Тетовският университет ще стане третото финансирано от държавата висше учебно заведение в Македония.
От Вавентин Нешовски за Southeast European Times от Скопие - 17/07/03
 
 
Според поправките в закона за висшето образование, внесени от македонското правителство, Тетовският университет получава възможност да бъде узаконен. Поправките са в духа на Рамковото споразумение, подписано в Охрид.
"Това е само още една много голяма крачка напред в прилагането на Рамковото споразумение и в решаването на един остър проблем," каза премиерът Бранко Цървенковски в интервю за Утрински Весник. "Поправките в закона дават възможност за започване на процес за акредитиране и регистрация на образователните институции без политически или етнически предразсъдъци".
Министърът на образованието Азис Полозани заяви, че Тетовският университет може да бъде узаконен през септември, ако неговите факултети получат акредитация дотогава. Университетът ще стане третото финансирано от държавата висше учебно заведение в Македония.
Сами Сюлеймани от Тетовския университет изрази оптимизъм по отношение на регистрацията на заведението, независимо дали това ще стане през тази или следващата година. В момента университетът изпитва недостиг на преподаватели и учебни кабинети, каза Сюлеймани. Около 50% от преподавателите са от университета в Прищина, около 30% - от Тирана и 20% - от Македония.
Въпреки че спонсорираният от ЕС Университет на Югоизточна Европа бе открит през 2002 г. в опит да бъдат решени образователните проблеми на етническите албанци, той е частна институция. Целта е да се създаде и държавен университет, каза Полозани.
Узаконяването ще даде достъп на държавата до учебните програми на университета, както това стана и при другите два държавни университета. Ще бъдат търсени начини за признаване и удостоверяване на дипломите на около 400 студенти, които вече са завършили университета. Процесът на регистрация ще помогни за облекчаване на финансовото бреме на университета. Държавата ще инвестира в оборудването, инфраструктурата и факултетите с оглед осигуряване на по-добри условия за живот на студентите.
Тетовският университет бе открит нелегално през 1994 г. и предизвика намеса на полицията. Въпреки това, той продължи да функционира и досега в него са се записали 14000 студенти. Обучението се провежда в пететажна сграда в село Мала Речица и в частни домове наоколо.

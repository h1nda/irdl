Режисьори от БиХ възлагат надежди на успеха на Танович
18/03/2003
Някои филмови режисьори от Босна и Херцеговина забелязват, че чуждите продуценти и местната публика започват да обръщат по-голямо внимание на тяхната продукция, откакто техен съотечественик спечели миналогодишния "Оскар" за най-добър чуждестранен филм.
Бет Кампшрор за Southeast European Times в Сараево - 18/03/03
 
 
Откакто роденият в Босна и Херцеговина (БиХ) режисьор Данис Танович взе статуетката за най-добър чуждестранен филм на миналогодишните "Оскари" и обяви: "Това е за моята страна; това е за Босна и Херцеговина", другите режисьори в БиХ забелязват, че техните продукции печелят все по-голямо внимание в страната и в чужбина.
"Сега нашите филми идват от страна, която е печелила "Оскар", заяви режисьорът Дино Мустафич, който наскоро пусна първия си игрален филм Римейк. "Световният успех на Ничия земя привлече вниманието на световната филмова индустрия към филмовите дейци от Босна и Херцеговина".
Кинодейците тук възлагат големи надежди на това раздвижване. Римейк - един жесток разказ за това, как войната засяга дружбата между Тарик и най-добрия му сръбски приятел, преплетен с историята на бащата на Тарик от Втората световна война - беше избран сред петте най-добри филма от общо 450 показани на проведения неотдавна фестивал в Ротердам. Миналия месец сараевската зала "Скендерия" беше препълнена за местната премиера. Не можете да включите телевизора без да видите реклами за филма или да чуете приятния глас на брадясалия Мустафич в поредното интервю.
Чуждите продуценти вече обръщат по-голямо внимание на БиХ, смята друга режисьорка от БиХ, която спечели 10 000 евро с наградата "Босненско кино" на Филмовия фестивал в Гьотеборг 2002, за да заснеме нейния втори късометражен филм Селма.
"Тук няма много продуцентски къщи или сериозни продуценти, [но] с комбиниране можете да се направи нещо", каза Аида Бегич. "Всичко друго зависи от нас и от хората, които работят тук. Трябва да имате босненски произход".
Според Бегич кинодейците използват натрупаната инерция от "Оскара" на Танович. Тя отбеляза, че Римейк е сред трите игрални филма, които ще бъдат пуснати само през тази година. Един важен резултат от успеха на Танович е, че за първи път в историята си БиХ има фонд за кино.
"Оскарите" разбудиха нашите политици". Сега те виждат, че това е истинска индустрия, която може да осигури работни места на много хора", каза Бегич.
Продукцията на тази индустрия може да бъде и полезна, като накара хората да се смеят на абсурдите на следвоенния живот или като осигури някакъв вид катарзис за преживяното от хората по време на войната. Работата на Бегич може да се причисли към първия тип. Сред познатите смешни герои в първия й късометражен филм Първи сблъсък със смъртта е дебелят чиновник със златни ланци, който отказва да издаде лична карта на един млад мъж, защото имал данни, че е убит през войната. Бегич казва, че в първия си игрален филм ще включи комични сценки за жените от едно село, които се опитват да оцелеят пет години след края на войната.
Според Мустафич Римейк тръгва по другия път. "Ние имаме нужда от пречистващи филми, които разказват за нашето близко минало. Те са важни и като свидетелство, за де не се повтарят никога вече злото и безсмислието на войната", заяви той и допълни, че другите два игрални филма, които излизат тази година, не са филми за войната.

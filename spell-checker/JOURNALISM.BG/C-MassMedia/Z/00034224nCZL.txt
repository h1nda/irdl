Турският премиер Ердоган обмисля президентска система по американски модел 
					20/04/2010
					 
						АНКАРА, Турция -- Забележките на министър-председателя Реджеп Тайип Ердоган във връзка с промяна в президентската система на страната дадоха началото на нова дискусия за събитията след общите избори през 2011 г. Пред група журналисти в неделя (18 април) Ердоган каза, че страната може да обсъди президентска система от американски тип, ако резултатите от общите избори следващата година дадат основание за това. Коментирайки изявлението на Ердоган, в понеделник председателят на парламента Мехмет Али Шахин каза, че това ще бъде решено от депутатите. Членове на главната опозиционна Републиканска народна партия (РНП) заявиха, че този въпрос е само опит да бъде отвлечено вниманието от истинските проблеми на страната, като безработицата и предложените конституционни промени, на които РНП се противопоставя. (Заман - 20/04/10; Милиет - 19/04/10)

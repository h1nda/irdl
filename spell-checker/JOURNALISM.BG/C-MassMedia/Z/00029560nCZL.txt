ЕК ще предостави безвъзмездно 60,9 милиона евро на Албания
					10/03/2009
					 
						ТИРАНА, Албания -- Европейската комисия (ЕК) обяви в понеделник (9 март), че ще предостави безвъзмездно 60,9 милиона евро на Албания като част от предприсъединителното партньорство. Средствата ще бъдат за финансиране на 24 проекта в административната реформа, образованието и селскостопанската инфраструктура, за да може Албания да се приближи към членство в ЕС.
						Посланикът на ЕК в Тирана Хелмут Лохан и албанският министър на евроинтеграцията Майлинда Брегу подписаха също така споразумение на стойност 3,1 милиона евро за подпомагане на Албания при възстановяването на село край Гердец, силно засегнато от взривовете на боеприпаси преди една година. Средствата ще отидат за финансиране на реконструкцията на училището, водоснабдяването и канализацията. Опозиционните партии планират да почетат жертвите на трагедията в неделя.
						Други новини от понеделник -- Президентът Бамир Топи внесе заявлението си за нова електронна лична карта и призова албанците да последват неговия пример. Той отбеляза, че новите документи за самоличност ще позволят на гражданите да гласуват на парламентарните избори през юни и ще улеснят пътуванията в страните от ЕС. Междувременно вътрешният министър Буяр Нишани отхвърли обвиненията на опозиционните партии, че процесът на издаване на новите лични карти се е провалил. Той заяви, че всички, които са подали заявленията си през февруари, могат да очакват своите карти сега. (Газета Шкиптаре, Шкип - 10/03/09; Шекули, Топ Ченъл, Болкан Уеб, Клан, ТВШ, Алсат - 09/03/09)

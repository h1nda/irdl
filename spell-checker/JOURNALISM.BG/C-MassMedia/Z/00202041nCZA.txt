Протестите срещу търсещите убежище в Сърбия повдигат въпроси
					10/11/2011
					Жителите на Баня Ковиляча поискаха от правителството да насочи търсещите убежище към други части на Сърбия и да спре незаконните имигранти.
					От Биляна Пекушич за Southeast European Times от Белград -- 10/11/11 
 
					 
						
Незаконни имигранти в лагера "Падинска Скела" в Белград. [Ройтерс]
						Граждани на Баня Ковиляча, малко градче на 173 км западно от Белград, на границата с Босна и Херцеговина, протестираха миналата седмица, като поискаха търсещите убежище да напуснат града им. 
						Протестите започнаха, след като властите заподозряха Абдулрашид Д., на 25 г., от Афганистан, че с четирима свои сънародници е изнасилил туристка от Обединеното кралство. 
						По официални данни в центъра за бежанци в Баня Ковиляча живеят 80 човека от Сомалия, Пакистан, Тунис и други африкански и азиатски държави, но притеснените местни жители казват, че има много повече, които живеят незаконно в града. 
						"Можете да ги срещнете навсякъде, размотават се по улиците по цял ден и цяла нощ и ние не знаем кои са тези хора", каза за SETimes Верица Докманович, жителка на града. 
						Центърът за бежанци съществува от няколко десетилетия и е подслонявал хиляди хора по време на войните в бивша Югославия. През последните три години обаче се е увеличил броят на имигрантите от Африка и Азия, които бягат от бедността и войните и търсят начин да влязат в европейските страни. 
						"Предупредихме правителството преди месеци, че имаме проблеми заради големия брой имигранти, но никой не е направил нищо, за да ни помогне", заяви за SETimes председателят на община Лозница Мирослав Вукосавлевич. 
						Баня Ковиляча е туристически град с познати по цял свят медицински спа центрове и 6 000 души население. От началото на годината 2 500 бежанци са минали през центъра за бежанци. 
						"Сърбия не е готова за толкова много имигранти", заяви за SETimes представителката на Държавния комисариат за бежанците Йелена Марич. 
						Марич обясни, че наскоро е бил отворен още един център в Боговача, защото броят на търсещите убежище в Сърбия се е увеличил десет пъти за последните три години. 
						"Искаме търсещите убежище да бъдат разпределени в други части на Сърбия и [в] законни жилища", каза за SETimes кметът на Лозница Видое Петрович. 
						Много граждани не пускат децата си на училище, защото се страхуват за тяхната безопасност. От около 400 ученици в основното училище в града едва 20 посещават учебни занятия. 
						Представители на Комисариата заявиха, че центърът в Баня Ковиляча няма да бъде затворен, но правителството търси възможности да отвори нови. 
						"Поискахме от министерството на отбраната да предостави няколко неизползваеми казарми, които да пригодим за бежански центрове", заяви за SETimes комисарят по бежанците Владимир Цуцич. 
						Цуцич изтъкна, че трябва да бъде въведен полуотворен режим в центъра в Баня Ковиляча, където търсещите убежище да искат разрешение, ако искат да излязат извън него. 
						Центърът за подпомагане на търсещите убежище обяви, че ще предприеме действия да успокои ситуацията и да възстанови чувството на солидарност. От центъра ще публикуват информационен бюлетин, за да опишат трудните обстоятелства, принудили търсещите убежище да напуснат страните си. 
						Властите заявиха, че жителите на Баня Ковиляча нямат нищо против търсещите убежище, но една група всява паника и враждебност. 
						"На протеста срещу търсещите убежище някои хора държаха много провокативни речи, не зная дали са наясно до какво могат да доведат те", заяви за SETimes Радош Джурович, изпълнителен директор на Центъра за защита и подпомагане на търсещите убежище. 
						Джурович предупреди, че протестът е притеснил и уплашил търсещите убежище и сега те рядко напускат центъра, освен когато се опитват да си набавят храна. 
						Джурович заяви освен това, че местните никога не са били нападани от търсещи убежище лица и че полицията все още не е предоставила никаква информация относно обстоятелствата около изнасилването на британската туристка. 
						Сърбия е сред първите три държави в света, след Афганистан и Китай, по брой на исканията за политическо убежище.

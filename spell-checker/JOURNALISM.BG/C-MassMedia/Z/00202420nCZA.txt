Пречките пред присаждането на органи костват живота на хора
					08/03/2012
					Лекарите и длъжностните лица в здравеопазването работят за подобряване на правната, икономическата и организационната рамка за даряването на органи.
					От Бедрана Калетович за Southeast European Times от Тузла -- 08/03/12
 
					 
						
В Босна и Херцеговина най-голямо е търсенето за бъбречни трансплантации. [Бедрана Калетович/SETimes]
						Ръководните служители в здравеопазването изчисляват броя на хората в региона, нуждаещи се от присаждане на органи, на няколко хиляди, като този брой нараства. 
						"Умиращите могат да спасят живота на мнозина, ако знаят значението на даряването на органи и са съгласни да станат донори," каза за SETimes Енеса Месхич, началник на отделението за бъбречни заболявания и диализа към Университетския клиничен център (УКЦ) в Тузла.
						Въпреки това некомпетентните национални органи в някои страни, лошата организация на даряване и липсата на законодателна рамка възпрепятстват растящ брой хора от региона да получат органите, от които се нуждаят. 
						Законът за трансплантацията на органи в Босна и Херцеговина (БиХ) дава възможност на всеки да стане донор след подписване на донорска карта. Пациентите могат законно да получават органи от членове на семейството или да търсят органи - и да се подлагат на процедури - в чужбина, ако могат да си го позволят. 
						На практика семействата често не са готови да даряват органи по етични и религиозни причини. 
						Ситуацията е подчертано по-различна в Хърватия, където всеки гражданин се смята за потенциален донор, освен ако не заяви друго или не запише името си в регистъра на недарителите. 
						Хърватия е водеща в региона по броя на трансплантациите на органи, а този брой се повишава ежегодно с 12 %. Хърватските лекари извършват над 250 бъбречни трансплантации годишно. 
						Хърватската асоциация за трансплантации заяви, че Хърватия е водеща в света по чернодробни и бъбречни трансплантации на милион жители и е на второ място след Испания по извършване на сърдечни трансплантации, както и по броя на донорите на органи. 
						В БиХ най-търсени са бъбречните трансплантации - броят им расте с 15 % годишно, следван от чернодробните трансплантации. 
						В Хърватия и БиХ има над 6 000 души на диализа, много от които очакват или евентуално могат да станат нуждаещи се от бъбреци. 
						Лекарите в БиХ обаче казаха, че не могат да задоволят търсенето поради липса на органи, както и заради вътрешната организация и политическите различия в страната. 
						"Ние не сме член на мрежата Евротрансплант, която изисква партньор на държавно равнище. БиХ няма здравно министерство, макар, че и двете й автономни области, както и десет кантона, имат такова," каза за SETimes д-р Емир Ходжич, ръководител на отделението за бъбречна трансплантация в УКЦ. 
						За да помогнат на пациентите, лекарите неотдавна сключиха споразумение с френското правителство, за да се позволи на нуждаещите се от трансплантация на органи в БиХ да се включат във френските листи на чакащите за органи. 
						"Мнозина, които са отчаяни, се отправят към чужди страни, като Индия и Пакистан, и често се подлагат на незаконни и рискови процедури, противно на установените медицински практики и етика," каза за SETimes д-р Митхат Табакович, директор на отделението по вътрешни болести в УКЦ.
						Самир Окич, 35-годишен здравен работник, който се нуждае от сърдечна трансплантация, за да продължи да живее - процедура, която не се извършва в БиХ - е станал символ на обществената борба за трансплантация на органи. За да се подложи на процедурата, той трябва да отиде в Берлин, където тя струва 300 000 евро. 
						Медиите в БиХ отразиха тежкото положение на Окич, което обедини босненци в даряването на средства. 
						"Това е огромна сума. Семейството не може да набави [такава сума] само, но всички заедно можем. Никога не се знае кога и на нас ще ни потрябва такава помощ," каза за SETimes дарителят Енвер Карич.
						Една бъбречна трансплантация в БиХ струва между 20 000 и 35 000 евро, но се покрива от държавната здравна каса. В чужбина тя струва между 100 000 и 153 000 евро и пациентите заплащат сами цялата сума. 
						Ситуацията в Сърбия е подобна на тази в БиХ, където над 70 000 граждани са се регистрирали като донори на органи, но лекарите са извършили само 142 процедури за последните две години. Понастоящем се извършват само бъбречни и чернодробни трансплантации. 
						Лекарите и пациентите обвиняват правната рамка в Сърбия и настояват, че страната трябва да приеме закон, подобен на хърватския. 
						"В Хърватия има 36 донори на милион жители; в Сърбия те са само четири. Ето защо повече от 2 000 души страдат в очакване да получат орган, докато в Хърватия те са само двеста-триста," каза д-р Душан Шчепанович за SETimes. 
						Като цяло професионалните медици определят техническите възможности в региона като много добри. 
						"Лекарите в БиХ извършват сложни операции по присаждане, но броят на процедурите е нисък в сравнение с регионалните - а и световните - параметри. Нашите лекари са вещи, обучени са под надзора на австрийски специалисти и обслужването е на нивото на Западна Европа," каза за SETimes д-р Сенад Търначевич от Лекарската асоциация за бъбречни трансплантации в БиХ. 
						В опит за изграждане на системен подход към даряването и присаждането на органи миналия май в Скопие се събраха делегации на ръководни служители от здравеопазването на 11 страни от региона. 
						Оттогава има напредък, според координатора по даряване и присаждане на органи в Македония към Мрежата за здравеопазване в Югоизточна Европа, д-р Гоце Спасовски. 
						"Македония прие нов закон [хармонизиран с ЕС], който урежда процесите на трансплантация. През следващите два месеца ще влязат в сила и други нормативни актове, за да допълнят цялата законова рамка," каза Спасовски за SETimes. 
						Той обясни усилията, които се полагат за подобряване не само на организацията, но и на инвестирането в бъдещи професионални умения. "Организирахме работа за лекари в турска клиника, където те ще извършат пет трансплантации както от трупове, така и от живи хора," каза Спасовски. 
						"Също така започнахме да обучаваме медицински персонал, който ще участва в трансплантации от трупове на живи хора. Очаквам скоро да имаме положителни новини, които да докладваме," добави той.

Ръководителят на опозицията в Либия е на посещение в Турция
					24/05/2011
					
						AНКАРА, Tурция -- Министърът на външните работи Ахмет Давутоглу се срещна в понеделник (23 май) в Анкара с председателя на Преходния национален съвет (ПНС) на Либия Мустафа Абдул Джалил. След това Джалил изрази подкрепа за турската пътна карта за мир в неговата страна, която призовава силите, подкрепящи лидера Муамар Кадафи да се изтеглят от обсадените градове и предлага трайна демократична промяна. Давутоглу каза, че Турция смята ПНС за "легитимен и уважаван" представител на либийския народ. По-рано този месец премиерът Реджеп Тайип Ердоган призова Кадафи веднага да подаде оставка, което бе сигнал за промяна в политиката на Анкара спрямо Триполи. 
						В други новини от понеделник се съобщава, че в навечерието на посещението на Ердоган в Сирнак за митинг на предизборната кампания, полицията е открила 36 кг експлозиви под мост по магистралата към града. Кортежът с Ердоган се очаква да пресече моста във вторник. (Заман, Ватан, Радио "Свободна Европа" - 24/05/11; КУНА, Aнадолска информационна агенция, Хюриет - 23/05/11)

Докладчикът на ЕП очаква положителен доклад за Македония 
					17/09/2010
					 
						БРЮКСЕЛ, Белгия -- Докладчикът на Европейския парламент за Македония Зоран Талер каза в четвъртък (16 септември), че очаква ноемврийският доклад на Европейската комисия за страната да бъде положителен. След разговори с премиера Никола Груевски в Брюксел той похвали Македония за напредъка, който е постигнала в реформите, но каза, че е нужна още работа. Талер насърчи също така Скопие да бъде по-активно в решаването на дългогодишния спор за името с Гърция. В Брюксел Груевски се срещна още с еврокомисаря по разширяването Щефан Фюле и го запозна с реформите, които Скопие осъществява, за да изпълни критериите на ЕС. Груевски каза, че Съюзът трябва да обмисли варианта за поставяне на начална дата за присъединителните преговори, дори и спорът с Атина да не е уреден. Той каза, че Македония работи за решаване на въпроса, но Гърция може и да не го прави. (Сител, МИА, А1, Алсат M - 16/09/10)

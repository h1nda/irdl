Сръбският вицепремиер заяви, че Младич трябва да отиде в Хага
					17/07/2006
					 
						БЕЛГРАД, Сърбия -- Вицепремиерът Ивана Дулич-Маркович заяви в неделя (16 юли), че Ратко Младич трябва да бъде екстрадиран в Трибунала на ООН за военни престъпления за доброто на страната, а не заради ЕС. Относно новия правителствен план за действие за откриване и задържане на Младич, който трябваше да бъде представен в централата на ЕС в Брюксел в понеделник, Дулич-Маркович каза пред държавната осведомителна агенция "Танюг", че би било по-лесно просто да се арестува Младич, отколкото да се пишат доклади за това какво е направено за залавянето му.
						Междувременно в интервю, публикувано в понеделник в сараевския ежедневник "Дневни Аваз", говорителят на Трибунала на ООН Антон Никифоров, заяви, че ЕС твърдо се придържа към становището си за преговорите по Споразумението за стабилизация и асоцииране със Сърбия. Той каза, че съобщенията в медиите за други сценарии са само спекулации. Брюксел преустанови преговорите през май поради неуспеха на Сърбия да екстрадира Младич и постави като условие за възобновяването им пълното сътрудничество с Трибунала. (Блиц, Политика, Дневни Аваз, Ройтерс, АП - 17/07/06; Танюг, РТС - 16/07/06)

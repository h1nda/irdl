Американският генерал Уебър поема командването на Постоянния щаб на НАТО в БиХ
					01/09/2005
					 
						САРАЕВО, Босна и Херцеговина (БиХ) – Американският бригаден генерал Луис У. Уебър пое командването на Постоянния щаб на НАТО в БиХ от бригаден генерал Стивън П. Шук на официална церемония в базата "Бутмир" в сряда (31 август). Шук заяви, че е доволен от постигнатите резултати по време на 11-месечния си мандат, и по-специално от постигнатия напредък на реформите в отбраната. Но той отбеляза също, че остава да се свърши още много, особено по отношение на пълното сътрудничество с трибунала на ООН за военни престъпления. От своя страна Уебър изрази увереността си, че реформите ще продължат. 
						В други новини от сряда се съобщава, че командващият на южното крило на НАТО, американският адмирал Хари Улрих, се е срещнал в Сараево с тристранното председателство на БиХ. Улрих е изразил увереност, че процесът на преструктуриране на отбранителния сектор ще приключи успешно. (ПБС БиХ, Фена, РТРС - 31/08/05)

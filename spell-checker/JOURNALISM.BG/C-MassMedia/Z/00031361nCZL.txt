Сблъсъци между кюрдски демонстранти и полицията в Югоизточна Турция
					20/08/2009
					 
						АНКАРА, Турция -- Полицията използва в сряда (19 август) сълзотворен газ и водни оръдия, за да разпръсне група протестиращи кюрди в град Нусайбин в провинция Мардин. Около 100 души, повечето от които деца, се събраха, за да протестират срещу последните арести на седем членове на прокюрдската Партия на демократичното общество. Те запалиха автомобилни гуми и хвърляха камъни срещу полицията. Задържани са двама непълнолетни, а полицията издирва други участници в демонстрацията.
						Междувременно в сряда президентът Абдула Гюл отхвърли “пътната карта”, която намиращият се в затвора лидер на Кюрдската работническа партия (ПКК) Абдула Йоджалан планира да предложи, като заяви, че той не е партньор за мир. Първоначално документът трябваше да бъде оповестен на 15 август, съвпадайки с 25-ата годишнина от кюрдските бунтове, но Йоджалан отложи публикуването му. (Си Ен Ен Тюрк, ДПА, БТА - 19/08/09)

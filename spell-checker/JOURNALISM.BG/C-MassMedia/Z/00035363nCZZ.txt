Дипломатически дневник: БиХ и Македония са доволни от отношенията си
					20/07/2010
					Македонският премиер Никола Груевски посети Сараево. Още в дипломатическите новини: лидерът на СПП Томислав Николич бе в Брюксел; гръцкият премиер Георгиос Папандреу ще посети Израел.
					 
						
"Очакваме тези отношения да продължат да се развиват успешно," каза премиерът на БиХ Никола Шпирич. [Гети Имиджис]
						Премиерът на Босна и Херцеговина (БиХ) Никола Шпирич се срещна в четвъртък (15 юли) в Сараево с македонския си колега Никола Груевски и по-късно се съгласи, че двустранните отношения са отлични. Шпирич подчерта, че македонският опит в евроинтеграцията би могъл да бъде много полезен за БиХ, докато Груевски отново подчерта подкрепата на Скопие за евентуалното присъединяване на БиХ.
						*** 
						Лидерът на опозиционната Сръбска прогресивна партия (СПП) Томислав Николич бе в понеделник (19 юли) в Брюксел за неофициални разговори с еврокомисаря по разширяването Щефан Фюле относно отношенията между ЕС и Сърбия. Николич бе придружаван от генералния секретар на СПП Александър Вучич.
						*** 
						
						Гръцкият премиер Георгиос Папандреу трябва да пристигне на посещение в Израел в сряда (21 юли), което ще бъде първата подобна визита от над три десетилетия. Папандреу ще бъде придружаван от заместник външният министър Димитрис Друцас. Очаква се двамата да посетят също палестинската автономия. В Израел Папандреу планира да се срещне с президента Шимон Перес, премиера Бенямин Нетаняху и външния министър Авигдор Либерман.
						*** 
						Външният министър Никола Младенов каза на 14 юли, че България може да помогне в обучението на палестинските сили за сигурност. Той направи изявлението по време на пресконференция след среща с палестинския си колега Рияд ал Малки в София. Младенов обаче подчерта, че до края на тази година не може да се очаква решение за начина, по който София ще оказва помощ. Ал Малки каза, че палестинските власти проявяват интерес към тази възможност. 
						*** 
						Външният министър на Азербайджан Елмар Мамадяров ще направи работно посещение в Турция през август по покана на турския си колега Ахмет Давутоглу, обяви в понеделник (19 юли) азербайджанското външно министерство. Срещата е насрочена за 6-8 август в Бодрум. 
						(Различни източници -- 13/07/10-20/07/10)

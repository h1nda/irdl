Отбранителната реформа в Бих навлиза в нова фаза
20/10/2003
Като част от процеса на реформата в отбраната, провеждаща се под егидата на международната общност, Комисията за отбранителна реформа представи доклад под формата на проект на Закон за държавната отбрана. Той би превърнал Босна и Херцеговина в надежден кандидат за присъединяване към програмата на НАТО "Партньорство за мир".
От Антонио Пръленда за Southeast European Times в Сараево - 20/10/03
 
 
Процесът на реформиране на отбранителните структури на Босна и Херцеговина (БиХ) навлезе в решителна фаза в края на септември с представянето на доклада, подготвен от Комисията за отбранителна реформа (КОР) под формата на проект на Закона за държавната отбрана, който ще бъде изпратен за одобрение от парламента.
Създадена от Върховния представител Пади Ашдаун и възглавявана от американския военен експерт Джеймз Локър ІІІ, КОР приключи своята стодневна мисия с конкретни юридически и практически стъпки за реорганизиране на отбраната на страната през 2004 година. Реформирането на системата е ключова предпоставка за пълноправното членство в Програмата на НАТО "Партньорство за мир" (ПзМ).
Съгласно препоръките на КОР двете автономни области на БиХ - Федерацията Босна и Херцеговина (БиХ) и Република Сръбска (РС) - ще запазят своите отделни армии и министерства на отбраната. Те обаче ще бъдат подчинени на обединен щаб, оперативно командване и министерство на отбраната на държавно ниво. Върховното командване на въоръжените сили на БиХ ще бъде осъществявано от колективното президентство на БиХ, което ще взема решенията си с консенсус.
Областните министерства на отбраната ще запазят само административната си командна верига за набиране на военнослужещи и за логистични цели, докато оперативната командна верига ще бъде създадена чрез обединения щаб и подчиненото му оперативното командване. Държавният министър на отбраната ще носи пълна отговорност за координиране на военния бюджет. Командващият на оперативното командване, председателят на обединения щаб и държавният министър на отбраната ще се назначават измежду представителите на трите конститутивни етнически групи в страната - босненци, сърби и хървати. Системата цели да предотврати злоупотребата с въоръжените сили спрямо която и да е от трите етнически групи.
"Тези решения в контекста на отбранителната реформа са исторически," каза Ашдаун. "Пътят към НАТО през ПзМ сега вече е отворен. Решенията обаче тепърва трябва да се одобрят от държавния парламент на БиХ".
Днес армията на РС наброява 6 600 лица на активна служба, а 9 200 босненци и 4 000 хървати служат в армията на БиХ. Съгласно препоръките на КОР броят на военнослужещите следва да бъде намален на общо 12 000, за да бъдат въоръжените сили финансово обезпечени и за да се спести 1% от БВП на държавата.Военните от двете области ще служат с еднакви униформи с държавния флаг на БиХ и със същите отличителни знаци.
КОР бе създадена от седем местни представители на министерствата на отбраната на двете автономни области и от Постоянния комитет на БиХ по военните въпроси, както и от по един представител на НАТО, СФОР, Службата на Върховния представител и мисията на ОССЕ в БиХ. Представители на ЕС, САЩ, Русия и Турция също участваха като наблюдатели. Държавният парламент трябва да вземе окончателно решение до края на годината.

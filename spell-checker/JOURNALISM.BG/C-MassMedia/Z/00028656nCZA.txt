Финландският дипломат Ахтисаари получи Нобеловата награда за мир
					11/12/2008
					"Всички конфликти могат да бъдат решени и не съществуват извинения те да се оставят да бъдат вечни," каза на церемонията в Осло бившият финландски президент Марти Ахтисаари.
					(AП - 11/12/08; Ройтерс, АФП, АП, ДПА, Би Би Си, Си Ен Ен, Интърнешънъл Хералд Трибюн, Б92, Ню Косова Репорт, Официален уебсайт на Нобеловия комитет - 10/12/08; AФП, Ройтерс, ФТ, Би Би Си, Euobserver - 10/10/08)
 
					 
						
Лауреатът на Нобелова награда за мир Марти Ахтисаари произнесе реч при приемането й в Градския съвет на Осло в сряда (10 декември). [Гети Имиджис]
						Дори и най-трудните за решаване конфликти могат да бъдат решени, ако има достатъчно воля, каза в сряда (10 декември) бившият финландски президент Марти Ахтисаари при получаването на Нобеловата награда за мир за 2008 г. 
						"Мирът е въпрос на воля," каза в речта си при приемането на Нобеловата награда в Градския съвет в Осло дипломатът ветеран. "Всички конфликти могат да бъдат решени и не съществуват извинения те да се оставят да бъдат вечни." 
						Ахтисаари, който бе президент на Финландия между 1994 и 2000 г., бе избран за носител на тазгодишната награда за мир на 10 октомври. Обявявайки решението си, Нобеловият комитет със седалище в Осло заяви, че го е избрал „заради важните му усилия на няколко континента и в продължение на повече от три десетилетия за решаването на международни конфликти". 
						Той е първият финландски гражданин, спечелил престижната награда. Неговата кариера като посредник започва през 1977 г., когато е назначен за специален пратеник на ООН в Намибия. Той изигра основна роля, подпомагайки страната да спечели независимостта си от ЮАР през 1990 г. 
						Оценявайки усилията му, правителството в Уиндхоек го направи почетен гражданин на Намибия. Ахтисаари казва, че Намибия е неговото най-голямо и най-важно постижение.
						Той бе похвален още и за ролята си на посредник през 2005 г. в мирното споразумение между сепаратисткото Движение за освобождение на Ачех и индонезийското правителство, което сложи край на близо 30 години борба. Освен това той участва в усилията за прекратяване на конфликта в Северна Ирландия. 
						На Балканите Ахтисаари помогна в посредничеството за прекратяване на конфликта в Косово от 1998-1999 г., роля, която му спечели първата номинация за Нобелова награда за мир през 2000 г. 
						Към края на 2005 г. той стана специален пратеник на ООН в процеса за статута на Косово, като ръководи продължилите повече от година преговори между Белград и Прищина. Преговорите завършиха през март миналата година без споразумение, а планът за уреждане на конфликта, предложен от Ахтисаари, бе отхвърлен от Сърбия и съюзника и в Съвета за сигурност на ООН, Русия. 
						Въпреки това планът на Ахтисаари получи зелена светлина от генералния секретар на ООН Бан Ки Мун и стана основа за едностранната декларация за независимост на Косово от 17 февруари. 
						"През 1999 г. и отново през периода 2005-2007 г. той се опитваше при особено трудни обстоятелства да намери решение на конфликта в Косово, посочи в изявлението си през октомври Нобеловият комитет. 
						В изказване преди церемонията в сряда Ахтисаари каза, че 53-те държави, които са признали Косово досега, представляват около две трети от световната икономика. 
						"Косово е независимо и ще остане независимо,” заяви дипломатът във вторник. „Процесът е необратим." 
						Приемайки наградата, той призова за по-големи усилия за решаването на дългогодишната криза в Близкия изток. 
						"Мнозина вече са приели, че възелът в Близкия изток не може да бъде разплетен,” каза Ахтисаари. „Аз не споделям това убеждение ... Решението би изисквало принос от всички участващи страни, както и от международната общност като цяло.” 
						Подчертавайки, че международната общност трябва да остане ангажирана със заявената от нея цел за изкореняване на бедността, той предупреди, че ако глобалната финансова криза доведе до намаляване на чуждестранната помощ за развиващите се страни, това би било „катастрофално”. 
						Ако правителствата не направят нищо за изкореняване на бедността, „ние на практика ще създадем почва за увеличаване на престъпността, нестабилността и войната, докато младите загубят всяка надежда,” каза Ахтисаари. „Смятам, че борбата срещу бедността е и най-ефикасната мярка за противопоставяне на тероризма в дългосрочен план."

Вестникарска драма в Черна гора поражда съмнения в свободата на медиите
					16/01/2012
					Оферта за вестник „Победа“ в Черна гора предизвиква съмнения за връзки между политици и медии.
					От Неделко Рудович за Southeast European Times от Подгорица – 16/01/12
 
					 
						
Фахрудин Радончич е собственик на всекидневника „Дневни Аваз“ в БиХ. [Ройтерс]
						След като се предлага на пазара повече от четири години, през които неговият тираж намаляваше, а дълговете растяха, държавният черногорски вестник "Победа" може да си намери купувач. Поради характера на предложението обаче много експерти виждат в него рискове. 
						Бизнесменът и политик Фахрудин Радончич от Босна и Херцеговина (БиХ) предложи да купи вестника на 27 декември. Радончич – който притежава всекидневника „Дневни Аваз“ в БиХ и през 2009 г. основа Съюза за по-добро бъдеще на БиХ – предложи да плати 1 евро за вестника, като заяви, че ще инвестира 2,1 млн. евро през следващите три години. 
						
						„Победа“, най-старият всекидневник в Черна гора – създаден през 1944 г. – е единственият държавен вестник в страната. Преди 1990 г. вестникът се разпространяваше на територията на цяла бивша Югославия. 
						През последните години той защитава управляващата Демократична партия на социалистите (ДПС) начело с бившия премиер Мило Джуканович от нейните политически опоненти. Позициите на вестника рядко се отклоняват от тези на правителството. 
						
						„Победа“ беше обявен за продажба през 2007 г., но поради дълга от почти 10 млн. евро кандидати не бяха намерени. Тиражът на вестника продължи да пада и според „Фрийдъм Хаус“ през 2011 г. е бил около 4 000–5 000 броя. За сравнение тиражът на частния черногорски всекидневник „Виести“ е 20 000 броя. 
						Тогава се появи предложението на Радончич. То предизвика предположения в медиите, че Джуканович е използвал тесните си връзки с Радончич, който е родом от Черна гора, за да изготви офертата. 
						Предвид факта, че „Аваз“ служи като инструмент в политическите сблъсъци с опонентите на Радончич, някои експерти смятат, че придобиването на вестника в Черна гора ще наложи този модел и в „Победа“. 
						Мирсад Растодер, който по-рано оглавяваше журналистическия саморегулаторен орган в Черна гора, отбелязва, че разширяването на свободата на медиите зависи от зачитането на професионалните стандарти. „От това, което знаем, „Аваз“ следва принципите на [Радончич].“ 
						Подобно на всички други страни в региона – с изключение на Кипър и Гърция – Черна гора беше категоризирана от „Фрийдъм Хаус“ като „частично свободна” в доклада за свободата на медиите за 2011 г. 
						С резултат 37 (първото място се заема от Финландия с 10), същo както при проучването през 2010 г., Черна гора беше класирана на 80-о място в света по свобода на медиите и на пето сред 13-те страни от Югоизточна Европа – след Кипър (36-о), Гърция (65-о), Сърбия (72-ро) и България (77-о). 
						По отношение на придобиването на „Победа“ Растодер заяви за SETimes: „Трябва да се има предвид, че [сливането] на имуществени и политически интереси не е в съответствие с европейските стремежи на Черна гора“ или опитите на страната да реформира журналистиката, посочи той. 
						Генералният секретар на Асоциацията на журналистите в БиХ Борка Рудич посочва, че повечето жалби в Съвета по печатни медии на БиХ са подадени срещу публикации в „Аваз“ и други издания от същата група. 
						„В БиХ имаме термин, който точно определя непрофесионална и провокативна журналистика, която обслужва личните, политически и икономически интереси на собственика – „авазовщина“, каза Рудич за SETimes. 
						„Медийната общност в Черна гора няма да получи нищо; тя обаче може да загуби всичко, което се е опитвала да изгради в областта на професионализма на медиите“, ако „Аваз“ поеме контрола над „Победа“, заяви тя. 
						Шейн Хусейнефендич, доцент в катедрата по журналистика в Тузла, е предпазлив. 
						„Със сигурност ще има малки промени в редакционната политика. Ще трябва да почакаме, за да видим дали това ще бъде победа за „Победа“ или победа за Радончич“, заяви Хусейнефендич за SETimes.

Румъния ще се превърне "стълб на отбраната"
					09/02/2010
					Букурещ вижда, както геополитически, така и икономически ползи от присъединяването си към новата противоракетна система на САЩ, въпреки критиките на съседна Русия.
					От Паул Чокою за Southeast European Times от Букурещ – 09/02/10
 
					 
						
Американският вицепрезидент Джо Байдън (вляво) на съвместна пресконференция с румънския президент Траян Бъсеску в Букурещ на 22 октомври 2009 г. Байдън заяви, че Вашингтон оценява подкрепата на Румъния за новата американска противоракетна система. [Гети Имиджис]
						Румъния потвърди миналата седмица, че е готова да участва в новия вариант на американската система за противоракетна отбрана. В изказване в Брюксел в четвъртък (4 февруари) президентът Траян Бъсеску говори за "съюзническата солидарност" между неговата страна и САЩ, като същевременно се опита да успокои Москва. 
						 "Новата система не е насочена срещу Русия", посочи Бъсеску. "Искам дебело да подчертая, че в Румъния няма да бъде разположена система срещу Русия, а срещу други заплахи." 
						Президентът обясни, че на територията на Румъния ще бъдат разположени наземни прехващачи, като елементите на противоракетния щит ще бъдат в оперативна готовност до 2015 г. Щитът ще покрива цялата територия и ще осигурява защита срещу атаки с ракети със среден и малък обсег, заяви той. 
						"Постепенното развитие и адаптиране на противоракетната система в Европа, включително на елементите в Румъния, е в пълно съответствие с решенията, които бяха взети на срещата на високо равнище на НАТО в Букурещ", заяви Бъсеску. 
						Букурещ и Вашингтон скоро ще проведат двустранни преговори, след което необходимите споразумения ще бъдат ратифицирани от румънския парламент, допълни той. 
						Планираната отбранителна система представлява комбинация от базирани на земя и море системи от противоракетни прехващачи SM-3 и беше обсъдена от вицепрезидента на САЩ Джо Байдън в Букурещ през октомври 2009 г. Преди това САЩ се отказаха от първоначалните планове за противоракетен щит в Полша и Чехия. 
						Според говорителя на Държавния департамент на САЩ Ф. Дж. Кроули решението на Румъния разширява зоната на покритие на системата за противоракетна отбрана в Южна Европа. "С развитието и разрастването на тази структура тя ще защитава цяла Европа", посочи той. 
						Според анализатори Румъния вижда възможности да засили ролята си в региона в резултат на участието си в плана. 
						"Инсталирането на елементи от противоракетния щит на наша територия носи три важни ползи за Румъния", твърди Юлия Енаке, заместник-началник на отдела по външна политика в румънската осведомителна агенция „Медиафакс”. 
						Според нея тези ползи са: "Влизане на Румъния в геополитическите игри и възможността да се превърне в ключов регионален играч, подобряване на сигурността и много по-тясно сътрудничество със САЩ с всички произтичащи от това предимства." 
						"Приемайки да се присъедини към глобалната система за отбрана, Румъния се превръща и в един от стълбовете на отбраната на Европа. Възползвайки се от тези ресурси, Румъния може да има решаваща роля в региона на Черно море", добави Енаке. 
						Тя отбеляза и евентуалните икономически ползи, посочвайки, че "...наличието на такава база предполага известно развитие на местната икономика чрез договорите за строителство, поддръжка и услуги, а също така и чрез оживяването на местния пазар на недвижимите имоти и подобряването на инфраструктурата и комуникациите."

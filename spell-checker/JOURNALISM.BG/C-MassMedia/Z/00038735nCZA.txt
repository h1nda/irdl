Сърбия взема мерки срещу футболното хулиганство
					07/06/2011
					След поредица от шокиращи случаи властите са сформирали специален полицейски отряд за овладяване на проблема.
					От Игор Йованович за Southeast European Times от Белград -- 07/06/11 
 
					 
						
Запалянковци на "Партизан" (Белград) палят сигнални ракети по време на полуфиналния мач за купата на Сърбия срещу "Цървена звезда" в Белград през април. [Ройтерс]
						Сръбските футболни и държавни органи очакваха с притеснение неотдавнашното посещение на президента на УЕФА Мишел Платини в Белград. Напрежението достигна връхна точка, когато французинът поиска да се срещне с държавния глава Борис Тадич. 
						Платини заплаши да изключи сръбските клубове и националния отбор от всички европейски състезания, ако Белград не спре футболните хулигани и насилието по стадионите. 
						Отговорът последва бързо - сформиран бе специален полицейски отряд, който да се бори с хулиганското насилие. 
						Генералът от полицията Младен Курибак заяви пред белградския всекидневник "Прес", че полицията е обявила война на хулиганите и изгражда база данни на замесените в безредици по време на спортни прояви. "Считано от 5 май, сме започнали да регистрираме буйните запалянковци. Всички, които досега са отговаряли за постъпки и престъпления с елемент на насилие, ще бъдат включени в тази база данни," каза Курибак. 
						Онези, които са нарушили закона по време на спортни мачове, повече няма да бъдат допускани до стадионите, а на хулиганите най-вероятно ще бъде забранено да присъстват на мачове на клубовете и националния отбор в чужбина. 
						Сръбските хулигани са под зоркото око на УЕФА от години. Нещата обаче рязко се влошиха след убийството на френския футболен запалянко Брис Татон преди мач в Белград през септември 2009 г. и безредиците, провокирани от сръбски запалянковци преди мача с Италия през октомври 2010 г. 
						Ефективното овладяване на хулиганите е условие сръбският футбол да остане в европейските първенства. УЕФА ще следи сръбските мачове през следващите шест месеца. Експерти от Белград предупреждават, че изключването на клубовете и националния отбор би било фатално. 
						 "Изключването от европейските първенства ще тласне клубовете, които и така са в трудно положение, до ръба на пропастта. Клубовете печелят пари от продажбата на играчи и тяхната цена ще падне допълнително, ако нямат възможност да покажат уменията си на европейската сцена," каза белградският спортен журналист Марко Протич за SETimes. 
						Той казва, че създаването на специален полицейски отряд е "крачка в правилната посока", но подчерта, че трябва да се въведат и други мерки - драконови наказания за всички, които причиняват безредици по време на мачовете, процеси на стадионите и инсталиране на видеокамери в спортните съоръжения. 
						Други анализатори казват, че сега е подходящият момент да се нанесе удар на всички форми на екстремизъм. 
						"Полицията може лесно да се справи с буйните запалянковци, но другите служби за сигурност и съдебната власт също трябва да се привлекат в този процес. Само тогава подобен екстремизъм може да бъде овладян," каза за SETimes преподавателят в белградския факултет по сигурност Зоран Драгишич. 
						Той отбелязва, че буйните запалянковци се подкрепят от крайните политически сили и именно по тази причина ролята на държавата и политическата воля е решаваща. 
						Мнозина смятат също, че футболните клубове поощряват хулиганите и също са отговорни за ситуацията. Говорителят на белградския клуб "Цървена звезда" Марко Николовски обаче каза за SETimes, че неговият клуб "не разполага с нужните институции за решаване на проблема с хулиганите... Дори самият Платини даде ясно да се разбере, че Футболната асоциация и държавата трябва да се заемат с това." 
						Протич обаче смята, че и клубовете трябва да вършат по-добре своя дял от работата. "Ръководствата или части от ръководствата на клубовете са свързани със запалянковците. Те зависят едни от други, следователно все още не е налице готовност за установяване на нормални отношения между запалянковците и ръководствата, както е в страните с развит футбол," каза той.

Бизнес: Евростандартите са стимул за амбициозен план на Турция
		30/06/2006
		Турският парламент одобри амбициозен национален план за развитие за изпълнение на евростандартите. Още в деловите новини: Гърция намали бюджетния си дефицит; Албания преценява финансовите последици от временното си търговско споразумение с Брюксел; БиХ обяви международен търг за проект за електроцентрали на стойност 2,5 млрд. евро.
		 
			
Турският премиер Реджеп Тайип Ердоган изнася реч. Палраментът одобри националния план за развитие в сряда (28 юни). [Гети Имиджис]
			
Турският парламент одобри национален план за развитие за периода 2007-2013 г. с цел изпълнение на стандартите на ЕС. Предвижда се националният доход на глава от населението да се повиши от 5000 щатски долара през 2005 г. на 10000 щатски долара до 2013 г. Планът, който бе изготвен и представен от правителството, определя също достигане на 7 % средногодишен ръст на икономиката. 
			*** 
			
Гръцкият бюджетен дефицит отбеляза значителен спад от 41,2 % в годишно изражение, като достигна 3,6 милиарда евро през януари-май 2006 г. Намалението се отдава на повишението от 10,5 % в годишно изражение на обикновените бюджетни приходи -- над годишната цел на правителството от 10,3 % -- докато първичните разходи са се повишили само с 4,1 %, под набелязаните 6 %. 
			*** 
			Първата фаза от проект на НАТО за възстановяване и рехабилитация на 30 моста в Mакедония официално бе открита на 28 юни, обяви министърът на транспорта и съобщенията Джемаил Мехази. Близо 14 съоръжения и пътища ще бъдат ремонтирани в тази фаза, като работата е възложена на турската фирма ДЖЕСАШ. Петгодишният проект ще струва 35 млн. евро. 
			*** 
			
Aлбанското временно търговско споразумение с ЕС ще доведе до около 214 милиарда евро пропуснати приходи за държавата, докладва финансовото министерство. За да помогне на Албания да покрие бюджетния си дефицит, очаква се ЕС да предостави финансова помощ за заздравяване на националната икономика, съобщи министерството. 
			*** 
			
Босненският производител на алуминий "Алуминий Мостар" подписа споразумение за синдикиран заем от 35 млн. евро от "ДиамлерКрайслер", "Оутокумпа", УестЕлБи" и "Хермес". Инвестицията, която ще се използва за построяване на нов цех за електролиза, се очаква да увеличи годишното производство на "Алуминий" с 9 % -- до 130000 тона -- и да доведе до разкриване на нови работни места. 
			*** 
			Правителството на Босна и Херцеговина обяви международен търг за инвеститори за построяването на четири водноелектрически централи, три топлоцентрали и една мина. Общата стойност на проекта се изчислява на 2,5 млрд. евро и трябва да доведе до разкриването на 50000 нови работни места. Заинтересованите кандидати трябва да предадат офертите си в Министерството на енергетиката на Федерация БиХ до 21 август. 
			(Различни източници – 23/06/06 – 30/06/06)

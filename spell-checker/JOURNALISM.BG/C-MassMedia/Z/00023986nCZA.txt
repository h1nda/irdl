Двама загинаха при мощен взрив в Прищина
					24/09/2007
					Докато косовската полиция и КФОР разследват силната експлозия в столицата на провинцията, правителството отрича всякаква връзка с продължаващите преговори за определяне на статута на провинцията.
					(AФП, Ройтерс, АП, ДПА, Би Би Си, БМРР, Блиц - 24/09/07; Бета, Б92, AФП, Синхуа - 23/09/07)
 
					 
						
Служители на косовската полиция работят на мястото на произшествието рано в понеделник (24 септември). [AФП]
						Мощен взрив разтърси оживен квартал на Прищина в понеделник сутринта (24 септември), като уби двама души и рани най-малко 11, съобщи представител на косовските власти няколко часа след инцидента. 
						"Взривът е станал около 2 ч. след полунощ в търговски район, където някои кафенета и ресторанти все още са били отворени," заяви пред репортери Ветон Елшани, говорител на Косовската полицейска служба (КПС). 
						Част от двуетажен бизнесцентър на бул. "Бил Клинтън" в прищинския квартал Дардания се е срутила от силната експлозия, нанесла щети и на превозни средства и други сгради в района. На снимки се виждат стъкла и отломки, разпилени на мястото на произшествието. 
						Смята се, че жертвите са били в близко кафене, каза Елшани. Според съобщенията единият от тях е починал на място, а вторият в болницата. 
						С помощта на части на КФОР КПС отцепи района и започна разследване, но засега не са огласени подробности за вида и количеството на експлозивите. 
						Според съобщенията взривът е станал близо до кафе-бар "Секирача". Смята се, че собствениците му са членове на местна банда, заподозрени в участие в убийството на високопоставен полицейски служител в края на август. 
						Осъждайки инцидента, властите заявиха, че няма доказателства за връзка между атентата и водещите се с международно посредничество преговори за окончателния статут на Косово. 
						"Няма нито едно доказателство, което да сочи, че експлозията има нещо общо с политическия процес, през който преминава Косово," цитира АФП думите на говорителя на правителството Авни Арифи от понеделник. "Правителството е изцяло ангажирано с борбата срещу всякакъв вид престъпност и със създаването на мирна среда." 
						Инцидентът става само дни преди насрочената среща между сръбските и косовските албански лидери за преки преговори по време на годишното заседание на Общото събрание на ООН в Ню Йорк в петък. Процесът на преговори бе изпаднал в застой в продължение на месеци и перспективите за компромис изглеждат слаби. 
						На фона на нарастващото неудовлетворение сред косовските албанци от бавещото се уреждане на статута лидерите на провинцията заплашиха, че ще обявят независимост на 10 декември. Междувременно Белград продължава да се противопоставя на независимостта и предлага широка автономия като алтернатива. 
						"Съществена автономия е максималното, което предлагаме," каза Горан Богданович, член на екипа за преговори на Белград, в интервю. "Всичко повече от това би означавало независимост или създаване на държава Косово."

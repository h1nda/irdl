Бизнес: Министри на транспорта обсъждат подобряване на пътищата в автономните области на БиХ
					25/01/2008
					Предвиждат се мерки за подобряване на пътната инфраструктура във ФБиХ и РС. Още в деловите новини от седмицата: румънската лея достигна най-ниската си стойност от три години; пенсиите в Сърбия се увеличават с 11,06 %.
					 
						
Министрите на транспорта на РС и ФБиХ обсъдиха въвеждането на такса за строителство и поддръжка на пътищата в двете автономни области. [USAID]
						Министрите на транспорта на Федерация Босна и Херцеговина (ФБиХ) и Република Сръбска (РС) се срещнаха в Баня Лука във вторник (22 януари), за да обсъдят въвеждането на специална такса за строителство и поддръжка на пътищата в двете държави. На специална комисия е възложено да предложи до 20 февруари размера на новата пътна такса. Налогът може да донесе 50 млн. евро допълнителни годишни приходи на Агенция “Пътища” на ФБиХ и 30 млн. евро на Агенция “Пътища” на РС. 
						 *** 
						
Румънската лея достигна във вторник (22 януари) най-ниското си ниво от три години насам, като падна до 3,7619 леи за 1 евро. Анализатори от “Кофас Румъния" казват, че от държавите в Югоизточна Европа Румъния е изложена на най-висок риск да бъде засегната от глобалната финансова криза. 
						*** 
						Януарските пенсии в Сърбия ще бъдат повишени средно с 11,06 %, обяви в сряда (23 януари) министерството на труда. Според действащото законодателство средната пенсия не може да спадне под 60 % от средната заплата, а най-малката пенсия не може да бъде под 20 % от нея. 
						*** 
						В сряда (23 януари) хърватският премиер Иво Санадер обвини местните производители на храни за скока на инфлацията в страната напоследък, която през декември достигна 5,8 % спрямо предходната година, от 4,6 % през предходния месец, най-вече поради високите цени на храните. Санадер каза, че производителите калкулират прекалено високи печалби за себе си. 
						*** 
						
Македонският премиер Никола Груевски заяви в понеделник (21 януари), че правителството ще обяви международен търг за реконструкция на две международни летища, в Скопие и Охрид. Спечелилият участник ще поеме и задължението да построи товарно летище в град Щип като алтернатива на летището в Скопие. 
						
(Различни източници – 18/01/08 - 25/01/08)

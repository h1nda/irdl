Македония ще бъде домакин на Форум за "Диалог между цивилизациите"
12/08/2003
По-късно този месец македонският президент Борис Трайковски и Генералният директор на ЮНЕСКО Коичуро Матцура ще организират регионален форум, насочен към укрепване на стабилността, толерантността и демокрацията в ЮИЕ.
(МИА - 11/08/03; ЮНЕСКО)
 
 
Двудневен регионален форум под надслов " Диалог между цивилизациите" ще бъде открит в македонския курортен град Охрид на 29 август. Организиран съвместно от Македония, ЮНЕСКО и Фондация " Призив към съвестта", форумът ще привлече за участие президентите на Албания, Босна и Херцеговина, България, Хърватия, Словения и Сърбия-Черна Гора, представители на ООН, ЕС, НПО, както и експерти и интелектуалци от около 20 държави.
Във фокуса на събитието ще бъде укрепването на стабилността, толерантността и демокрацията; засилването на междукултурното, междуетническо и междурелигиозно разбирателство; както и установяването на принципите на равенство, върховенство на закона и спазването на човешките права. Срещата цели да утвърди приемствеността и значението на свързани с темата резолюции на ООН и ЮНЕСКО, да консолидира процеса на помирение и да пристъпи към решаването на конкретни проблеми, пред които е изправена днес Югоизточна Европа (ЮИЕ).
Македонският президент Борис Трайковски и Генералният директор на ЮНЕСКО Коичуро Мацура са съорганизатори на форума. Дневният ред включва дискусии в рамките на панели и свързани с тях сесии на работни групи по три ключови теми: мир и стабилност, демокрация и гражданско общество, култура и многообразие. Участващите държавни глави ще имат възможност да направят изказвания по време на пленарните заседания.
Давайки висока оценка на " енергията и инициативността ", демонстрирани от президента Трайковски в подготовката на срещата, Мацура каза, че е необходимо държавите от ЮИЕ да изпълнят ангажиментите, които са поели по отношение "на придържането към демократичните ценности и цели, пълното зачитане на човешките права и взаимното зачитане и толерантност между гражданите с различен етнически произход", така че да могат да постигнат " цивилизовано съвместно съществуване, което е трайно и справедливо".
По време на сесията на Общото събрание на ООН, проведена на 9 ноември 2001 година, Трайковски за пръв път представи предложението си за регионален форум в Охрид като конкретна стъпка за прилагане на Глобалния дневен ред за диалог между цивилизациите и на неговата Програма за действие, приета на тази сесия. През април 2002 година идеята получи широка подкрепа по време на срещата на високо равнище на ЮНЕСКО, посветена на укрепване на регионалното сътрудничество в ЮИЕ.
"Разбирам диалога между различните народи, култури и цивилизации като продължителен процес, който трябва да има глобално измерение, да укрепва равенството, върховенството на закона, защитата на човешките права и уважението към културните съкровища и различия, същевременно допринасяйки за изграждането на доверие на местно, регионално и международно равнище," посочи Трайковски. " Диалогът и сътрудничеството между цивилизациите не бива да се корени в силата и властта, а в надеждата за мир и просперитет," добави той, изразявайки увереност, че форумът "ще предложи решения на конкретни проблеми, пред които е изправен регионът и ще помогне на държавите да преодолеят сегашните си трудности".

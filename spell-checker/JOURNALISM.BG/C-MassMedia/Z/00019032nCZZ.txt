Кметът на Букурещ търси чужди инвестиции за капитални ремонти
		23/06/2006
		Чуждите инвестиции са ключ към осъществяването на амбициозните планове за обновяване на Букурещ, каза кметът на румънската столица. Още в деловите новини: кръгла маса в Босна и Херцеговина посочва пречките за икономически растеж; Косово планира строеж на нова топлоелектрическа централа; комисия на ЕС одобри финансова помощ за борба с птичия грип и подпомагане на птицевъдството.
		
 
		 
			
Жилищни блокове се отразяват в остъклена сграда в Букурещ. Румънската столица се готви за основен ремонт, който предвижда възстановяване на 39 булеварда, нова линия на метрото, свързваща Международното летище "Анри Коанда" с града, и висящ мост близо до главната железопътна гара. [Гети Имиджис]
			Кметът на Букурещ Адриян Видяну призова в четвъртък (22 юни) чужди инвеститори да се включат в публично-частни партньорства за осъществяване на плановете за ремонт на румънската столица. Проектите за обновяване, подкрепени от ПРООН, сред които са подобрения в инфраструктурата, нови паркинги, строеж на метро и подобряване на условията на околната среда, се очаква да започнат това лято. "Моето решение е да подкрепям инвеститорите, тъй като техният принос е от съществено значение за развитието на града," каза Видяну. 
			*** 
			В Сараево се проведе дискусия около кръглата маса за деловия потенциал на Босна и Херцеговина (БиХ). Представители на компании от БиХ и други страни от Централна и Източна Европа предупредиха, че политически и икономически бариери продължават да блокират навлизането на чужди инвеститори и задържат икономическия растеж в страната. 
			*** 
			
Косовският енергиен министър Етхем Чеку обяви началото на проект за изграждане на нова топлоелектрическа централа в провинцията. ТЕЦ-ът ще бъде най-голямата инвестиция в Косово след 1999 г. и ще има производствена мощност между 1800 и 2100 мегавата електроенергия. Според съобщенията фирми от Франция, Германия, Италия, Русия, Турция и Съединените щати вече са заявили интерес към проекта. 
			*** 
			Най-голямата банка в Казахстан, "Туран Алем Банк", ще изкупи 34 % дял от турската "Шекербанк" съгласно договор за продажба, подписан на 21 юни. Според местните медии сделката е на стойност 261 млн. щатски долара. Очаква се тя да бъде завършена до 31 октомври. 
			*** 
			
Кипър и Гърция са сред 14-те страни членки на ЕС, които ще се възползват от нов финансов пакет на ЕС на стойност между 50 и 65 млн. евро за подпомагане на пазара на птичи продукти и преодоляване на загубите от птичия грип. Съгласно инициативата, одобрена в четвъртък (22 юни) от управителния комитет по яйца и птици на блока, от бюджета на ЕС ще бъдат финансирани 50 % от мерките срещу птичия грип, предприети от двете страни. 
			*** 
			
Румънското правителство реши да продължи с три месеца крайния срок за приключване на приватизацията на "Румънската търговска банка" (РТБ) от австрийската "Ерсте Банк". То съобщи, че решението се е наложило, тъй като антитръстовият държавен орган още не е представил своята позиция по сделката. 
			*** 
			Чешкият енергопроизводител ЧЕЗ обяви плановете си за разкриване на търговски офиси в Сърбия и Косово това лято, както и за евентуално участие в бъдещ търг за две нови електроцентрали в Македония. Според компанията новите офиси са част от цялостното разширяване на дейността на ЧЕЗ в Югоизточна Европа. 
			(Различни източници – 16/06/06 – 23/06/06)

ЕС предупреждава Румъния за корупцията
11/03/2004
 
СТРАСБУРГ, Франция -- Двама висши представители на ЕС предупредиха Румъния в сряда (10 март), че трябва да полага повече усилия в борбата срещу корупцията, ако иска да бъде приета в ЕС в предвидения срок. Комисарят по разширяването на ЕС Гюнтер Ферхойген каза, че властите не трябва да ограничават борбата срещу корупцията само до младшите служители от държавната администрация, а да хванат "големи риби". Ема Никълсън, докладчик на Европейския парламент за напредъка на Румъния към членство в съюза, каза в сряда, че "ние искаме Румъния да стане член, но не на цена, която да е твърде висока за европейските граждани." Тя предупреди, че планираната дата 2007 г. не е "окончателна сделка".
Други новини: В сряда парламентът гласува промените в кабинета. Премиерът Адриан Нъстасе обясни, че новите назначения са необходими, за да се ускорят реформите и страната да може да приключи преговорите си за членство в ЕС до края на годината. Опозиционните партии отказаха да участват в гласуването. (АФП, Ромпрес, Сега - 10/03/04)

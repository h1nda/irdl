Нов граничнопропускателен пункт в Кипър
					28/06/2009
					 
						НИКОЗИЯ, Кипър -- Президентът на Кипър Деметрис Христофиас и лидерът на кипърските турци Мехмет Али Талат се споразумяха в петък (26 юни) да открият нов граничнопропускателен пункт между гръцката част и управляваната от турци част на разделения остров. Той ще се намира близо до село Лимнитис (Йесълирмак на турски).
						Председателят на Европейската комисия Жозе Мануел Барозу приветства тази мярка. "Това е много добра новина и отличен отговор на призива, който отправих към двамата лидери да постигнат напредък в преговорите за обединение на страната", каза Барозу в изявление. (КНА, Файненшъл Мирър, Анадолска информационна агенция, Хюриет, AФП, Ройтерс, AП, ДПА, Синхуа - 26/06/09)

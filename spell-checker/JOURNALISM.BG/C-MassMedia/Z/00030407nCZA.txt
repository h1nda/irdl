Полицията в Турция предприе действия срещу „Хизбула”
					28/05/2009
					Турските власти предприемат мерки за унищожаване на „Хизбула”.
					От Айхан Шимшек за Southeast European Times от Истанбул -- 28/05/09
 
					 
						
Турската полиция обискира тайни квартири на "Хизбула" и "Ал Кайда". [Гети Имиджис]
						Турската полиция арестува миналия месец десетки заподозрени членове на "Хизбула" и "Ал Кайда", като разкри нови клетки за вербуване на терористи и пропаганда. Турската "Хизбула" – нямаща връзка с ливанската организация – се състои от кюрди сунити и носи отговорност за смъртта на поне 200 души между 1993 г. и 2001 г. 
						Вдъхновена от иранската ислямска революция, "Хизбула" се бори за създаването на ислямска държава и срещу марксистко-ленинската идеология на Кюрдската работническа партия (ПКК). 
						"Хизбула" е имала възможност да разпространява пропаганда чрез интернет и срещи на единомишленици. През 2007 г. турската полиция откри връзка между клетките на "Хизбула" и "Ал Кайда" след осуетяването на нападение и арестуването на опасния екстремист Мухамед Яшар. Миналата година полицията арестува и Фатих Йълдъз, който се е обучавал известно време в Афганистан. 
						Няколко десетки турци, радикални ислямисти, са получили обучение в Пакистан и Афганистан. Някои са воювали като джихадисти в Чечения и Ирак, други са разпространявали терор в Турция. През 2003 г. нападения срещу две синагоги, британското консулство и централата на Ейч Ес Би Си отнеха живота на 57 души в Истанбул. 
						Неотдавнашната акция бе съсредоточена върху райони като Малатия и Елазъг. Конфискувани са известно количество документи, компютри и други веществени доказателства. 
						"Хизбула" понесе най-сериозен удар през 2000 г., когато полицейска операция под прикритие предизвика едночасова престрелка, в която загина лидерът на групата Хюсеин Велиоглу. 
						След инцидента полицията иззе архивите на организацията, което й даде възможност да разкрие десетки нейни клетки. 
						След това голям брой членове на ръководството на „Хизбула” бяха задържани – включително предполагаемият военен лидер Хаджи Инан – и обвинени в основаване на терористична организация за сваляне на турското правителство. Проведени бяха над 70 съдебни процеса в различни съдилища в Диарбекир, Анкара и Истанбул.

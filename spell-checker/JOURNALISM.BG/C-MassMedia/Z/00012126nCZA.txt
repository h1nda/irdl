Албания е загрижена от трафика на деца 
					28/09/2004
					На фона на стотици случаи албанските власти се стремят да преодолеят проблема с трафика на деца и да изправят престъпниците пред съда. 
					От Арди Пулай за Southeast European Times в Тирана - 28/09/04
 
					 
						
Бедността, неграмотността и проблемните семейства са трите основни източника, които подхранват мрежите за трафик на хора в Албания, посочва благотворителната организация "Земя за хората". [АФП]
						Албания продължава да се бори с проблема с изчезналите или експлоатирани деца, който тормози страната в преходния период. Главната прокуратура твърди, че работи за изправяне на престъпниците пред съда. 
						"Прокурорите работят по 366 случая, като са повдигнали обвинения срещу 417 лица, " посочва Агим Неза, сътрудник на главния прокурор. "Сред тях са 21 дела за трафик на възрастни хора, 10 за трафик на деца, 172 за трафик на жени, проституция и тормоз. Съдилищата постановяват присъди, достигащи до 20 години затвор. " 
						Албанската полиция съобщава, че са били заведени 31 дела срещу родители на изчезнали деца от 1998 г. насам. Има много случаи обаче, при които родителите не се свързват с полицията и други, при които самите родители са замесени в този трафик, продавайки децата срещу пари или стоки. 
						Междувременно албанският омбудсман Ермир Добджани води интензивна кореспонденция със своя гръцки колега Никифорос Диамандурос. Според официални данни за периода 1998-2002 г. почти 500 деца са изчезнали от атинския център Агия Варвара, институция за рехабилитация на малолетни жертви на трафика с хора. 
						Според доклад, публикуван по-рано тази година с помощта на организацията "Земя за хората", Гърция е честа дестинация за трафикираните от Албания деца, особено деца от градовете Тирана, Елбасан, Поградец и Корча. "Тези градове са географските пътища към гръцката граница или непряко към Македония," изтъква организацията. 
						Друг маршрут на трафика свързва Тирана с Дуръс, Берат, Фиер и Вльора, достигайки италианския бряг. 
						През септември 2003 г. италианската полиция разкри, че възрастна двойка италианци е била разпитвана във връзка с предполагаема покупка на албанче, което е било продадено срещу телевизор. Бедните родители на пеленачето са признали, че са продали детето на албанска банда трафиканти. Момчето, най-малкото от петима братя и сестри, е било откарано в Италия, където се предполага, че е било продадено на двойката за 5 000 евро. 
						Според доклада на "Земя за хората" семейства, които са изключително бедни, неграмотни или разбити, съставляват трите категории, подхранващи мрежите за трафик на хора в Албания. 
						"Жертвите са деца, които произлизат от семейства с огромни финансови проблеми, фамилии с ниско образование и от разведени семейства," се казва в изследването.

Балканските страни се стремят към засилване на сътрудничеството
					15/10/2009
					Единадесет балкански държави обсъдиха вижданията си за засилено регионално сътрудничество на неофициална среща на министрите от ПСЮИЕ в Истанбул.
					От Айхан Шимшек за Southeast European Times -- 15/10/09
 
					 
						
"Бихме искали да работим заедно, за да създадем по-добър климат между различните етнически и регионални групи на Балканите", заяви турският външен министър Ахмет Давутоглу. [АФП]
						За да се справят по-добре с настоящите глобални предизвикателства, членовете на Процеса за сътрудничество в Югоизточна Европа (ПСЮИЕ) трябва да разработят обща визия за бъдещето, заяви турският външен министър Ахмет Давутоглу пред участниците в неформалната среща на министрите от ПСЮИЕ в Истанбул в края на седмицата. 
						Подчертавайки силната политическа решимост на участващите в процеса страни да превърнат Балканите в регион на стабилност, Давутоглу предложи четири основни цели. 
						"Тези цели са постигане на политическа стабилност, създаване на взаимна икономическа зависимост чрез ключови проекти, засилване на културната хармония ... и накрая, изграждане на регионална зона на сътрудничество, която да се превърне в един от основните стълбове на нашия общ дом Европа, на европейските и евро-атлантическите структури", посочи той. 
						Давутоглу бе домакин на срещата на 9 и 10 октомври, тъй като Турция продължава своето председателство на ПСЮИЕ. 
						 Очаква се през следващите месеци министрите на промишлеността и културата да се срещнат, за да обсъдят по-подробни проекти. 
						Според турския министър на външните работи тема на един от тези проекти е създаването на балканско село, които да отразява общата култура и да засили "регионалното съзнание". В разговорите по икономически проблеми беше поставен акцент върху енергийните и инфраструктурните проекти, либерализирането на търговията и подкрепата на инвестициите. 
						На срещата в Истанбул беше осъществена и първата тристранна среща между Турция, Сърбия и Босна и Херцеговина (БиХ). Давутоглу заяви, че срещата с колегите му от тези страни е била много полезна. 
						"Години след тъжните събития от 90-те години на ХХ век заседаваме заедно. Това е много важно за нас. Бихме искали да работим заедно, за да създадем по-добър климат между различните етнически и регионални групи на Балканите и да постигнем мир и толерантност в нашия регион.” 
						На срещата присъства и новият министър-председател и министър на външните работи на Гърция Георгиос Папандреу. В кулоарите на срещата Папандреу изрази пред Давутоглу подкрепа за процеса на присъединяване на Турция към ЕС. Двамата обсъдиха накратко и кипърския въпрос, който може да стане причина за блокирането на преговорите за членство на Турция. 
						"Турция и Гърция могат да дадат сериозен принос за намирането на цялостно решение в продължаващите преговори в Кипър. Постигането на тази цел ще доведе до положителни резултати за двете общности, за Турция, Гърция и ЕС", подчерта Давутоглу. 
						 Основан през 1996 г., ПСЮИЕ се превърна в най-важния механизъм за сътрудничество на Балканите, който отразява разбирането за "регионална принадлежност" на балканските страни. 
						В ПСЮИЕ участват Турция, Албания, БиХ, България, Хърватия, Гърция, Македония, Молдова, Черна гора, Румъния и Сърбия. Турция пое председателството през юни.

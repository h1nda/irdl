Ръководителят на НАТО потвърди, че Алиансът е готов да помогне за преквалификацията на демобилизираните военнослужещи в БиХ 
					13/04/2006
					 
						САРАЕВО, Босна и Херцеговина (БиХ) -- Генералният секретар на НАТО Яп де Хоп Схефер потвърди, че Алиансът е готов да помогне за социалната интеграция на 11000 демобилизирани военнослужещи в БиХ. В интервю, публикувано в "Дневни Аваз" в четвъртък (13 април), ръководителят на НАТО потвърди, че е започнала подготовка за създаването на фонд от 13 млн. евро, който да помогне на войниците да започнат малък бизнес. В интервюто Де Хоп Схефер приветства и неотдавнашното предложение на председателя на Председателството на БиХ Сюлейман Тихич за евентуално участие на войници от БиХ в ръководената от НАТО международна мисия в Афганистан.
						Други новини -- Президентът на Република Сръбска Драган Чавич съобщи в сряда, че по-рано тази седмица са били деблокирани банковите сметки на неговата Сръбска демократическа партия (СДП). През февруари съд разпореди да се замразят сумите, докато СДП не върне 950000 евро, които дължи на местна финансова институция, "Привредна Банка Сръбско Сараево". Освобождаването на средствата дава възможност на партията да финансира кампанията си за парламентарните избори през октомври. (Дневни Аваз, Независне Новине - 13/04/06)

Разходите за отбрана в Гърция са следващите, които ще бъдат орязани
					20/04/2012
					Корупционен скандал, съчетан със строги мерки за икономии, означава трудни времена за военните в Гърция.
					От Анди Дабилис за Southeast European Times от Атина -- 20/04/12
 
					 
						
Миналия месец военните проведоха парад в Атина по повод на Деня на независимостта на Гърция. [Ройтерс]
						Страната вече беше разтърсена от скандал с пране на пари, в който беше замесен бивш министър на отбраната, обвинен, че е приел 47 млн. евро подкуп, за да одобри договори за доставка на ракети и германска подводница, оказала се дефектна. Сега Гърция е загрижена за големите съкращения в разходите за отбрана, които се планирани като част от новия пакет от мерки за строги икономии. 
						Гърция оцелява благодарение на първия пакет от спасителни заеми в размер на 109 млрд. евро от "Тройката" ЕС–МВФ–ЕЦБ, която одобри и втори спасителен план от 130 млрд. евро, но само при условие че през следващите три години Гърция продължи с орязването на заплатите, повишаването на данъците, намаляването на пенсиите и плана за съкращаване на 150 000 държавни служители. И докато гърците се подготвят да изберат нов министър-председател на изборите на 6 май на фона на фрагментирания политически пейзаж, който може да доведе до още едно коалиционно правителство, "Тройката" предупреди, че са необходими още 12 млн. евро съкращения. 
						Това означава, че Гърция, която има най-висок дял на разходите за отбрана в Европа – 4,3 % от БВП в размер на 301,8 млрд. щ. д. – трябва да погледне към това, което дълго време беше смятано за недосегаемо – военните разходи. През следващите няколко години съкращенията могат да достигнат 30 %, като според някои анализатори това може да отслаби способността на Гърция да се защитава и да не допуска незаконни имигранти. Критиците на високите разходи твърдят, че тези функции ще могат да се изпълняват, тъй като Гърция няма истински враг. 
						„Гърция се опитва да върви в крак с турските разходи за въоръжение, но има много ненужни разходи… Това е манталитет от Студената война", каза за SETimes Йоанис Михелатос, който оглавява базирания в Атина Институт за анализи в областта на сигурността и отбраната. 
						Джон Номикос, анализатор в областта на борбата с тероризма, който оглавява Научно-изследователския институт за европейски и американски изследвания в Атина, обаче изразява опасения, че страната ще бъде изложена на риск. „Заради финансовата криза това ще компрометира гръцката сигурност, не само отбранителната сигурност, но и вътрешната сигурност“, каза той за SETimes. „Това, от което се нуждаем сега, е гръцка вътрешна сигурност… Турция е проблем за нас, но нелегалната миграция е по-голяма заплаха и това ще се отрази на сигурността на границите“, посочи той, споделяйки загрижеността си, че съкращенията ще доведат до намаляване на патрулите. 
						Финансирането на военния сектор в Гърция остана добро дори и след започналите преди две години драстични мерки за икономии. През 2006 г. армията беше един от най-големите вносители на оръжие в света, изпреварвана само Китай и Индия. Поръчваха се ракети, подводници и друго въоръжение, докато същевременно страната намаляваше пенсиите и облагаше с данъци бедните. Според британски вестник „Гардиън“, ако разходите за отбрана на страната през последните 20 години са били само 1,7 %, общият размер на икономиите щеше да се равнява на 52 % от нейния БВП. 
						За да оправдае разходите за отбрана, Гърция често се позовава на провокациите от турска страна, включително навлизането на турски изтребители, което налага като ответна мярка провеждането на показни въздушни боеве от гръцки изтребители. Турция обаче е съюзник в НАТО и предложи взаимно намаляване на въоръжението, което Гърция отхвърли. През последното десетилетие външните отношения между двете страни значително се подобриха и Гърция подкрепя отдавна отлаганата кандидатура на Турция за членство в ЕС. 
						Бившият вицеадмирал Василиос Марцукос, председател на Гръцкия институт за стратегически изследвания, признава, че икономическата криза изисква съкращения в областта на отбраната, но посочи за SETimes: „Единственият критерий… се основава на икономиката и логистиката. Турция е пряка военна заплаха за Гърция и Кипър…; турските искания, които противоречат на международното правосъдие, международните договори и резолюциите на ООН, заплашват целостта на Гърция. Отслабването на гръцките въоръжени сили само въз основа на икономическите критерии би породило голям риск не само за безопасността на Гърция, но също така и за Европа и Запада“, каза той. 
						Гръцките военновъздушни сили съобщиха, че ще изведат от експлоатация по-голямата част от авиацията си, включително „Мираж 2000“, и ще замразят покупките на хеликоптери за срок от три години, ще намалят или ще закрият редица бази и ще намалят разходите за поддръжка. Гръцката икономика вече е в толкова тежко състояние, че се наложи министърът на отбраната в служебното правителство Димитри Аврамопулос да отложи приемането на предложението на САЩ да предостави на Гърция 400 танка „M1A1 Ейбрамс“, защото не разполагаше с необходимите 10 млн. евро, за да ги транспортира. 
						Според доклад на Стокхолмския международен институт за изследване на мира след четиригодишния период на безотговорно харчене за отбрана, който в крайна сметка беше прекратен в края на миналата година, Гърция е достигнала до 10-о място в международната класация. Преди съкращенията с 18 % през 2002-2006 г. страната беше достигнала четвърто място, като след този период оръжейните поръчки започнаха да набъбват отново. Новинарското интернет издание EU Observer съобщи, че Гърция е закупила оръжия на стойност над 1 млрд. евро от държави от ЕС, докато е преговаряла по първия спасителен заем преди две години. 
						Германия и Франция настояваха за по-строги мерки за икономии – което доведе до намаляване на разходите за здравеопазване, пенсии и други основни човешки потребности – и същевременно подтикваха Гърция, своя най-добър клиент, да купува оръжие от техните производители. 
						Според Патрик Терос, бивш американски посланик в Катар и специалист в областта на отбраната, е възможно Гърция да намали военните си разходи с 10–15 %, ако Франция и Германия разрешат на Гърция да отмени доходоносните договори с тях, като страната прехвърли поръчките към местни производители и ремонтира съществуващите фрегати. „Гърция може да има по-ефективни въоръжени сили, ако премахне корупцията“, каза той за SETimes. Той обаче добави: "Французите и германците ще се борят срещу реформите в отбраната.“ 
						Ставрос Каркалецис, който оглавява Гръцкия център за европейски и международни анализи в Атина и издава списание по въпросите на отбраната, каза за SETimes, че съкращенията са опасни. „Ние сме на границата…; балансът в Егейско море ще бъде катастрофа за нас. Ако вземем решение за още съкращения в отбраната, сигурността на Гърция ще отслабне. Поведението на Турция е свързано с нашата сила в Егейско море…, а нашата сила намалява все повече“, добави той. 
					
				
			
					 
					
 
 

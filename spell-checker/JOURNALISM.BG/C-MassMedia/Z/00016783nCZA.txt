В черногорския град Цетине бе открита президентска резиденция 
					30/11/2005
					Президентът на Черна гора Филип Вуянович официално откри новата президентска резиденция в Цетине, историческата и културна столица на републиката.
					От Антонела Архин за Southeast European Times – 30/11/05
 
					 
						
Президентът на Черна гора Филип Вуянович влиза в новата си резиденция в Цетине в петък (25 ноември). [Антонела Архин] 
						Президентът на Черна гора Филип Вуянович премести част от кабинета си в Цетине в петък (25 ноември). Новата резиденция е в сърцето на културната столица на Черна гора и ще се използва за официалните задължения на президента. Главният секретар на президента на републиката Милан Браевич каза, че ако чуждестранни дипломатически представители не могат да дойдат в Цетине, Вуянович ще ги приема в Подгорица. Затова само част от техническата администрация ще бъде постоянно установена в Цетине, а останалата част ще остане в Подгорица. 
						Това решение бе обявено първоначално по време на президентските избори през 2003 г. То обаче бе отлагано неколкократно поради провеждането на възстановителни работи в сградата в Цетине и смяна на строителните фирми по време на проекта. Разходите възлизат на около 1,3 млн. евро, а дизайнът на интериора и мебелировката струват 600000 евро. 
						При откриването на президентската резиденция Вуянович подчерта богатото културно и историческо наследство на Цетине. Премиерът Мило Джуканович присъства на церемонията по откриването заедно с председателя на парламента Ранко Кривокапич, заместник-премиера Драган Джурович и други официални лица. 
						Разположен в подножието на планината Ловчен, Цетине е жив паметник на историческото наследство на републиката. Градът става столица на държавата Зета -- днешна Черна гора -- през 1482 г., когато Иван Църноевич премества двора си тук от бреговете на Шкодренското езеро, за да избяга от турските нападения. В края на Първата световна война, когато Черна гора е погълната от Кралството на сърби, хървати и словенци, Цетине престава да бъде столица. Новата столица е Подгорица, приеименувана на Титоград след Втората световна война. 
						Въпреки това Цетине си остава културен център на Черна гора. В него се намират пет важни институции: Централната национална библиотека "Джурдже Църноевич", Националният музей на Черна гора, Архивът на Черна гора, Републиканският институт за запазване на културното наследство и черногорският Кралски национален театър "Зетски дом". 
						Цетине е известен и с богатите си издателски и печатарски традиции. Печатницата на Църноевичи (1492-1496) е от огромно значение за черногорската и сръбската култура и история, както и за културата на други източноправославни балкански народи. Най-големият й принос е разпространяването на кирилицата, която представлява важно звено във веригата на световната култура. 
						Древните библиотеки на Черна гора поставят Цетине на международната карта. Най-старата от тях е Библиотеката на Цетинския манастир, основана в края на 15-и век. Наричан "град-музей", Цетине се слави с Музея на Петър Петрович Негош, Етнографския музей, Музея на електричеството, Художествения музей и Цетинския музей, както и с много други музеи. През година Цетине е домакин на Цетинското международно художествено биенале, основано от княз Никола Петрович, праправнук на крал Никола I.

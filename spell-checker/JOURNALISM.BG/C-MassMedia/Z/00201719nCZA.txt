Правителството на Косово отхвърли плана за границата
					04/08/2011
					Споразумението, обявено в сряда, отваря пътя към премахването на барикадите, поставени от етническите сърби. Прищина обаче няма да го подпише.
					От Линда Карадаку и Биляна Пекушич за Southeast European Times от Прищина и Белград -- 04/08/2011
 
					 
						
Споразумението, постигнато между командващия на КФОР генерал-майор Ерхард Бюлер (вдясно) и сръбския преговарящ Борислав Стефанович (вляво) в сряда (3 август), е "неприемливо", заяви Косово. [Ройтерс]
						КФОР и представители на сръбското правителство постигнаха в сряда вечерта (3 август) споразумение да сложат край на кризата по северната граница, но то беше незабавно отхвърлено от властите в Прищина. 
						Командващият на мироопазващите сили на НАТО генерал-майор Ерхард Бюлер проведе разговори в базата на КФОР "Нотинг Хил" с главния сръбски преговарящ Борислав Стефанович и с министъра за Косово Горан Богданович. 
						Според съобщенията на срещата е бил приет план, според който КФОР ще продължи да контролира двата северни гранични пункта - ГКПП 1 край Ярине и ГКПП 31 край Бърняк - поне до средата на септември, с възможност за удължаване на срока след това. 
						Барикадите, поставени от местните сърби, ще бъдат премахнати и свободното преминаване ще бъде възстановено, споразумяха се двете страни. 
						"КФОР си запазва командването и контрола над граничните пунктове; коли, ремаркета с тегло до 3,5 тона и камиони с хуманитарни стоки, включително храни, могат да преминават границата след проверка на самоличността и претърсване за оръжия", обясниха от КФОР в изявлението си. 
						Правителството на Косово беше ясно в отговора си. Косово е "суверенна държава, независима и автономна във вземането на решения", заявиха от там, определяйки споразумението като "неприемливо" и "неприложимо". 
						Бюлер и министър-председателят Хашим Тачи се съвещаваха до късните часове на сряда, но Прищина продължава да настоява, че "няма да отстъпи" от решението си да наложи ембарго на сръбските стоки и да установи митнически контрол на север. 
						Правителството "приветства опитите на КФОР да деблокира пътищата и да създаде безопасна среда за всички косовски граждани, тъй като тези задължения са част от мандата на КФОР", заявиха от кабинета. "За Косово няма да има връщане към ситуацията отпреди 25 юли", добавиха от правителството. 
						Говорителят на КФОР капитан Никола Йовино каза за SETimes в четвъртък, че ще се проведат "някои разговори" между КФОР и косовското правителство, но не уточни детайли. 
						Според Пелумб Калаба, анализатор в косовския Център за изследвания на сигурността, постигнатото миналата нощ споразумение е временна стъпка, целяща да предотврати ескалирането на кризата и възстановяването на свободното преминаване чрез премахване на барикадите. 
						"Беше постигнат временен мир, който не е стабилен, като се има предвид, че опасни криминални елементи действат в района", каза той за SETimes. "Преди всичко има опасност решението на правителството за реципрочност на търговията със стоки от Сърбия да не бъде спазвано от КФОР, тъй като мандатът на мисията е единствено да опазва сигурността и спокойствието в Косово." 
						Директорът на Центъра за етнически отношения в Белград Душан Янич каза, че остава несигурността във връзка с точния характер на споразумението. 
						"Сръбската страна не съобщава цялата информация, защото иска да убеди сърбите от Севера да премахнат барикадите", каза той. 
						Косовски сърби, които говориха пред SETimes, казаха, че въпреки споразумението те съвсем не се чувстват защитени. 
						"Можем да очакваме във всеки един момент Тачи да изпрати отново хората си", каза Бобан Вукашинович от село Зупче. "За нас това е само временно успокоение." 
						Много от сърбите на север изпратиха децата си в Сърбия през последните дни в очакване конфликтът да ескалира. 
						"Носят се слухове, че тук ще има нова "Операция Буря", както в Хърватия", каза живеещият в Рударе Родолюб Теодосиевич. "Изведохме децата и сега сме в Божиите ръце."

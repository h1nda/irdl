Македония и Косово официално започват очертаването на границата
					01/07/2008
					 
						СКОПИЕ, Македония -- Македония и Косово поставиха в понеделник (30 юни) триангулачен знак, за да отбележат началото на очертаването на своята обща граница, дълга 150 км. Северната граница на Македония с Косово никога не е била официално очертавана, откакто бившата югославска република придоби независимост през 1991 г. Македония и Косово сформираха съвместен комитет по въпроса през март, малко след като Косово обяви независимост от Сърбия. Процесът на очертаване на границата ще продължи през цялото лято, като темпото му ще зависи от климатичните условия в планинския район, каза говорителят на македонското външно министерство Васко Андоновски. Той добави, че работниците са очертали 12 км от границата в понеделник. 
						Други новини от понеделник -- Питер Фейт, ръководител на Международната гражданска служба в Косово, подчерта значението на разполагането на полицейската и съдебна мисия на ЕС - ЮЛЕКС - на цялата територия на Косово. Фейт, който даде съвместна пресконференция с президента Фатмир Сейдиу след среща на Международната управляваща група за Косово каза, че се надява ЮЛЕКС да бъде разположена бързо в доминираните от сърбите северни части, но отказа да посочи определени срокове за това. Той повтори също така, че що се отнася до международната общност, новосъздаденият сръбски парламент в Северно Косово няма "никаква правна сила". 
						Междувременно ново допитване, проведено от ОССЕ, сочи, че КФОР е институцията, радваща се на най-голямо доверие в Косово, следвана от Косовската полицейска служба. Участниците в допитването изразяват най-голямо недоверие към съдебната система. Допитването беше проведено в края на миналата година, преди Косово да обяви независимост. (Кирилица, МИА, Макфакс, A1 ТВ, АП, Б92, ИНА, Синхуа - 30/06/08)

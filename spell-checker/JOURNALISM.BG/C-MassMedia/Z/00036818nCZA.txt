ЕС признава, че "Набуко" и "Южен поток" ще се конкурират
					23/11/2010
					Еврокомисарят по енергетиката Гюнтер Йотингер призна в понеделник, че двата газови проекта след време може да се превърнат в конкуренти.
					(EurActiv - 23/11/10; ЮПИ, ИТАР-ТАСС, Блумбърг, Ройтерс, РТТНюз, Агенция София Нюз, Информационна агенция Нефт и газ - 22/11/10; Ройтерс, Би Би Си, Eurasianet - 19/11/10) 
 
					 
						
Понастоящем около 80 % от вноса на руски газ в ЕС се транспортира през Украйна. [Ройтерс] 
						ЕС призна за първи път в понеделник (22 ноември) вероятността за евентуално съперничество между заплануваните газопроводи "Южен поток" и "Набуко". 
						"В дългосрочен план Южен поток вероятно ще се конкурира с Набуко," каза еврокомисарят по енергетиката Гюнтер Йотингер по време на конференция по случай 10-ата годишнина на диалога ЕС-Русия в Брюксел. 
						И двата проекта имат за цел да пренасят природен газ до Европа, но от различни източници. ЕС, който получава близо една трета от доставките си на газ от Русия, подкрепя струващия близо 8 милиарда проект "Набуко", който е подкрепян и от Съединените щати. Понастоящем около 80 % от вноса на руски газ се транспортира през Украйна, чиито ценови спорове с московския "Газпром" станаха на два пъти причина за нарушаване на доставките през последните години. 
						Газопроводът с дължина 3 300 км, простиращ се от Източна Турция до газоразпределителния възел в Баумгартен, Австрия, през България, Румъния и Унгария, ще бъде завършен до 2015 г. Той е проектиран да пренася до 31 милиарда куб. м природен газ годишно от Каспийския регион и Близкия изток до Европа и цели да намали зависимостта на ЕС от руските доставки. 
						Обявен за първи път през 2007 г., "Южен поток" е съвместен проект на "Газпром" и италианската енергийна група ЕНИ, предназначен да пренася руски природен газ до Европа, заобикаляйки Украйна. Газопроводът ще включва 900 км подводен участък от компресорната станция "Береговая" на руското черноморско крайбрежие до пристанищния град Варна в България. След това той ще се разделя на две разклонения, северозападно, стигащо до Австрия, и югозападно, отиващо към Гърция и Италия. 
						Газопроводът трябва да влезе в пълна експлоатация до края на 2015 г. Той ще има първоначален годишен капацитет от 30 милиарда куб. м , който се очаква да нарасне на 63 милиарда куб. м до 2018 г. 
						Макар и да не е толкова скъп колкото "Южен поток", чиято цена би могла да достигне 24 милиарда евро, според някои анализатори, проектът "Набуко" се сблъсква със затруднения с финансирането и с необходимостта от намиране на надеждни доставчици. 
						Шестстранният консорциум за "Набуко", оглавяван от австрийската петролна и газова фирма ОМВ, с участието на националните енергийни компании на България, Унгария, Румъния и Турция, както и на германската енергийна група РВЕ, понастоящем преговаря за осигуряване на газ от Северен Ирак, Азербайджан и Туркменистан. 
						Миналата седмица туркменският вицепремиер Баймирад Ходжамухамедов заяви, че страната му е готова да набавя до 40 милиарда куб. м свободен газ годишно за проекта на подкрепяния от ЕС газопровод. Само това количество би превишило проектния капацитет на Набуко. 
						В изказване на конференцията, посветена на 10-ата годишнина от енергийния диалог между ЕС и Русия, руският енергиен министър Сергей Шматко призова Брюксел да постави "Южен поток" на равни начала с "Набуко". 
						"Очевидно е, че Европа търси нови трасета за доставки и нови източници," каза Шматко. "И ние, естествено, разбираме, че това е справедлив подход на ЕС да сведе до минимум външните рискове."

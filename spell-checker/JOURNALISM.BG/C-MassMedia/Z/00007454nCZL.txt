Плавшич ще излежи присъдата си в шведски затвор
29/06/2003
 
СТОКХОЛМ, Швеция -- Властите съобщиха в петък (27 юни), че бившият президент на Република Сръбска Биляна Плавшич ще излежи затворническата си присъда в Швеция. Плавшич се призна за виновна на процеса в Хага и бе осъдена на 11 г. затвор. Говорителка на министерството на правосъдието каза, че Плавшич, 72-годишна, е пристигнала в Стокхолм в четвъртък. Тя вероятно ще излежи присъдата си в женски затвор, известен с луксозните си условия. Босненски активисти протестираха срещу решението, заявявайки че шведските затвори са прекалено комфортни за военните престъпници.
В други новини, бивш ръководител на босненско-хърватската полиция пледира невинен в петък пред трибунала на ООН за военните престъпления. Ивица Раджич е обвинен за смъртта на най-малко 16 мюсюлмани и разрушаването на селото им през 1993 г. Той бе арестуван в Сплит през април, след като се бе укривал през периода от 1995 г. насам. (AП, AФП, Ройтерс - 27/06/03)

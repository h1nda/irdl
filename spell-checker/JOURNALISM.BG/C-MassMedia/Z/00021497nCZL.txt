Турски неправителствени организации са се споразумели по предложение за промяна на спорния член 301
					06/02/2007
					 
						АНКАРА, Турция -- В понеделник (5 февруари) няколко неправителствени организации съобщиха, че са се споразумели по предложение за промяна на спорния член 301 от наказателния кодекс, според който е престъпление "да се обижда турската национална идентичност" и заради който бяха дадени под съд много турски интелектуалци. Неправителствените организации смятат да представят предложението си на правителството. Споразумението е било постигнато на среща през уикенда в Анкара, която бе последната от серията от срещи за постигане на обща позиция. Предложението призовава за съкратен вариант на спорния член и за смяна на двусмислената формулировка "обида на турската национална идентичност" с "презрително и присмехулно отношение". 
						Други новини -- Турският президент Ахмет Недждет Сезер и гостуващият в страната пакистански президент Первез Мушараф потвърдиха в понеделник желанието на страните си да допринесат за мирните процеси и регионалното сътрудничество в Близкия изток. Освен положението в Ирак и Афганистан те са обсъдили и начини за насърчаване на двустранните търговски и икономически връзки. (Милиет, Заман, Сабах - 06/02/07; Фокус, Turks.US - 05/02/07)

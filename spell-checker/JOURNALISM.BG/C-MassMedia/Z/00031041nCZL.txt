Представители на БиХ реагираха по повод на видеоматериал с босненски генерал
					24/07/2009
					 
						САРАЕВО, Босна и Херцеговина (БиХ) -- Главният прокурор Милорад Барашин потвърди в четвъртък (23 юли), че е в ход разследване срещу генерал Атиф Дудакович след появата тази седмица на видеоматериал, който според твърденията показва как Дудакович заповядва на мюсюлманските си войници да убият двама заловени сръбски военнослужещи през 1994 г. Премиерът на Република Сръбска (РС) Милорад Додик твърди, че записът, показан по Босненската сръбска телевизия РТРС, доказва, че на съдебните институции в БиХ не може да се има доверие. Той отбеляза, че преди три години РС е внесла обвинения срещу Дудакович за военни престъпления, но прокурорите не са направили нищо по въпроса. Дудакович отхвърли автентичността на записа и го нарече пропаганда. Той твърди, че войниците, които уж са били убити според видеозаписа, са живи. (РТРС, СРНА, Независне Новине, Pincom.Info, Танюг, РТС - 23/07/09)

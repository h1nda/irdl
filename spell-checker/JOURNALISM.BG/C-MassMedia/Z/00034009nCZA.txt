Косовският кабинет се реорганизира
					01/04/2010
					На фона на загриженост за корупцията и доброто управление управляващите партии в Косово се договориха да сменят шестима министри. Към кабинета ще се присъедини и един нов член, който ще оглави новосформираното министерство на интеграцията.
					От Линда Карадаку за Southeast European Times от Прищина -- 01/04/10
 
					 
						
Бесим Бечай ще оглави новото министерство на интеграцията. [AФП]
						Косовският премиер Хашим Тачи обяви преструктурирането на правителството в сряда (31 март). Ще бъдат сменени шестима министри - трима от Демократическата партия (ДПК) на Тачи и трима от партньора й в управлението, Демократичната лига на Косово (ДЛК). 
						Междувременно Бесим Бечай ще оглави новосформираното министерство на интеграцията. 
						 Партийни представители заявиха, че промените биха спомогнали за инжектирането на нов импулс в администрацията на Тачи във време на всеобща загриженост, че не се прави достатъчно за изкореняването на корупцията в държавата. 
						Има консенсус в редиците на ДЛК "тези министри да бъдат заменени с други, които да внесат нова енергия", каза за местните медии Сали Асланай, член на партийното ръководство. 
						При обявяването на промените Тачи благодари на сменените министри за тяхната работа, заявявайки, че всеки от тях "заслужава подобаващо признание". Той подчерта още, че неговата администрация предприема стъпки за насърчаване на доброто управление, и заяви, че първата фаза на плана за действие е вече завършена. 
						Едита Тахири е новият министър на благоустройството. Тя е бивш висш функционер на ДЛК, напуснала, за да сформира своя собствена партия. Байрам Реджепи от ДПК, който бе премиер между март 2002 г. и декември 2004 г., е новият министър на вътрешните работи. Новият здравен министър е Буяр Букоши, който бе премиер в "правителството в сянка" на Косово през периода на пряко управление от Белград. 
						Университетският преподавател Хаки Демоли, член на ДЛК, ще поеме портфейла на правосъдието, докато селскостопанското министерство ще бъде оглавено от говорителят на ДПК Блеранд Ставилеци. Новият министър на културата ще бъде Лутфи Хазири, висш функционер на ДЛК и бивш вицепремиер. 
						Ремонтът на правителството не впечатли опозиционните партии в Косово, които реагираха с изказвания, че промените не означават непременно по-голяма ефективност. 
						 "Жертви на всичко това са дребните риби," е казал висш представител на опозицията, цитиран от информационната агенция "Косовапрес". 
						Жителите, които коментираха пред SETimes, изразиха смесени мнения. 
						"Изглежда, че големите партии са се споразумели да управляват Косово и така ще бъде и занапред. Страхувам се, че това ще продължи дълго време," заяви Мухамет, държавен служител. 
						"Интересното е, че всички министри, за които не се носят слухове за корупция, бяха сменени," каза Арбен, продавач-консултант в Прищина. "Явно не са били достатъчно корумпирани." 
						 Луле, лекар, изрази надежда, че промяната в здравното министерство ще донесе дългоочакваните подобрения. "Здравната система в Косово е в окаяно състояние; заплатите са ниски и като лекари дори нашата професионална почтеност се нарушава," каза той за SETimes. 
						"Наистина се надявам, че промените ще допринесат за промени в здравната система към по-добро и че реформите, обещавани от години, най-после ще започнат. Тази ситуация не е стабилна - нито за нас, нито за нашите пациенти," добави той. 
						Сменените министри са Некибе Келменди (на правосъдието), Зенун Паязити (на вътрешните работи), Алуш Гаши (на здравеопазването), Валтон Бечири (на културата), Асрим Байрами (на публичната администрация) и Идриз Вехапи (на селското стопанство).

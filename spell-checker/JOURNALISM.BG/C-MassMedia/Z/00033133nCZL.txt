Додик от РС отново разкритикува решението на Инцко за чуждестранните магистрати
					22/01/2010
					 
						САРАЕВО, Босна и Херцеговина (БиХ) -- Неотдавнашното решение на върховния представител Валентин Инцко да продължи мандатите на чуждестранните съдии и прокурори, работещи в съдилищата на БиХ, е нарушение на върховенството на закона, писа в писмо до Службата на върховния представител в четвъртък (21 януари) премиерът на Република Сръбска (РДС) Милорад Додик. Додик също така отново подчерта, че неговото правителство възнамерява да поиска от парламента на РС да свика референдум за решението. 
						През октомври депутатите от БиХ гласуваха против продължаването на мандатите на чуждите магистрати, но на 14 декември Инцко отмени това решение и продължи мандата на чуждестранните съдии и прокурори, работещи по дела за военни престъпления в БиХ, до 31 декември 2012 г. Инцко реши също, че международните съдии и прокурори, работещи по дела за организирана престъпност и корупция, ще останат в БиХ като съветници.
						Също в четвъртък Камарата на народите прие закон за изменения в наказателния кодекс, изпълнявайки последното предварително условие за евентуалното освобождаване от визи на пътуващите в страни от ЕС. Председателите на двете камари на парламента призоваха другите институции да изпълнят задълженията си за либерализиране на визите. (Дневни Аваз, Фена, РТРС, СРНА - 21/01/10)

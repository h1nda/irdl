Алкохолът става по-скъп навик в Турция
					17/11/2010
					Данъците върху алкохолните напитки са се повишили драстично през последните няколко години, карайки някои да се чудят дали зад политиката на правителството не се крият религиозни причини.
					От Баръш Йълмаз за Southeast European Times от Анкара -- 17/11/10
 
					 
						
Много турци предпочитат бирата и виното пред традиционната анасонова ракия (ракъ), казват анализатори. [Ройтерс] 
						Към края на октомври консервативното правителство на Турция, свързано с ислямизма, въведе ново повишение на данъка върху алкохола с 30 %, предизвиквайки протести сред пиячите, собствениците на заведения и производителите на напитки. 
						Цената на алкохолните напитки е скочила с 129 %, откакто Партията на справедливостта и развитието (ПСР) дойде на власт преди осем години. За сравнение индексът на потребителските цени е нараснал със 79 % за същия период. 
						Еднолитрова бутилка ракъ днес струва около 35 щ.д. Това е висока цена в страна, където минималната годишна заплата е около 400 щ.д., а средният месечен доход е около 1000 щ.д. Все повече турци се насочват към бирата и виното, които са по-евтини от традиционната анасонова ракия. 
						"В периода 2003-2008 г. се наблюдава намаление в употребата на алкохол с 34 %," се казва в изследване на научния център БЕТАМ към Университета "Бахчешехир". "Успоредно с данъчните увеличения се повишават продажните цени, а консумацията намалява." 
						Изследването на БЕТАМ показва, че правителството успешно е увеличило приходите си с близо 50 % през последните седем години чрез налагането и постоянното повишаване на специалния данък за консумацията на алкохолни напитки. 
						Критиците твърдят, че зад повишенията се крият други причини. ПСР, казват те, се опитва да окаже натиск върху начина на живот, който не съответства с ислямския светоглед на партията. 
						 "Правителството на ПСР се опитва да пречи на ресторантите, които сервират алкохол, и на магазините, които продават тези напитки, чрез данъчни увеличения, фактически забрани и социален натиск," пише икономистът Мустафа Сьонмез в своя блог. 
						Правителството отрича каквато и да било религиозна мотивация зад данъчната си политика спрямо алкохола. Партията не се застъпва публично за забрана на алкохола и многократно е изразявала ангажимента си към ненамеса в личния живот на хората. 
						Независимо от това редица общини под управлението на ПСР са забранили алкохолните напитки в ресторантите и заведенията, стопанисвани от общините, а за частните предприятия изглежда става все по-трудно да се сдобиват с алкохолни лицензи в някои райони. 
						Изследване от 2009 г., подкрепено от Институт "Отворено общество", разкрива все по-консервативна тенденция в обществото. Изследването, озаглавено "Да бъдеш различен в Турция", разкрива различни случаи на намеса в начина на живот и повишаване на социалния натиск срещу употребата на алкохол, особено в района на Анадола. 
						Сьонмез предупреждава, че правителствената политика на данъчни увеличения срещу алкохола не само застрашава начина на живот на отделни хора, но също така и икономиката и общественото здраве. 
						"Има съобщения, че юношите, които не могат да си позволят алкохол, се насочват към наркотиците; тези твърдения трябва да бъдат проучени внимателно," предупреждава той. "Незаконното производство и консумация са друга опасна тенденция." 
						През 2003 г. 8 % от домакинствата в Турция са консумирали алкохол. Броят им е спаднал на 6 % през 2008 г. Около 300 000 домакинства по една или друга причина са спрели да консумират алкохол изобщо заради социалния натиск.

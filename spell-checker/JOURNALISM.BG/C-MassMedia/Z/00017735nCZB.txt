Австрия, която в момента е председател на ЕС, има тесни връзки със страните от ЮИЕ
					27/02/2006
					Въпреки загрижеността за "капицитета на приемане" и степентта на настроенията против разширяването сред нейните граждани, Австрия силно подкрепя европейските перспективи на страните от ЮИЕ. Австрия действително има силни връзки с региона. Намирайки се в близост до тях в географско отношение, тя предприе големи инвестиции в Румъния, докато австрийските банки навлизат в България, Хърватия и Сърбия. Ролята, която играе австрийският капитал в Югоизточна Европа може да повлияе и на политическото становище на страната към разширяването и със сигурност ще допринесе много за обвързването на региона с Европа, предполага бившият министър на финансите на Румъния Даниел Даяну, който сега е председател на надзорния съвет на румънската Търговска банка.
					От Даниел Даяну за Southeast European Times в Букурещ – 27/02/06
 
					 
						
Председателството на ЕС бе поето от Австрия през януари. [AФП]
						В началото на 2006 г. Австрия пое шестмесечното председателство на ЕС. Нейната задача бе улеснена от факта, че Великобритания успя да реши проблема с бюджета на ЕС по време на своя мандат, въпреки че той трябва да бъде одобрен и от Европейския парламент. Бюджетът, който покрива периода 2007-2013 г. предвижда значителни структурни и кохезионни фондове за Румъния и България. Хърватия също може да очаква значителна финансова помощ като страна, на която предстои да се присъедини към Съюза. 
						Едно от ключовите събития, което се очаква по време на австрийското председателство е решението кога България и Румъния ще станат пълноправни членки на ЕС. То ще бъде взето през май, когато Европейската комисия (ЕК) ще публикува своя доклад, след което Европейският съвет ще вземе официално решение дали да задейства "предпазната клауза", с която членството да бъде отложено с една година. 
						Заедно с Холандия и Швеция, Австрия е част от групата на държавите-членки на ЕС, които се противопоставят на решаването на важни проблеми от "тежката артилерия" на блока. Можем да очакваме този въпрос да получи по-широка подкрепа през идните месеци. Виена също е настроена критично към по-големите страни-членки заради подхода им към правилата от Маастрихт - като пакта за финансова стабилност - изискванията, наложени на по-малките държави, които се смекчават, когато става въпрос за Берлин или Париж. 
						По отношение на разширяването, Австрия е сред страните-членки на ЕС, в които общественото мнение е в известна степен резервирано по отношение на приемането на нови държави в Съюза, а лидерите й призовават за съобразяване с "капацитета на приемане", преди да разширяват още повече границите. Министърът на правосъдието на страната подчерта наскоро, че не е необходимо да се бърза с ратифицирането на присъединителните договори с България и Румъния, а да се изчака публикуването на доклада на ЕК. 
						В същото време обаче Австрия е близо в географско отношение до Югоизточна Европа и има тесни исторически, политически и икономически връзки с региона - факт, който благоприятства перспективите на балканските страни за членство в ЕС. 
						През януари канцлерът Волфганг Шусел подчерта, че задълженията, поети от Брюксел към балканските страни трябва да се спазят. "Страните на Балканите имат ясна европейска перспектива. Те без съмнение принадлежат към европейския контекст", заяви Шусел пред в. "Монд".
						
"Страните на Балканите имат ясна европейска перспектива. Без съмнение, те принадлежат към европейския контекст", заяви австрийският канцлер Волфганг Шусел. [AФП] 
						Сега Австрия е страната с най-голям обем на инвестиции в Румъния, което е резултат на спечелването от страна на Ерсте Банк на търга за приватизацията на румънската Търговска банка (БКР). Това е най-голямата външна придобивка на австрийска компания досега. Австрийският капитал играе решаваща роля в петролната индустрия, особено след като ОМВ придоби дял от 51 процента от Петром, както и в банковото дело, застраховането и други сектори. 
						В известен смисъл, икономическото присъствие обвързва Румъния тясно с Централна Европа. Австрийските банки си проправиха път и в България, Хърватия и Сърбия, с което сигнализираха за цялостната си стратегия за икономическа експанзия в региона. Отношението на Виена към Букурещ може да се повлияе от дела на австрийския капитал в румънската икономика. 
						Очевидно е, че включването на румънски компании в европейските индустриални мрежи е от ключово значение за стабилното развитие на страната и за нейните шансове за икономически растеж. Подобно включване ще доведе до прехвърлянето на високи технологии, до ръст на производството, до създаването на нови работни места и до по-високи доходи за румънските граждани. Тази логика трябва да се приложи и към други страни от Югоизточна Европа. 
						Икономическият и политически интерес на Виена към този регион датира от векове. Някои западни медии дори правят идилични коментари за възстановяване чрез икономически средства на Австро-унгарската империя. Подобни идеи са, разбира се, утопични, но въпреки това истината е, че австрийските компании са много активни на Балканите, точно както германските компании са активни в Централна Европа. Съществуват динамични области на влияние в ЕС и е разумно да се предположи, че Австрия високо цени перспективите за членство за страните от ЮИЕ. 
						От гледна точка на ЕС като цяло, приесъединяването на страните от ЮИЕ има много важни последици. В краткосрочен план, това означава отделянето на значителни финансови средства за развиването на инфраструктурата и за ускоряване на икономическия растеж. Това също засилва тревогите по отношение на притока от работна ръка, загриженост, която разпали настроенията против разширяването в по-старите страни-членки на ЕС и допринесе за неодобрението на предложения проект за конституция. 
						В дългосрочен план обаче този проблем трябва да бъде преодолян, като страните подобрят своето икономическо положение, което се очаква като придобивка от присъединяването. С развитието на икономиката и повишаването на жизнения стандарт, новите страни-членки на ЕС ще престанат да бъдат главни източници на работна ръка. 
						Перспективите за членство в ЕС също са жизненоважни за поддържането на регионална стабилност, особено по отношение на парливи проблеми като статута на Косово. Подобни проблеми ще се решават много по-лесно, ако заинтересованите страни видят ясен път към членство в ЕС в не много далечното бъдеще. И обратно, препятствия по пътя увеличават риска от затварянето на страните вътре в себе си и от по-голямата им уязвимост по отношение на националистическите митове. Най-добрият начин да се обезкуражи обръщането към миналото е да се предложи обещаващо бъдеще.

Масов антиправителствен митинг се проведе в Белград
					06/02/2011
					 
						БЕЛГРАД, Сърбия - Десетки хиляди души се събраха в събота (5 февруари) пред сградата на парламента в Белград на митинг, организиран от опозиционната Сръбска прогресивна партия (СПП). Нейният лидер Томислав Николич даде срок от два месеца на правителството или да проведе предсрочни избори, или да бъде изправено пред риска от непрекъснати протести. Заместник-председателят на СПП Александър Вучич отправи критики към кабинета заради икономическата му политика, докато лидерът на "Нова Сърбия" (НС) Велимир Илич обвини управляващата коалиция за това, че не е успяла да спази обещанията си за откриване на нови работни места и осигуряване на членство в ЕС през 2013 г.. 
						Според опозиционните партии 85 000 души са присъствали на митинга. Според полицията протестиращите са били около 55 000 души. В митинга, който приключи без инциденти, участваха поддръжници на СПП, НС, Социалистическото движение и Движението "Сила на Сърбия". (РТС, Бета, Taнюг, Б92, Ройтерс, Би Би Си - 05/02/11)

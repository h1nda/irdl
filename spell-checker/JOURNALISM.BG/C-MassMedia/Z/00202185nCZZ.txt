СТО приветства Черна гора в редиците си
					21/12/2011
					Черна гора преживява запомнящ се декември. Други бизнес новини: Албания продава държавната петролна компания "Албпетрол", а Косово удвоява износа за Македония.
					 
						
Черна гора се присъедини към СТО на министерска конференция в Женева. [Reuters] 
						
						Черна гора се присъедини в събота (17 декември) към Световната търговска организация (СТО) като неин 156-ти член. Страната кандидатства за членство през 2004 година. Присъединителният договор беше подписан между черногорския премиер Игор Лукшич и генералния директор на СТО Паскал Лами на министерска конференция в Женева. 
						*** 
						Късно в петък (16 декември) Белгия официално уведоми Европейската комисия за своето решение да запази ограниченията на своя трудов пазар за българи и румънци и след 31 декември. Новината дойде само часове, след като Великобритания и Ирландия оповестиха подобни решения. Страните членки на ЕС имат право да налагат временно ограничение за български и румънски работници за още две години, до 2014 година. 
						*** 
						
						Гърция е най-рисковата за инвестиции страна в света, според изследване, публикувано миналата седмица от "Креди Суис". Други страни от региона, включени в списъка от 50 държави, са Румъния, на 10-то място, Турция, на 15-то, и България на 16-то. Резултатите се базират на баланса по текущата сметка, баланса на държавния бюджет, държавния дълг, кредитирането на частния сектор, нетните външни активи за 2011 г., потенциалния растеж на БВП за 2014-2016, спредове по суапове за кредитно неизпълнение и кредитния рейтинг. 
						*** 
						
						Албанският парламент реши късно в четвъртък (15 декември) да продаде 100% от държвната петролна компания "Албпетрол" на стратегически петролен и газов инвеститор чрез международен търг. Активите на "Албпетрол" се оценяват на 322 милиона евро. Годишното производство на компанията се изчислява на 135 000 тона. 
						*** 
						Канадската минна компания "Елдорадо Голд Корпорейшън" обеща да инвестира около 1,5 милиарда евро в потъналата в дългове Гърция, като успоредно с това създаде около 2000 работни места. Новината дойде, след като в неделя (18 декември) от "Елдорадо" се съгласиха да придобият основаната в Канада компания "Юропиън Голдфийлдс" чрез сделка за 2,4 милиарда евро, като по този начин се сдобият с контрол над мини в Гърция, Турция и Румъния. 
						*** 
						
						Македония ще регистрира икономически растеж от 2% през следващата година, обяви МВФ на 13 декември. Прогнозата е много по-слабо оптимистична от целта на правителството от 4%-4,5%. По-ниските очаквания се дължат на притеснения, че кризата в еврозоната може да засегне македонската икономика. 
						*** 
						Износът на Косово за Македония се е удвоил през 2011 г., разкриха миналата седмица данни на македонския Статистически институт. Между януари и октомври миналата година стойността на стоките, внесени в страната от Косово, е била едва 17 милиона щатски долара, докато тази цифра се е увеличила до 30 милиона долара за същия период на тази година. Положителната тенденция се дължи главно на решението на косовското правителство да блокира сръбските стоки. 
						*** 
						
						Турски бизнес лидери предупредиха Франция, че не бива да приема закон, който ще криминализира непризнаването на така наречения "арменски геноцид". "Ако законът бъде приет, това ще нанесе сериозни щети на икономическите и търговските връзки", каза пред АФП в понеделник (19 декември) Рифат Хисарчиклиоглу, ръководител на Съюза на камарите и стоковите борси на Турция, като добави, че е възможно турците да бойкотират френските стоки. Гласуването е насрочено за четвъртък.
						*** 
						В понеделник (19 декември) МВФ обяви, че е взел решение за увеличаване на предпазната кредитна линия на Румъния с 507 милиона евро, с което тя ще стане 1,6 милиарда евро. Фондът посочи притеснения, свързани с кризата в еврозоната. През март 2011 г. МВФ удължи срока на 24-месечния стендбай заем на Румъния, който е на стойност 3,6 милиарда евро. Досега Румъния не е използвала средствата и ги пази като резерв. 
						
						(Различни източници --14/12/11-21/12/11)

Според гръцкия премиер сателитът Хелас е "решителна стъпка"
29/09/2003
С изстрелването в орбита на Хелас Сат, съвместен гръцко-кипърски комуникационен спътник, Гърция зае мястото си сред държавите от ЕС със своя космическа програма.
От Димитрис Аграфиотис за Southeast European Times в Атина - 29/09/03
 
 
"Гърция принадлежи към държавите, които имат активно присъствие в Космоса, " каза премиерът Костас Симитис по повод на началото на мисията с комерсиално предназначение на гръцко-кипърския спътник Хелас Сат по време на специална церемония този месец в амфитеатъра на Министерството на транспорта и съобщенията.
"Хелас Сат представлява решителна стъпка напред, тъй като Гърция става член на международната информационна общност и ще разпространява телематиката в медицината, образованието и публичната администрация. Освен това спътникът ще бъде използван по няколко начина по време на Олимпийските игри, за да се постигнат успешни резултати," посочи премиерът на 15 септември.
Сега Гърция е сред държавите от ЕС, които имат свои космически програми. По време на церемонията Симитис разговаря чрез спътникова връзка с президента на кипърските гърци Тасос Пападопулос, с командващия гръцките сили в Афганистан майор Милтиадис Колатос и с Янис Манусис, кмет на малък гръцки остров.
Хелас Сат е продукт на тясното сътрудничество между правителствата на Гърция и Кипър. Той бе проектиран от Янис Карас и произведен от АСТРИУМ. Сателитът ще покрива Гърция, Кипър и повече от 25 държави от региона и ще има експлоатационен живот от 15 до 17 години. Цената на целия проект е над 154 млн. евро. Пет компании участват в консорциума Хелас Сат : Организацията на гръцките телекомуникации; кипърската фирма Аваком Нет, Кипърската банка за развитие, гръцката авиокосмическа индустрия и канадската компания Телесат. Сателитът има 36 мегахерцови транспондери и покрива Балканите, Западна и Централна Европа, както и части от Азия и Африка.
Хелас САТ предлага следните основни услуги:
1.Комуникационни мрежи&lt;br&gt;2.Разпространение на кабелни програми&lt;br&gt;3.Ефирна телевизия директно по домовете&lt;br&gt;4.Мрежи с данни&lt;br&gt;5.Високоскоростен сателитен интернет&lt;br&gt;6.Правителствени мрежи и комуникации
Сред държавите, проявили интерес към новия спътник, са балканските страни, които възприемат спътника като възможност да засилят сътрудничеството си в областта на комуникациите.

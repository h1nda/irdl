Маркович заяви, че правителство на ДП-ССП може да бъде сформирано в Сърбия до 15 дена
					17/06/2008
					 
						БЕЛГРАД, Сърбия -- Лидерът на "Обединена Сърбия" Драган Маркович каза в понеделник (16 юни), че е оптимист за това, че коалицията, водена от Демократическата партия (ДП) и Сръбската социалистическа партия (ССП), ще сформира правителство, възможно до 15 дена. През тази седмица се очакват официалните преговори между двете страни. Съобщения в местните медии сочат, че ДП и ССП са достигнали до напреднал етап и че представителите им вече обсъждат разпределението на правителствените постове. Коалиционните преговори започнаха преди около месец, след като никоя от партиите не спечели на изборите от 11 май необходимото мнозинство, за да управлява сама. (Блиц, Политика, Данас - 17/06/08; Б92, Бета, РТС - 16/06/08)

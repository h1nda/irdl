Сърбия съобщи, че наградата от 1 млн. евро за Младич вече дава резултати
					18/10/2007
					 
						БРЮКСЕЛ, Белгия -- Ръководителят на сръбския национален съвет за връзките с Трибунала на ООН за военни престъпления Расим Ляич каза в сряда (17 октомври), че има няколко анонимни обаждания за укриващия се военнопрестъпник Ратко Младич, след като страната обяви награда от 1 млн. евро за информация, която ще доведе до неговия арест. Ляич обаче призна, че информацията не е донесла някакъв конкретен резултат. 
						След среща в Брюксел с еврокомисаря по разширяването Оли Рен Ляич каза, че смята, че Сърбия ще парафира скоро Споразумението за стабилизация и асоцииране (ССА) с ЕС. От своя страна Рен отново подчерта, че арестът на оставащите на свобода военнопрестъпници е предварително условие за подписването на ССА. (РТРС, СРНА, Б92, АП, РТС, БМРР, АФП - 17/10/07)

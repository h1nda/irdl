Първият съвместен албанско-сръбски филм ще бъде показан на фестивали и в киносалоните през юни
					25/02/2009
					Албански и сръбски кинотворци се опитват да сближат своите култури с романтична драма, която ще излезе на екран това лято.
					От Маньола Хала за Southeast European Times от Тирана -- 25/02/09 
 
					 
						
„Меден месец” се очаква в киносалоните това лято. [Албанска филмова комисия]
						Двама кинотворци от Албания и Сърбия си сътрудничат в създаването на филм с надеждата да прокарат мост между културите на страните си и да се харесат на международната публика. Това ще бъде първата албанско-сръбска кинематографична копродукция. Режисьорите се надяват тя да бъде готова за публиката до юни. 
						„Меден месец” е творба на младия албански сценарист Генц Пермети и известния сръбски режисьор Горан Паскалевич. Между произведенията на последния са "Как Хари стана дърво" и „Кабаре Балкан”. 
						Двамата се познават от четири години и са открили общ интерес към изкуството и приятелските отношения между творци. 
						Щом Паскалевич изразил интерес да снима филм в Албания, Пермети казал „Ето това е!”. Двамата посветили година на написването на сценария, за което прочели албански народни приказки и опреснили знанията си за кинематографията. Освен това събрали с труд средства от албански, сръбски, италиански, германски и швейцарски източници за бюджета на филма от 1,5 млн. евро. 
						Филмът е разказ за две двойки – албанска и сръбска – които еднакво силно копнеят да емигрират в негостоприемния ЕС. Техните пътувания завършват с неочаквани разочарования, сподели Пермети, който не пожела да разкрие повече подробности. 
						В интервю с АФП Паскалевич припомня как творческите му намерения попаднали под атаките както на сръбски, така и на албански националисти. Някои сърби "ме окачествиха като предател”, отбеляза той. 
						Пермети и Паскалевич са работили на снимачни площадки в Сърбия (провинция Войводина и Белград) и в три албански града (Мат, Тирана и Дуръс), както и в Италия и по адриатическото крайбрежие. Те са завършили снимките през декември и сега работят върху монтажа на филма. 
						Двамата творци имат за цел да участват предимно на фестивали и пред студийна публика, макар че Пермети смята, че универсалната фабула на филма би импонирала на всякаква публика. Той очаква, че филмът ще илюстрира на зрителите от Западните Балкани колко общо имат помежду си и колко сходни са проблемите им. Макар да няма политическо съдържание, той се надява, че филмът косвено ще поощри политиците в двете страни да демонстрират по-голяма чувствителност към своите граждани. 
						В ролите участват известни сръбски, албански, косовски и италиански актьори. Пермети открои младия косовски изпълнител Кун Дайчи като свой любимец, заявявайки, че неговата „забележителна и особено оригинална игра със сигурност ще бъде забелязана".

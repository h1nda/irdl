Анкара отхвърли предложението на Багдад за кризата с ПКК
					28/10/2007
					 
						АНКАРА, Турция -- Турция и Ирак съобщиха в събота (27 октомври), че не планират провеждането на нови преговори за използването на Северен Ирак от Кюрдистанската работническа партия (ПКК) като база за терористични атаки срещу Турция. На среща на висши министри Анкара отхвърли предложените от Багдад мерки за справяне с бунтовниците. Турският премиер Реджеп Тайип Ердоган заяви, че иракското предложение не отговаря на исканията на неговото правителство и подчерта, че неговата страна няма да толерира атаките на ПКК. 
						Въпреки това началникът на Генералния щаб на турската армия генерал Яшар Буюканът заяви, че трансграничната операция няма да бъде проведена преди срещата между Ердоган и американския президент Джордж Буш във Вашингтон на 5 ноември. На 2 ноември американският държавен секретар Кондолиза Райс ще пътува до Анкара, за да обсъди кризата с турските власти. (Заман, Ватан, Хурийет, Радикал, Интърнешънъл Хералд Трибюн, Ройтерс, AП, Си Ен Ен Търк РТРС AФП, Ройтерс, ДВ, AП - 27/10/07)

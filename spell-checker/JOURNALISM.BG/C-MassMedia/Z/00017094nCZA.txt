Съд в Хърватия осъжда бивш член на военизирана групировка за убийствата в Сребреница 
					30/12/2005
					Хърватски сърбин бе осъден на 15 години затвор в четвъртък за участие в убийствата на шестима невъоръжени босненски мюсюлмани близо до Сребреница през 1995 г. и за измъчване на хърватски затворници през 1991.
					(Радио Холандия - 30/12/05; AП, Ройтерс, AФП, Би Би Си, РФЕ/РЛ, ХИНА - 29/12/05; БЕТА - 20/12/05; Ройтерс, Ню Йорк Таймс - 13/06/05)
 
					 
						
Слободан Давидович (в средата) бивш член на военнизираната групировка "Скорпиони" "активно е участвал в нечовешко третиране, унижения и ликвидиране" на шестима млади мюсюлмани от Сребреница през 1995 г., заяви съдията от загребския окръжен съд Мирослав Совани, докато обявяваше своето решение. [AФП]
						Окръжният съд в Загреб осъди етнически сърбин на 15 години затвор в четвъртък (29 декември) за участнието му във военни престъпления, извършени по време на конфликтите на Балканите в началото на 1990-те години. 
						Слободан Давидович, 52-годишен, бе арестуван през юни, само няколко дни, след като телевизионните канали на територията на бивша Югославия разпространиха видеозапис, показващ членове на сръбската военизирана групировка "Скорпиони", да убиват хладнокръвно шестима млади, невъоръжени босненски мюсюлмани от Сребреница. 
						С ръце, завързани зад гърба, пленниците, двама от които непълнолетни, били свалени от камион в село Годинска Бара, близо до Търново в Източна Босна и Херцеговина (БиХ). Четиримата били застреляни в гърба, докато на другите двама било наредено да отнесат телата в хамбар, преди и те да бъдат убити. 
						Смразяващият кръвта запис, който за първи път бе показан на процеса срещу бившия президент на Югославия Слободан Милошевич в началото на юни, доведе до арестите в Сърбия на петима други бивши членове на военизираната групировка, включително нейния командир Слободан Медич. Сръбските власти искаха да съдят Давидович, заедно с другите заподозрени, но като хърватски гражданин той не може да бъде екстрадиран. Затова загребският окръжен съд пое делото. 
						Когато процесът започна в края на октомври, Давидович, бивш сервитьор и строителен работник на почасова работа от селце в Източна Хърватия - Сидски Бановци, южно от Вуковар, не се призна за виновен. 
						Председателстващият съдия Мирослав Совани заяви в четвъртък, че видеозаписът представлява недвусмислено доказателство за участието на Давидович. 
						"Свидетелските показания и видеозаписът на екзекуциите, в които Давидович беше разпознат, ясно показват, че той и другите са участвали в убийствата на мюсюлманите", заяви съдията. Бившият военен, отбеляза също той, не е показал никаква милост или съчувствие към жертвите и "е участвал активно в цялата операция" от момента, в който Медич е наредил извършването на екзекуциите. 
						В обосновката на присъдата, Совани също подчерта, че не е имало никакви факти, които да послужат за смекчаващи вината обстоятелства, тъй като Давидович е бил напълно зряла личност по това време. Освен това след края на конфликта от 1991-1995 г. в Хърватия и неговата служба при "Скорпионите", той се е завърнал у дома, сякаш нищо не се е случило. 
						Десетки хърватски сърби се присъединиха към "Скорпионите" през 1991 г., когато бойните действия в бившата югославска република бяха в разгара си. Групировката в крайна сметка се включи в боевете в БиХ и участва в завземането на Сребреница и в последвалото клане на близо 8000 босненски мюсюлмански мъже и момчета през юли 1995 г. 
						Петнайсетгодишната присъда, която получи Давидович включва и девет години заради мъченията, на които са били подложени войници от хърватската армия във временно пригоден за целта затвор. 
						Според хърватската осведомителна агенция ХИНА, Давидович планира да обжалва присъдата и ще остане в предварителния арест, докато присъдата не влезе в сила.

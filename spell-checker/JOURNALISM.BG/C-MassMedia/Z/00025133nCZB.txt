Албания се стреми да спре ширещата се корупция
					14/01/2008
					Албания осъществява всеобхватна стратегия за борба срещу корупцията, но правителството е изправено пред трудната задача да се пребори с дълбоко вкоренен проблем.
					От Само Неза за Southeast European Times в Тирана -- 14/01/08
 
					 
						
Корупцията в Албания се нарича "социално явление". [Архив]
						Албанското правителство прие антикорупционна стратегия, която ще се осъществява до 2013 г. с цел борба срещу ширещата се в страната корупция. Проблемът е толкова мащабен, че в последния доклад на Европейската комисия за Албания, той е окачествен като социално явление. Стратегията осигурява законовата рамка, план за прогресивно и трайно намаляване на корупцията и увеличаване на прозрачността. 
						Изкореняването на корупцията е едно от най-важните условия, които Албания трябва да изпълни, за да получи покана за присъединяване към НАТО по време на срещата на Алианса в Букурещ през пролетта. 
						Правителството се опитва да се бори срещу корупцията и по други начини - страната бе домакин на регионална конференция за осъществяване на Конвенцията на ООН срещу корупцията, както и привежда своя наказателен кодекс в съответствие с Наказателната конвенцията за корупцията на Съвета на Европа. 
						Освен това при неотдавнашната реорганизация на полицията, структурите, които се занимават с икономически и финансови престъпления, бяха превърнати в дирекции и бе създадена специална секция срещу корупцията. 
						Високопоставени представители вече огласяват корупционни практики. Президентът Бамир Топи шокира обществото, когато обяви на 4 декември 2007 г., че албански държавни служители мислят "ден и нощ" как да откраднат от собствениците на земя. 
						
Бившият главен прокурор Теодори Солаку бе уволнен поради твърдения за корупция. [Гент Шкулаку]
						"Дори в този момент, мога да ви уверя, че някъде се краде собственост. Уверявам ви, че някъде някой административен служител е започнал деня, мислейки, че ще получи нещо, че ще се спазари за нещо", заяви Топи. Той добави: "Изглежда, че казваме ужасни неща за държавата, но всъщност тези практики са станали толкова познати, че никой не може да ги обяви за неверни". 
						Въпреки мерките срещу корупцията и силните изявления, признаците за корупция в страната продължават да съществуват. Корумпираните служители обаче се изобличават и за действията им се търси отговорност. 
						През последните 6 месеца заради корупция са били арестувани 40 служители, главно поради въвеждането на електронни доставки и търговия, което даде възможност на всички да видят параметрите, обсъждани по време на процесите на търг. 
						Много от случаите на корупция са свързани с увеличаването на цените на земята и строителния бум в различни райони на Албания. През последните три години например в Кашари - село близо до Тирана - се извършва мащабно строителство и цените на земята са се увеличили три пъти. Ръстът в цените доведе до кражба на парцели чрез фалшиви документи с помощта на държавни служители. 
						Осем служители в Кашари - включително трима градски съветници - се явиха в съда в Тирана на 4 декември. Те са обвинени в корупционни практики, свързани с придобиването на приблизително 16 хектара земя на обща стойност от 16 милиона евро. 
						Обвинения в корупция се появиха и на по-високо правителствено ниво. След като срещу него се отправяха обвинения в корупция в продължение на две години, главният прокурор Теодори Солаку бе освободен от длъжност от президента на 22 ноември, 2007 г. Макар че срещу него не бяха предявени обвинения, Топи заяви, че Солаку не е направил достатъчно в борбата срещу корупцията и организираната престъпност, особено сред богатите. 
						
В Кашари цените на земята - поради строителство и преустройство - се увеличиха три пъти. [Албанско правителство]
						Солаку бе сменен от бившия съдия в Апелативния съд за тежки престъпления, Ина Рама. Рама бе избрана отчасти защото тя няма никакви политически или бизнес връзки в Албания, което ще улесни работата й в борбата срещу корупцията на най-високите етажи на администрацията и държавните институции. 
						Генералният секретар на Министерството на труда Спартак Гини и собственик на строителна компания бяха арестувани на 7 ноември 2007 г. по обвинения в подкупи, свързани с търг за един милион евро. 
						В друг правителствен сектор, министърът на правосъдието Илир Рушмайли връчи оставката си през ноември след обвинения в корупция от страна на директора на албанските затвори Саймир Шехри. 
						"Корупцията е тежко явление в Албания, но тя не е единствената държава, в която има корупция. Поискахме от албанското правителство да ни осигури данни за случаи на корупция и за резултатите от съответни съдебни дела", заяви Дърк Ланг, началник на Генералната дирекция за разширяването към Европейската комисия. 
						Макар че правителството полага усилия за изкореняване на корупцията, необходимо е да се извършат още промени, включително въвеждането на по-строги процедури и обучение на полицията и прокурорите в изземване на активи, както и по-добра подготовка на данъчните власти, частните счетоводители и ревизори.

Христофиас се надява на решение за Кипър тази година
					04/02/2011
					 
						АТИНА, Гърция -- Кипърският президент Деметрис Христофиас изрази надежда в четвъртък (3 февруари) в Атина, че до края на годината ще бъде намерено решение на кипърския въпрос. Христофиас запозна гръцкия премиер Георгиос Папандреу с неотдавнашната си среща с генералния секретар на ООН Бан Ки Мун. Бан се срещна с Христофиас и с кипърския турски лидер Дервиш Ероглу в Женева в края на януари, за да обсъди напредъка в преговорите за обединение на разделения остров. Папандреу отново подчерта, че кипърският въпрос остава висш приоритет за гръцката външна политика. Двамата официални представители призоваха Турция и кипърските турци да заемат конструктивна позиция по отношение на преговорите за обединение. (Фамагуста Газет - 04/02/11; AНA-MПA, eKathimerini - 03/02/11)

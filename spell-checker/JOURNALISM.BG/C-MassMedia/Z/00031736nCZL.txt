Косово осъди двама бивши полицаи за взрива през 2007 г.
					23/09/2009
					 
						ПРИЩИНА, Косово -- Във вторник (22 септември) двама бивши полицаи получиха по 25 години затвор за взрива в централната част на Прищина преди две години. Експлозията уби двама души и рани седем други. Съдебният състав, председателстван от съдия от ЮЛЕКС, призна Бесник Хасани и Шпенд Чърими за виновни в убийство първа степен, причиняване на сериозни наранявания и застрашаване на обществената сигурност. Съдът оправда третия обвиняем, Нюсрет Цена, бивш служител на Корпуса за защита на Косово. Смята се, че главна цел на атентата е била кафене, собственост на Енвер Секирача, главен заподозрян в убийството на полицай през август 2007 г. (Лайм, Експрес, Коха Диторе, Косовалайв, Зери, Косова Сот - 23/09/09)

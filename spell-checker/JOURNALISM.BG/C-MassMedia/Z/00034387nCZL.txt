Загреб отбелязва годишнината от операция "Светкавица"
					02/05/2010
					 
						ЗАГРЕБ, Хърватия -- В събота (1 май) бе отбелязана 15-тата годишнина от операция "Блесак" (Светкавица), при която хърватските сили отстраниха сръбските сили от самопровъзгласилата се Република Сръбска Крайна. Президентът Иво Йосипович я окачестви като "знаменателно събитие по време на Отечествената война", докато премиерът Ядранка Косор я окачестви като "брилянтна" акция в една "справедлива, отбранителна и освободителна" реакция на агресията на Солободан Милошевич. Операцията, продължила 36 часа, започна на 1 май 1995 г. и принуди сръбските сили да бомбардират центъра на Загреб на 2 и 3 май. 
						В Сърбия бяха отслужени литургии в различни места в памет на жертвите на операция "Светкавица". Белград твърди, че 283 сърби са били убити, включително 57 жени и девет деца. Хиляди сърби са били принудени да напуснат домовете си. (Бета, Taнюг, Б92 - 01/05/10)

Почистване на околната среда: 20-годишната мечта на Черна гора
					19/12/2011
					На фона на ограничения напредък, постигнат по отношение на околната среда, екологията остава "горещ" проблем в Черна гора. 
					От Дражен Ремикович за Southeast European Times в Подгорица - 19/12/11
 
					 
						
Купища боклук дразнят окото в подстъпите към национален парк.[Дражен Ремикович/SETimes]
						Още първото изречение в конституцията гласи, че Черна гора "е гражданска, демократична и екологична държава". И все пак 20 години след прокламацията, страната продължава да бъде осеяна с отпадъци и импровизирани сметища. 
						По случай годишнината от държавността на Черна гора, 20 септември, властите признаха, че са допуснати грешки по отношение на околната среда. 
						"Концепцията за "екологична държава" съществува само на хартия", каза представителката на ПРООН Кристине Блокхус за медиите по-рано тази година, когато международна делегация на представители на ООН, ПРООН и ЕС посети Черна гора. 
						Страната все още няма съоръжения за рециклиране на отпадъците и почти във всеки град се наблюдава занемаряване на околната среда. 
						"Положението е следното: на 100 м от великолепни сгради, блестящ мрамор, зеленина наоколо, празник за окото ... няколко метра по-нататък се вижда високо дърво, чиито клони са осеяни с найлонови торбички, които се веят на вятъра, а под дървото се валят празни бирени бутилки и пластмасови бутилки от вино. Такава е картината през лятото в Будва", каза за SETimes местният жител Джон Лакчевич. 
						Той добавя, че всяка година хората стават по-агресивни при опустошаването на околната среда и са "безмилостни", когато става въпрос за отпадъци. 
						"Боклукът е навсякъде. Властите също не правят нищо, за да подобрят положението", каза Лакчевич. 
						Според официалните данни, предоставени от правителството, годишно в Черна гора има около 193 148 тона отпадъци; от тях се събират само половината - 96 574 тона. 
						Останалата част остава в околната среда. 
						Василие Мугоса, фермер от село Мареза, близо до Подгорица, каза за SETimes, че екологичната катастрофа се олицетворява от река Мареза, от която Подгорица си осигурява питейната вода. 
						Като се започне от извора й до вливането й с най-голямата река в страната - Морака - река Мареза е малка, но важна река и е пълна с боклуци, каза той. 
						"Кълна се, че пиех вода от тази река всеки ден преди 20 години, а вижте я сега. Мисля, че дори плъх би се отровил от нея", отбелязва фермерът. "Трудно е да се каже кой се отнася по-зле с околната среда: хората, които живеят тук или властите, които не я пазят." 
						
Река Мареза осигурява питейна вода за Подгорица. [Дражен Ремикович/SETimes]
						
						Никакъв екологичен напредък не е постигнат за 20 години 
					
						Най-трудно е положението с петте екологични "черни петна" на страната. Най-критично е то в "Железара", фабрика за преработка на желязо в Никшич. 
						Според експертите желязото се произвежда без всякаква защита за околната среда и въздухът на града е сред най-замърсените в Европа. Няма никакви филтри за дима и стоманодобивният завод няма комин. 
						Жителите на Никшич предупреждават за проблема от години с протести и подписки на петиции за затваряне на фабриката, но безуспешно. 
						Александър Перович, директор на еко движението "Озон", НПО в Никшич, което се занимава с решаването на местни екологични проблеми, каза за SETimes, че Черна гора не е постигнала никакъв напредък за 20-те години, откакто властите подписаха прокламацията, обявяваща Черна гора за екологична държава. Той казва, че властите трябва да се откажат от тази ориентация или да започнат да прилагат закона. 
						"Нашето правителство е като Дейвид Копърфийлд, създава илюзия за екологична държава с природни ресурси, но също така скрива огромните замърсители, които тровят Черна гора", каза Перович. 
						Той също казва, че финансирането е недостатъчно. "Община Никшич дари 5 000 евро за две години за защита на околната среда; това е достатъчно красноречив факт." 
						"Глобите за промишлените замърсители са минимални. Досега за ръководството на "Железара" бе по-изгодно да платят глоба в края на годината, отколкото да създадат система за защита на околната среда", добавя Перович. 
						Дарко Пайович, изпълнителен директор на "Зелен дом", най-голямата екологична НПО в Черна гора, каза за SETimes, че той обвинява "най-високопоставените власти в страната" в пренебрегване на защитата на околната среда. 
						"Засега все още сме далеч от екологичната държава, а кога ще станам такава, зависи от онези, които вземат решенията и от политическата им воля", каза Пайович. 
						"Прекалено е да се каже, че обявяването на Черна гора за екологична държава, съществува само на хартия, но аз също смятам, че винаги можем да направим повече", каза за медиите Предраг Секулич, министър на устойчивото развитие и туризма по случай 20-тата годишнина от екологичните усилия в Черна гора. 
						Ивана Воинович, заместник-министър на устойчивото развитие и туризма каза за SETimes, че Черна гора е била обявена за екологична държава в един специфичен период, когато не е било възможно да се отдели внимание на екологичните проблеми по начина, по който това се прави днес. Опазването на околната среда е дълъг процес, обясни тя. 
						"От май 2006 г. до края на 2010 г. средствата, събрани за проекти и дейности за защита на околната среда и инфраструктурата ще възлязат на почти 165 милиона евро, включително средствата, отпуснати на национално и местно ниво, грантове и регулации за кредити. Ние гласувахме много важни законопроекти за околната среда, като най-важните се съсредоточават върху [тези пет] 'черни петна'," каза Войнович. 
						
Брегът на езерото бе покрит с тонове боклук след наводнението през 2010 г. [Дражен Ремикович/SETimes]
						Тя добави, че решаването на проблема с управлението на отпадъците и отпадните води също е приоритет и че правителството, в сътрудничество с международните институции, планира важни проекти, свързани с екологията в бъдеще. 
						
						Черните петна и други екологични заплахи за Черна гора
					
						Сред заплахите за околната среда са алуминиевата фабрика в Подгорица, която разпространява червени промишлени кални води и сметища с промишлени отпадъци; фабриката за преработка на желязо в Никшич, която разпространява промишлени отпадъци и няма екологични филтри; корабостроителницата "Биела" близо до Херцег Нови, сметище от индустриални отпадъци и замърсяване на морето; ТЕЦ "Плевля", свързана с отровна пепел и промишлени отпадъци; и въгледобивната мина "Плевля", която е източник на смог и която замърсява реката. 
						Пример за пренебрегване от години на заплахата за околната среда от страна на местните власти според критиците е Васове воде близо до Беране в Северна Черна гора, където местната компания за събиране на боклук, изхвърля отпадъците около 15 извора за питейна вода. 
						Преди една година Национален парк Скадарско езеро, бе на ръба на екологична катастрофа, след като наводнения засипаха бреговете на езерото с тонове отпадъци. Бързата реакция от страна на еко движението спаси езерото от катастрофа. 
						Властите на Черна гора, заедно с колегите си от Босна и Херцеговина, възнамеряваха да построят водноелектрическа централа, която буквално би заляла каньона на река Тара, вторият най-голям в света [след Колорадо] и една от най-чистите реки в Европа. 
						"Не искам блато, искам Тара", скандираха членове на еко НПО, докато поднасяха на гражданите петиция за подпис срещу строителството. За един ден на 8 септември, 15 000 души от цяла Черна гора подписаха петицията. 
						В резултат на това властите изоставиха проекта. 
						Едно от ключовите задължения на Черна гора като страна кандидатка за членство в ЕС остава решаването на проблема с отпадъците. Досега единственото хигиенично сметище в Черна гора се намира в Подгорица.

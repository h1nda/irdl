Додик от РС държи на планирания референдум независимо от международното неодобрение 
					05/05/2011
					Референдумът би оспорил юридическите правомощия на върховния представител.
					От Лиляна Ковачевич за Southeast European Times от Баня Лука -- 05/05/11 
 
					 
						
Националното събрание на Република Сръбска в сесия. [Ройтерс]
						Президентът на Република Сръбска (РС) Милорад Додик отново потвърди в сряда (4 май), че парламентът на автономната област няма да оттегли решението си за провеждане на референдум за Съда и Прокуратурата на БиХ. 
						Додик се срещна с върховния представител в БиХ Валентин Инцко и с посланика на САЩ Патрик Мун, за да обсъди ситуацията. Той подчерта, че в разговорите не е била обсъждана евентуалната реакция на международната общност в случай че парламентът на РС не се откаже от плана си за референдум. 
						Парламентът на автономната област реши на 13 април да свика референдум за налаганите от върховния представител закони, особено за Съда и Прокуратурата на БиХ, с аргумента, че двете съдебни институции са пристрастни по отношение на делата за военни престъпления с участието на сърби. 
						Планът на РС във вторник (3 май) бе подложен на критика и от Европейския парламент, както и от докладчика за Босна и Херцеговина (БиХ) Дорис Пак. 
						На среща с председателя на парламента на РС Игор Радойчич в Брюксел тя подчерта, че решението няма да помогне за решаване на проблемите на страната. Пак изрази недоволство от бавните темпове на сформиране на институциите на държавно ниво след изборите през октомври 2010 г. 
						В интервю за ТВ РС Инцко каза също, че РС не може да провежда референдум по въпроси, които не са в нейните компетенции. Той отново потвърди, че и двете съдебни институции са били създадени съгласно закона. 
						"Отцепническата политика на босненските сърби парализира БиХ, а Додик и неговите сподвижници може да получат строги наказания, ако не се откажат от референдума," предупреди Инцко по-рано в изявление за лондонския "Гардиън".
						Висшият представител на ЕС Мирослав Лайчак, който се срещна с Додик през април в Баня Лука, отново подчерта, че международните представители са против референдума. 
						Додик обаче каза, че РС няма да се откаже от плана и ще има готов отговор в случай че Инцко реши да налага санкции, но отказа да каже какъв ще е този отговор. 
						Националното събрание на РС реши да свика референдум, в който гражданите на РС да решават за законите от началото на мандата на Службата на върховния представител в БиХ, особено за Съда на БиХ. 
						Додик твърди, че Съдът на БиХ "е учреден незаконно", и се противопоставя на съдебното преследване на военни престъпления, извършени от сърби по време на конфликта в БиХ от 90-те години на миналия век. 
						Решението за референдума е публикувано в "Държавен вестник" на РС на 27 април. Той ще се проведе в началото на юни. 
						Политическият анализатор от Баня Лука Таня Топич казва, че цялата история с референдума е "безсмислена", посочвайки, че всяка държава, включително БиХ, трябва да има държавен съд и прокуратура. 
						Тя прогнозира, че властите в РС няма да оттеглят решението за референдума и ще "отидат докрай". 
						Професор Шачир Филандра от Факултета по политология в Сараево обаче не е съгласен, заявявайки за SETimes, че "Инцко... няма да позволи, чрез известни политически ограничения, радикализиране на ситуацията в РС. От друга страна, не очаквам Додик да настоява упорито за провеждането на референдума. Може да се очаква, че цялата работа някак ще се проточи и остриетата на двете страни ще се изхабят."

Заместник върховният представител в БиХ каза, че срещу семейството на Караджич може да бъдат повдигнати обвинения
					15/08/2008
					 
						САРАЕВО, Босна и Херцеговина (БиХ) -- Семейството на бившия босненски сръбски лидер Радован Караджич може да бъде преследвано по съдебен ред за това, че в продължение на години му е оказвало помощ да избегне арест по обвиненията във военни престъпления срещу него, каза в четвъртък (14 август) главният заместник върховен представител в БиХ Рафи Грегорян. „То остава обект както на вътрешни или местни, така и на международни санкции и разследвания,” каза за „Ройтерс” Грегорян. Той обясни, че роднините на Караджич са били „активни членове” на неговата мрежа от поддръжници, за която се смята, че подпомага и бившия босненски сръбски генерал Ратко Младич. След арестуването на Караджич в Белград миналия месец следователите откриха писма от Драган Дабич – псевдоним, използван от Караджич – в дома на съпругата му в БиХ. (Ройтерс, Танюг, БТА - 14/08/08)

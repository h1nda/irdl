Сърбия-Черна Гора освободи 16 висши армейски офицери
08/08/2003
 
БЕЛГРАД, Сърбия-Черна Гора -- Върховният съвет за отбрана на Сърбия-Черна Гора обяви в четвъртък (7 август) решението си да освободи 16 висши армейски офицери, повечето от които с чин генерал. Решението се оценява от местните медии като опит за скъсване с миналото на армията. Сръбският премиер Зоран Живкович заяви, че е необходимо да се създаде екип от млади реформатори начело на армията. Той допълни, че решението няма да се отрази на националната сигурност на страната.
В други новини, държавният секретар на САЩ Колин Пауъл приветства предложението на Сърбия да изпрати войски в Ирак. "Аз мисля, че това показва отговорен подход от страна на сръбското ръководство за включване на страната в стабилизацията и операциите по поддържане на мира в света", каза той. Пауъл обърна внимание обаче на факта, че още не е прието решение и САЩ трябва да проучат нуждите си. (Ройтерс, АФП - 07/08/03)

Поредицата от концерти в Македония продължава
					10/08/2009
					От класическа музика до пънкрока на Пати Смит, вихърът от изпълнения това лято привлече тълпи от хора в Македония.
					От Марина Стояновска за Southeast European Times от Скопие -- 10/08/09
 
					 
						
Фестивалът “Охридско лято” започна с концерт на известния композитор Енио Мориконе. [Георгиев]
						Неотдавна Македония беше домакин на множество вълнуващи концерти, които напълниха стадиони и концертни зали в страната. 
						Джазкитаристът Джордж Бенсън свири на 25 юли в Античния театър в Охрид. Концертът беше част от проект на македонския организатор на концерти “Авалон Продакшън” под заглавие “Културен шок”. В рамките на същия проект на 7 юли в “Юнивърсъл Хол” пя фронтменът на “Токинг Хедс” Дейвид Бърн, а канадската джазизпълнителка Даяна Крол ще бъде в Скопие през ноември. 
						Смекчавайки малко рокхимни като известната песен на Бърн от 1983 г. “Burning Down the House”, италианският композитор Енио Мориконе откри 49-ият ежегоден фестивал “Охридско лято” на 12 юли в Античния театър със Симфоничния оркестър на Будапеща. 
						Мориконе, на 80 г., е автор на музиката към филми като "Добрият, лошият, злият", "Недосегаемите" и "Лолита", наред с други, и е спечелил много награди, включително почетната награда “Оскар” през 2007 г. за приноса му към филмовата музика. 
						"Горд съм, че имах честта да открия фестивала “Охридско лято”. Много съм доволен, че съм тук. Не искам да правя комплименти, но след като преминах границата, забелязах, че Охрид е специален град", заяви Мориконе по време на пресконференция. 
						Тазгодишният фестивал, в който са включени много концерти, изложби и театрални постановки, ще завърши на 20 август със специално изпълнение на Камерния оркестър “Обединена Европа”. 
						Легендарният китарист Карлос Сантана разтърси местния градски стадион в Скопие на 10 юли, няколко дни преди началото на летния фестивал. 
						Почти 15 000 фенове дойдоха, за да видят Сантана, заплащайки по около 25 евро за най-евтините места в залата. 
						Също на 10 юли, като част от поредицата от концерти под заглавие “ОФФест”, нюйоркската пънкрок легенда Пати Смит напълни зала “Универсиада”, с което направи своя дебют на Балканите. 
						Макар и лятото да отива към своя край, това не важи за поредицата от концерти в Македония. 
						Джазфестивалът в Скопие ще се проведе тази есен, като звездата на събитието ще бъде американският джазпианист Чик Къриа. 
						"Миналата година водещо издание за джазмузика отново определи г-н Къриа за най-добрия джазмузикант. Той ще се представи с трио, съставено от още двама известни джазмузиканти и негови близки съмишленици от времето на група "Ритърн ту Форевър" -- басиста Стенли Кларк и барабаниста Лени Уайт. Това силно трио ще изпълни повечето известни пиеси на "Ритърн ту Форевър" в акустичен и електрически вариант", заяви говорителят на фестивала Костадин Сурбановски.

Бизнес: Проведе се донорска конференция за финансиране на проекти в Косово
					11/07/2008
					На донорската конференция за Косово в Брюксел Прищина представи 568 проекта, за които е необходимо финансиране от 1,4 млрд. евро. Още в новините: българският кабинет одобри строителството на две нови автомагистрали; Турция се съгласи да продаде 200 MW електроенергия на Гърция за три месеца.
					 
						
Представители на косовските сърби ще представят проект на стойност 600 000 евро за модернизиране на населения предимно със сърби град Грачаница на конференцията в петък (11 юли). [Гети Имиджис]
						
						Косовското правителство представи 568 проекта на стойност 1,4 млрд. евро на донорската конференция за Косово в Брюксел в петък (11 юли). Първоначално министерствата и общинските управи предложиха около 3 000 проекта, но Прищина отхвърли повечето от тях като непрофесионално изготвени, обясни Ахмет Шала, министър на финансите и икономиката. Представители на косовските сърби ще представян проект за 600 000 евро за модернизиране на населения предимно със сърби град Грачаница.
						*** 
						
						Българският кабинет одобри строителството на две нови автомагистрали – “Струма”, свързваща София с българо-гръцката граница, и “Марица”, свързваща автомагистрала “Тракия” с българо-турската граница. По предварителни изчисления стойността на проектите ще бъде около 808,6 млн. евро. Проектите ще бъдат финансирани от структурните фондове на ЕС, а министерствата на финансите и транспорта ще координират всички дейности.
						*** 
						
						Косовското министерство на транспорта и съобщенията издаде във вторник (8 юли) първите лицензи, които разрешават на международни въздушни превозвачи да използват въздушното пространство на страната за търговски цели. Първите чуждестранни дружества, които получиха лицензи, са “Хамбург Интернационал” от Германия, “Норуиджън Еър Чатъл”, “Джет Тайм” от Дания и “Аурора Еърлайнс” от Словения. Министърът на транспорта Фатмир Лимай съобщи, че скоро Косово ще създаде своя собствена агенция за гражданска авиация.
						*** 
						
						Сръбският министър на икономиката Младжан Динкич обяви във вторник (8 юли), че 390 държавни дружества ще бъдат приватизирани до края на октомври. 350 от фирмите ще бъдат продадени на търг от правителството, а останалите 40 – след договаряне с потенциални купувачи. Търгът за приватизация на държавния въздушен превозвач ЮАТ ще бъде обявен до края на юли.
						*** 
						В петък (4 юли) в Прищина бе открита съвместна Косовско-турска търговска камара, която има за цел да засили търговските отношения и сътрудничеството между двете страни. Косовските икономически власти заявиха, че очакват новосъздадената камара да подкрепи продажбите на косовски продукти на чуждите пазари.
						*** 
						
						Турция се съгласи да продаде около 200 MW електроенергия на Гърция за срок от три месеца, считано от края на юли, съобщи на 3 юли турският министър на енергетиката и природните ресурси Хилми Гюлер. Той и гръцкият министър на развитието Христос Фолиас подписаха сделката на 2 юли в Истанбул.
						
						(Различни източници - 04/07/08 - 11/07/08)

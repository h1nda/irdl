Рохан: Съществува "добра основа" за защита на религиозните места в Косово
					25/05/2006
					Всеки разрушен храм в Косово трябва да бъде възстановен, твърди заместник-пратеникът на ООН Алберт Рохан и добавя, че Белград и Прищина са по принцип единодушни по въпроса за защита на културното и религиозно наследство.
					От Блерта Фоничи за Southeast European Times в Прищина – 25/05/06
 
					 
						
Косовският екип за преговорите съобщи във вторник (23 май), че разговорите във Виена са плодотворни. [Лаура Хасани]
						На среща във Виена за петия кръг от преговорите, делегациите от Белград и Прищина постигнаха споразумение във вторник (23 май) за физическата защита на всички културни и религиозни паметници, въпреки съществуващите различия по някои специфични въпроси като размера на защитените зони и за това кой притежава юрисдикцията за възстановяването на религиозните паметници. 
						"Въпреки че съществуват много концептуални различия, ако погледнете индивидуалните мерки за защита на църквите и религиозните места, ще се убедите, че няма голямо разминаване и това е добра основа за продължителна работа в това отношение", заяви на пресконференция заместник-пратеникът на ООН Алберт Рохан, който председателства преговорите. 
						И двете страни са "единодушни", че достъпът на поклонници, на властите и на други до църквите и манастирите трябва да бъде правомощие на съответните институции, заяви Рохан. Те също постигнаха съгласие по въпроса за данъчните и митническите привилегии и за това, че по принцип сръбската православна църква трябва да може да получава социални помощи, пенсии и здравни осигуровки от всеки източник, който желае да предостави средствата за това, включително и от Белград. 
						Според Рохан, страните са се споразумели да създадат експертна група, състояща се от представители на Сърбия и Косово, както и от международни институции като ЮНЕСКО и Съвета на Европа, за да обсъдят критериите за зоните за защита около религиозните места и поетапното им определяне. 
						Всеки разрушен храм трябва да бъде възстановен, заяви пратеникът. "Действащите в момента мерки са ефективни и това ще продължи", заяви той. 
						Двете страни обаче, отбеляза Рохан, са на различни позиции за това кой носи главната отговорност за възстановяването на сръбските православни храмове, като Белград настоява, че това е Сърбия. 
						"Не се оспорва, разбира се, фактът, че Църквата е собственик на местата и взема решение кое да се възстанови и как. Но главната отговорност трябва да носи държавата Сърбия. Това е сръбската позиция", заяви Рохан. 
						Въпросът не е процедурен, а по-скоро опира до политическа воля, заяви той. "Ако те имаха волята за това, ние можехме да се споразумеем по същество много по-лесно по която и да е процедура", заяви Рохан. 
						Следващият кръг от преки преговори по икономически въпроси ще се проведе във Виена на 31 май.

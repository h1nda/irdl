Тадич се срещна с Анан; Контактната група критикува Белград за "негативно" влияние върху косовските сърби
					09/06/2006
					 
						НЮ ЙОРК, Съединени щати -- Сръбският президент Борис Тадич се срещна с генералния секретар на ООН Кофи Анан в четвъртък (8 юни) по време на церемонията по издигане на сръбското знаме пред централата на ООН в Ню Йорк. Двамата обсъдиха бъдещите връзки с Черна гора и въпроса с Косово, най-вече тревогите на сърбите в провинцията, свързани с безопасността. 
						Също в четвъртък Контактната група призова Сърбия да спре да оказва "негативно" влияние върху сърбите в Косово. Тя призова Белград да насърчи сърбите да прекратят бойкота на провинциалните институции, да започнат отново да приемат заплати от местното правителство и да участват в политическия процес.
						Междувременно в интервю за АП Тадич обяви, че след няколко дни Сърбия ще направи предложение във връзка с Косово, което ще бъде "нещо средно между автономия и независимост". Той добави, че е оптимист и вярва, че може да се постигне "много креативно решение". (Блиц, Политика - 09/06/06; AП, Ройтерс, Танюг, АП - 08/06/06)

Дьо Кермабон ще остане начело на ЮЛЕКС до намирането на негов заместник
					08/06/2010
					 
						ПРИЩИНА, Косово -- Въпреки че официалният му мандат изтича на 14 юни, Комитетът по политика и сигурност на ЕС е предложил удължаване на мандата на ръководителя на ЮЛЕКС Ив дьо Кермабон, докато бъде намерен подходящ негов заместник. Говорителят на ЮЛЕКС Блерим Красничи каза във вторник (8 юни), че Дьо Кермабон е отворен за идеята, „за да бъде осигурено доброто функциониране на мисията”.
						Миналата седмица посланиците от ЕС се договориха да препоръчат Съветът на ЕС да удължи мандата на мисията с две години, до 8 юни 2012 г. Удължаването „подчертава силния ангажимент на ЕС към Косово, към върховенството на закона в частност и европейската перспектива на Косово в рамката на целия регион”, каза Красничи. Очаква се в четвъртък да бъде проведено гласуване по въпроса. (Зери, Косова Сот, Инфопрес, Коха Диторе - 08/06/10)

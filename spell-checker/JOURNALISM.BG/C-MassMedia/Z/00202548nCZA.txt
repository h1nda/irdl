Министри от НАТО проведоха среща в Румъния 
					19/10/2004
					Министри от НАТО проведоха неформална среща в Румъния миналата седмица. Това бе първата такава среща, чийто домакин е една от седемте бивши комунистически държави, присъединили се към Алианса по-рано тази година. 
					От Джелу Трандафир за Southeast European Times в Букурещ -- 19/10/04
 
					 
						
Неформалната среща в Пояна Брашов, Румъния, се занима с мисиите на НАТО в Афганистан и Ирак, както и с целите, договорени по време на юнската среща на върха в Истанбул. [НАТО]
						Първата неформална среща на министри от НАТО, която се провежда в една от седемте бивши комунистически държави, присъединили се към Алианса по-рано тази година, се проведе на 13 октомври в Пояна Брашов, Румъния. 26-те министри на отбраната се срещнаха, за да обсъдят мисиите в Афганистан и Ирак, както и разширяването на целите, уточнени по време на Истанбулската среща на върха през юни. 
						Ключова тема по време на срещата е била подобряването на връзката между политическото решение на НАТО да предприема мисии и гарантирането му с налични сили, които да ги изпълняват. Министрите са обсъдили и пътищата за покриване на целите по дислокацията, определени по време на срещата на върха от юни, финансирането и планирането на операции и процеса на вземане на решения. 
						"Смятам, че сме отбелязали значителен прогрес при оформяне на бъдещите насоки за трансформацията на Алианса и при очертаване на следващите стъпки в нашите операции," посочи след срещата генералният секретар Яп де Хооп Схефер. 
						В рамките на дневния ред бе разгледана и нуждата от реорганизиране на мисията на НАТО в Афганистан. Според американския посланик в НАТО Никълъс Бърнс Вашингтон би желал да види комбинирани действия на 8,000-я контингент на Алианса в рамките на ИСАФ и ръководената от САЩ операция "Трайна свобода", насочена срещу терористите от Ал-Кайда и остатъците от бившия режим на талибаните. 
						"Това е посоката, в която се движи Алиансът от месеци насам," заяви Бърнс пред репортери. 
						Министрите обсъдиха и взетото наскоро от НАТО решение за увеличение на контингента за военно обучение в Ирак от 40 на 300 души до края на 2004 г. Контингентът - който първоначално ще включва вероятно датчани и норвежци - ще помогне за нарастване на личния състав на иракските сили за сигурност от 100 000 на очакваните 145 000. 
						"Нека подчертая, че самите иракчани считат обучението извън Ирак за много важно. И нека няма съмнения, с други думи, че НАТО е ангажирана с разширяване на мисията за обучение възможно по-бързо," каза де Хооп Схефер. 
						Междувременно Русия съобщи, че би участвала в антитерористичните мисии на Алианса, предоставяйки два кораба на охранителната мисия на НАТО в Средиземноморието, известна като операция "Активно усилие". След заседание на Съвета НАТО-Русия руският министър на отбраната Сергей Иванов посочи освен това, че страната му ще изпрати делегация за участие в учение по ядрена безопасност, насрочено за следващата година. 
						Русия и НАТО бележат значителен прогрес в стимулиране на военната си координация чрез засилено технологично сътрудничество, каза Иванов.

Европа и САЩ приветстват решенията на ЕК
					07/10/2004
					 
						ЛОНДОН, Обединено кралство -- В сряда (6 октомври) западните правителства като цяло приветстваха решението на Европейската комисия да даде препоръка за започване на присъеднитиелни преговори с Турция. Британският външен министър Джак Стро похвали тази стъпка и призова лидерите на ЕС да "спазят" обещанията си към Анкара по време на срещата на върха на Европейската комисия през декември. Във Вашингтон заместник-говорителят на Държавния департамент Адам Ерели отново засвидетелства дългогодишната подкрепа на страната си към Турция, като отбеляза задоволството на администрацията на Буш от решимостта на Анкара да изпълни важни реформи. Говорител на германския канцлер Герхард Шрьодер заяви, че Берлин ще гласува за започване на преговори с Турция на срещата на върха през декември, а Гърция -- някога най-отявлената съперничка на Турция -- подчерта значимостта на решението на ЕК за стабилността и просперитета на Балканите. Полша, Латвия, Естония и Словакия също оцениха високо хода на ЕК и призоваха Анкара да продължи реформите. Световната банка обеща в сряда да подпомогне Турция във връзка с присъединяването. 
						Относно изявлението на ЕК, че България и Румъния са на верния път към присъединяване в съюза през 2007 г., британският министър Стро отново изрази подкрепата си. Той заяви също, че Хърватия би трябвало да очаква да започне присъединителни преговори в началото на 2005 г., при положение че продължава да сътрудничи на трибунала на ООН за военни престъпления. Словения, която е нов член на съюза, призова съседката си да обърне внимание на неразрешените въпроси, визирайки дългогодишния териориален спор за залива Пиран. (ФТ, AП - 07/10/04; AП, AФП, Индепендънт, Уеб-сайт на СЕ, Уеб-сайт на Световната банка, НТВ - 06/10/04)

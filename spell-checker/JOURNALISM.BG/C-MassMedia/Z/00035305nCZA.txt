Големи проблеми за кандидат-имигрантите
					15/07/2010
					Повишил се е броят на удавянията по гръцко-турската граница, през която нелегални имигранти се опитват да се доберат до Западна Европа.
					От Х. К. Цанис за Southeast European Times от Атина -- 15/07/10
 
					 
						
Останки от гумена лодка, използвана от имигранти, са изплавали на брега. [Гети Имиджис]
						Със засилването на контрола по границите на целия ЕС река Марица в Североизточна Гърция е станала по-привлекателен маршрут за незаконната имиграция. Последиците могат да бъдат фатални. 
						На 3 юли 11 тела бяха открити по двата бряга на реката, която отделя Гърция от Турция. Други два трупа бяха открити на 6 юли. Броят на загиналите имигранти, открити по речните брегове от средата на декември 2009 г., възлиза на 19 души. 
						"Проблемът е че много от тези хора... не могат да плуват," каза Никос Раптопулос, началник на най-голямата държавна болница в Дедеагач (Александруполис). "Трафикантите на имигранти водят тези хора до затънтени места по течението на реката, след което им казват да прегазят реката или да я преминат с нестабилни детски лодки. Ако някой случайно падне във водата или нагази в дълбоки води, останалите се спускат да го спасяват, дори и да не могат да плуват." 
						Раптопулос, лекар по професия, каза, че последните жертви са били млади хора, както мъже, така и жени. За около половината се смята, че са от Субсахарска Африка, а за останалите, че са от Близкия изток или Южна Азия. Във всички случаи причината за смъртта е удавяне. 
						 "В нашата морга има девет хладилника и други шест за поддръжка, затова често се принуждаваме да поставяме по две тела в хладилните камери. Това е ужасно," каза Раптопулос за SETimes. 
						 "Какво би се случило, ако 12 британци или 12 германци се удавят? Никой ли не се възмущава от това? Чудя се защо две страни, Гърция и Турция, не могат да си сътрудничат по този въпрос, за да предотвратят удавянето на 25-годишни хора в реката," каза той. 
						Журналистът Димитрис Петрович казва, че гръцките патрули по южното течение на р. Марица (наричана от гърците Еврос) принуждават трафикантите да търсят отдалечени места нагоре по течението. 
						Според бившия началник на Гръцкия институт по миграционна политика (ИМЕПО) потокът от нелегални имигранти се е засилил вследствие на усилията на други страни да затегнат контрола по своите граници. 
						 "Очевидно ние сме единственият оставащ отворен "портал" към Европа заради по-строгите мерки в Испания и Либия, например. Италия също бележи спад заради протокола за реадмисия на мигранти с Либия и Мароко," каза за SETimes бившият началник на ИМЕПО Александрос Завос. 
						"Фронтекс сега помага за наблюдението по гръцките граници, така че те [европейските служби] могат да установят откъде влизат незаконните имигранти, а това е Турция ," каза той, имайки предвид агенцията на ЕС за оперативно сътрудничество по външните граници. 
						Завос, чийто мандат е изтекъл в края на март, остро критикува гръцкото правителство, че не е оказало натиск върху Турция да отклонява по-успешно потока от нелегални имигранти към Европа. 
						 Той също така твърди, че едно от подписаните напоследък между двете съседки 21 споразумения сериозно разводнява двустранния пакт за реадмисия на мигранти от 2001 г. Новото споразумение налага годишен таван от 1 000 заявления за реадмисия, т.е. таван от 1 000 души, които да бъдат депортирани обратно в страната, от която са влезли като нелегални мигранти. 
						Той каза, че последните данни, събрани от ИМЕПО за 2008 г., показват, че около 146 000 души са били задържани в граничните зони при опит да влязат незаконно в Гърция, 55 000 от които са били задържани в Егейско море или префектура Еврос.

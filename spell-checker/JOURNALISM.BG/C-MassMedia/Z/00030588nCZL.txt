Доживотни присъди се искат за убийството по време на сватба в Турция
					14/06/2009
					 
						АНКАРА, Турция -- Турски прокурор поиска доживотни присъди за деветима заподозрени, обвинени в убийството на 44 души на сватбено тържество в югоизточната провинция Мардин през май, съобщават медиите в събота (13 юни). В обвинителния акт, представен в държавната прокуратура в Мардин, се настоява заподозрените да получат доживотни присъди без възможност за условно освобождаване. Заподозрените също могат да получат допълнителни присъди до 200 години затвор за това, че са ранили още 10 души при въоръженото нападение. 
						На 4 май група маскирани лица, въоръжени с автомати са нападнали сватбари, убивайки 44 души, включително булката и младоженеца, шест деца и три бременни жени. Инцидентът е бил предизвикан от кръвна вражда между фамилии в селото. (Хюриет, TРТ, Си Ен Ен Търк, AФП - 13/06/09)

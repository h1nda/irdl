Де Хоп Схефер обсъди стремежите на Хърватия и Албания за членство в НАТО 
					07/07/2006
					 
						ЗАГРЕБ, Хърватия -- Генералният секретар на НАТО Яп де Хоп Схефер започна в четвъртък (6 юли) обиколка в Югоизточна Европа, по време на която се срещна с хърватския президент Стипе Месич и с премиера Иво Санадер. Той потвърди, че на срещата на върха на Алианса в Рига тази есен няма да бъдат отправени покани за членство в НАТО. Той обаче прогнозира, че страните членки ще изпратят насърчително послание към членовете на "Адриатическата харта" -- Албания, Хърватия и Македония -- относно стремежите им за членство в НАТО. От Загреб Де Хоп Схефер отлетя за Тирана, където се изказа в същия дух по време на срещите си с премиера Сали Бериша и с президента Алфред Мойсиу, като подчерта, че членството зависи от конкретните резултати. 
						Също в четвъртък хърватският парламент започна дебати по дългосрочния план за въоръжените сили до 2015 г. Планът предвижда военен капацитет от 16000 действащи военнослужещи, 2000 цивилни служители, 2000 доброволци и още до 6000 резервисти. Ще бъде премахната задължителната военна служба, като страната ще има напълно професионална армия до 2009 г. (Албейниън Нюз, Весник - 07/07/06; ХИНА - 06/07/06)

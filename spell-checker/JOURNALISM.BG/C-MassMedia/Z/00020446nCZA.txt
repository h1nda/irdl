Атина е домакин на среща за бъдещето на Интернет, организирана с подкрепата на ООН 
					30/10/2006
					Отвореност и сигурност - това са два от въпросите, включени в дневния ред на четиридневния Форум по въпросите на управлението на Интернет, който започна в Атина в понеделник.
					(AНA-MПA, БиБиСи, Swissinfo, Ню Йорк Таймс - 30/10/06; AП, AНA-MПA - 29/10/06; ООН - 25/10/06; Уеб сайт на Форума по управление на Интернет; Форум по управление на Интернет - Гърция 2006)
 
					 
						
Гръцкият премиер Костас Караманлис откри форума в понеделник (30 октомври). [Гети Имиджис]
						Над 1 200 представители на правителства и международни организации, директори на корпорации, специалисти по информационни технологии и учени присъстват на първия по рода си Форум по управление на Интернет (ФУИ), който бе открит в Атина в понеделник (30 октомври). 
						Четиридневното събитие, организирано с подкрепата на ООН, няма за цел да приема конкретни решения, а да предостави възможност на участниците в процеса да постигнат консенсус по различни въпроси, свързани с бъдещето на Интернет. 
						"Форумът ще бъде възможност да се чуе гласът на гражданите на глобалната мрежа и да се определят новите въпроси, които трябва да се разгледат във формалните процеси," каза пред БиБиСи преди срещата Нитен Десаи, специален съветник на генералния секретар на ООН Кофи Анан по въпросите на управлението на Интернет и председател на организационния комитет на ФУИ. 
						Създаването на ФУИ бе един от най-важните резултати от Световната среща на върха по въпросите на информационното общество (WSIS) през ноември 2005 г. в Тунис. 
						"На тази първа среща на ФУИ очакваме да се постави основата и да се създаде солидна и всеобхватна рамка и мрежа, които да ни помогнат да се съсредоточим върху такива въпроси, като финансовата и физическата достъпност на Интернет, разходите за свръзване и сигурността, управлението на критичните ресурси и трансфера на технологии, многоезичието и местното развитие на софтуер, изграждане на капацитет и участието на множество заинтересовани лица от развиващите се страни," каза гръцкият премиер Костас Караманлис при откриването на форума. 
						На откриването говориха също Десаи, гръцкият министър на транспорта и съобщенията Михалис Лиапис, генералният секретар на Международния съюз по далекосъобщения Йошио Уцуми, еврокомисарят по въпросите на информационното общество и медиите Вивиан Рединг и Гай Себан, генерален секретар на Международната търговска камара. 
						Общата тема на конференцията е "Управление на Интернет за развитие". Дневният ред е структуриран в рамките на четири основни теми - отвореност, сигурност, разнообразие и достъп. Общо 36 семинара ще разглеждат конкретни въпроси в рамките на тези теми, както и други въпроси, свързани с управлението на Интернет. 
						След церемонията по откриването участниците по програма трябваше да проведат генерална сесия по въпросите на политиката на множество участници, която да постави основите за дискусията по институционални и други важни въпроси. 
						Във вторник участниците ще разгледат отвореността и сигурността. Конкретните въпроси, които ще се дискутират на семинарите по тези две теми, включват свободното движение на информация, свободата на изразяване, разрешаването и достъпа до знания, предпазването на потребителите от "спам", "въдици" и вируси при защита на личната информация, както и въпросите за киберпрестъпленията и защитата на данни. 
						Другите две по-широки теми - разнообразие и достъп - ще се обсъждат в сряда. Семинарите ще разгледат 15 различни конкретни теми, включително създаването на съдържание, човешките права и Интернет, свободното движение на информация в кибернетичното пространство и езиковото разнообразие. 
						След обзор на работата от изминалите дни форумът ще бъде закрит в четвъртък със среща на младежи, които ще разгледат нови и важни за младежта въпроси от гледна точка както на технологиите, така и на държавната политика. 
						"Срещата на ФУИ в Атина може да се смята за успех, ако значителен дял от участниците в нея си заминат с някакви променени предварителни представи или, още по-добре, с идеи за това как да работят по по-различен начин в своята сфера на отговорност," писа Десаи в статия, която БиБиСи излъчи в понеделник. "Успехът ще бъде още по-голям, ако между срещите бъдат създадени практически партньорства. Но най-доброто мерило на успеха ще бъде участниците в Атина да решат да дойдат отново на ФУИ 2007 в Бразилия, на ФУИ 2008 в Индия и на ФУИ 2009 в Египет."

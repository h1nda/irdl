Шефът на УНМИК се среща с представители на Белград 
					28/03/2005
					Шефът на УНМИК Йесен-Петерсен пристигна в Белград в неделя за двудневни разговори с висши представители. Посещението е част от продължаващия диалог между УНМИК и Сърбия-Черна Гора преди насрочения за юни международен преглед на прогреса, отбелязан при прилагане на установените от ООН стандарти. 
					(Скотсмен - 28/03/05; Гласът на Америка, Косоварепорт, Радио Б92, Tанюг- 27/03/05; ООН нюз сентър, УНМИК локал медиа мониторинг - 25/03/05)
 
					 
						
Сръбският президент Борис Тадич (вляво) се здрависва с шефа на УНМИК Сьорен Йесен-Петерсен по време на срещата им в понеделник (28 март). [AФП]
						Шефът на УНМИК Сьорен Йесен Петерсен пристигна на двудневно посещение в Белград в неделя (27 март) за разговори с високопоставени представители. В неделя той се срещна с външния минстър на Сърбия-Черна Гора Вук Драшкович преди разговорите в понеделник със сръбския премиер Воислав Кощуница, с президента Борис Тадич и с ръководителя на сръбския Координационен център по Косово Небойша Чович. 
						Според представители на УНМИК това е било едно редовно посещение, което цели да продължи диалога с Белград и да информира ръководството на Сърбия-Черна Гора по развитията в Косово. То се осъществява преди насрочения за юни международен преглед на напредъка, отбелязан при прилагане на установените от ООН стандарти в провинцията. 
						Положителната оценка е предусловие за старта на преговорите по-късно тази година по определяне на окончателния статут на провинцията. Стандартите покриват осем области, включително върховенството на закона, демократичните инстинтуции, човешките и малцинствени права, както и икономиката. 
						По време на срещата си с Йесен-Петерсен, Драшкович е заявил, че прилагането на стандартите трябва да включва европейско равнище на защита на сърбите и на другите малцинства, завръщане на бежанците, децентрализация на управлението, както и възстановяване на къщи, църкви и манастири, разрушени по време на етническите сблъсъци миналата година. 
						Той призова освен това за вземане на решение, основаващо се върху формулата "повече от автономия, по-малко от независимост". Това би оставило сегашните граници на Сърбия-Черна гора с Албания и Македония непроменени. 
						Сърбия иска да участва в бъдещите преговори по статута на провинцията на равноправна основа с косовските албанци, които съставляват около 90% от населението на провинцията, чийто жители са почти 2 млн. 
						Миналата седмица първият-заместник на Йесен-Петерсен, Лари Росин заяви пред косовския всекидневник Коха диторе, че международната общност е единна в позицията си, че връщането към статуквото от преди 1989 г. е немислимо. Същеверменно и разделянето на Косово не може да бъде приемлива опция за окончателния статут, каза той. 
						Представител на правителството на косовските албанци заяви пред всекидневника Скотсмен, че провинцията е на път да изпълни към момента на прегледа повечето изисквания, поставени от международната общност. 
						"Убедени сме, че до юни тази година ще сме покрили 90 % от приоритетните стандарти," каза Авни Арифи, политически съветник на косовския премиер Байрам Косуми. "Изпълнявайки стандартите, ние убеждаваме международната общност, че сме функциониращо многоетническо правителство."

Албания одобрява трансбалканския нефтопровод
18/12/2003
Албанските власти одобриха строителството на нефтопровода АМБО, който ще преминава през България, Македония и Албания.
От Арди Пулай за Southeast European Times от Тирана - 18/12/03
 
 
Албанските власти одобриха строителството на трансбалканския нефтопровод АМБО, който ще започва от пристанище Бургас в България, ще преминава през Македония и ще завършва в албанското пристанище Вльора.
Одобрението бе дадено от Съвета за териториално устройство на Албания, председателстван от премиера Фатос Нано.
"Нефтът, който ще преминава през нефтопровода АМБО, ще носи на Албания печалба от близо 41 млн. евро на година . Това пристанище ще се превърне в много важно място за международния пазар", каза Нано.
Експерти от всяка от трите страни, участващи в проекта, както и от компаниите АМБО и "Браун &amp; Рут", са подбрали маршрута, като са избягвали населените райони. Провежда се проучване на въздействието върху околната среда, добави Нано.
Според Бешим Ислами, ръководител на Националната енергийна агенция, нефтопроводът ще премине в Албания през контролен пункт Кафе-Тана на границата с Македония. Градовете Переняс, Либражд, Елбасан, Черик, Лушне и Фиер ще се намират по маршрута му до южното пристанище Вльора.
Министерството на промишлеността и енергетиката и местните власти в градовете по трасето ще отговарят за осъществяването на проекта, каза Ислами.
МВФ, Световната банка, Корпорацията за частни задгранични инвестиции на Съединените щати (ОПИК), вашингтонската "ЕксИм банк" и ЕБВР са изразили желание да предоставят финансова помощ за строителството на нефтопровода.
Нефтът ще идва от Русия, Азербайджан, Казахстан и Туркменистан, а европейските и северноамериканските пазари ще бъдат крайната цел.
Разходите за строителството на нефтопровода АМБО се изчисляват на 1,13 млрд. долара. Нефтопроводът ще стане част от инфраструктурата за Коридор No. 8, известен още като "Изток-Запад", който включва автомобилни магистрали, железопътни линии, тръбопроводи и телекомуникации.

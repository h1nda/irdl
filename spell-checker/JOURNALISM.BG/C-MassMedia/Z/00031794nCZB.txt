Новият директор на Националния театър на Черна гора има големи амбиции
					28/09/2009
					"Не можем да си позволим да седим и да чакаме новата публика да дойде при нас; ние трява да я намерим", казва директорът на черногорския театър Янко Люмович. 
					От Марина Роганович за Southeast European Times в Белград -- 28/09/09
 
					 
						
"Театърът работи по серия проекти, които подпомагат не само развитието на театралната култура, но и културата ни в по-широк смисъл", казва директорът Янко Люмович. [Марина Роганович/SETimes]
						Когато стана директор на черногорския Национален театър през април 2008 г., Янко Люмович имаше амбицията да поведе институцията в нова, вълнуваща посока. 
						Целите му бяха да привлече повече хора, да изведе театъра в градове в северната и други части на Черна гора, да създаде модерен уебсайт и да получи корпоративно финанасиране. "Не можем да си позволим да седим и да чакаме новата публика да дойде при нас; ние трябва да я намерим", казва Люмович. 
						В ексклузивно интервю за SETimes, Люмович обсъжда първата си година и половина като директор на театъра. "Хората, които живеят в северната част на Черна гора имаха шанс да видят повечето постановки на театъра. Ние имахме представления в Коласин, Бело Поле, Розае, Плевла и Беране. Поставихме пиеси също в театър "Роял", "Зетски Дом", в Четине и през лятото показахме някои от нашите пиеси по крайбрежието." 
						Театърът също организира пътувания до столицата от други черногорски градове, така че местните хора да видят представленията в Националния театър. "Поддържаме добро сътрудничество с много институции, които организират пътуванията за посещения на театрални представления. Смятаме, че това може да бъде и добра оферта за туристите. Възможността да се посети Националния театър, за да се види театрално представление, може определено да бъде интересно и това е един сегмент от нашия маркетинг, който планираме да развием още повече", каза Люмович. 
						
Националният театър в Черна гора бе открит през 1953 г. [CNP]
						Третото издание на Фестивала на черногорския театър, който ще се състои през октомври, ще събере заедно черногорските артисти на едно амбициозно събитие. Люмович, който също е и професор по театрално изкуство, продуцент и писател, каза, че събитието укрепва културната сцена на Черна гора и разширява мандата на театъра отвъд театралните постановки. 
						"Би било много по-лесно за нас, ако се занимаваме само със съществените ни проекти, но при съществуващите обстоятелства, театърът работи по серия проекти, които подпомагат развитието не само на театралната култура, но и културата ни в по-широк смисъл", каза той за SETimes. 
						Първата постановка на Люмович като директор на Националния театър бе на националната опера на страната "Балканска императрица". Черногорският крал Никола първоначално написва кралската любовна история, изпъстрена с трагедии, предателство, отмъщение и смърт като пиеса през 1888 г. Пиесата е трансформирана в опера от италианския композитор Дионисие де Сарно сан Джоржо и е предадена на Черна гора преди смъртта му през 1937. Радмила Войводич бе режисьор на постановката миналата година, която бе посрещната възторжено от критиката и от публиката. 
						"Интересът на публиката към операта бе изключителен и ние нямахме проблем в привличането на хора за този проект", каза Люмович. Той се оказа толкова популярен, че го разширихме. "Щяхме да го изнесем няколко пъти, а го представихме десет пъти", казва той гордо. "Пресякохме границите на Черна гора с него и имахме представление в Сараево на фестивала "Сараевска зима". Този успех показа колко важен е проектът не само за черногорския Музикален център, който участва в поставянето на "Балканска императрица", но и в по-широк културен контекст." 
						Макар че Люмович се надява да повтори представленията на "Балканска императрица" през идващия сезон, той съжалява, че театърът в Подгорица не отговаря на техническите изисквания на гостуващи опери. "С помощта на унгарското посолство в Черна гора обаче ние водим преговори да бъдем домакини на унгарската Национална опера по някое време в бъдеще, казва Люмович. 
						
Първата постановка на Люмович като директор на Националния театър е националната опера на страната "Балканска императрица". [CNP]
						При толкова голяма конкуренция за привличане вниманието на черногорците в ерата на информацията Люмович твърди, че театърът не може да си позволи да бъде обвързан със специфична демография. "Театърът съществува заради публиката си. Млади хора, пенсионери, средното поколение, няма категория, с която да го обвържем. Всички хора, които идват в театъра, доказват, че репертоарът е добър и всичко, което прави театърът служи на културните потребности на публиката." 
						Първият сезон на Националния театър с Люмович като директор, бе успешен, представени бяха 230 програми, от които 160 пиеси, а останалите бяха големи музикални събития и изложби. "Освен основната програма от театрални постановки, ние организирахме много концерти заедно с Музикалния център. Най-големият е "А Темпо", международният музикален фестивал. Освен това организираме и художествени изложби. Сезонът 2008/2009 г. бе закрит с фотографска изложба", каза Люмович. 
						Националният театър има нов подобрен уебсайт, на който любителите на театъра могат да следят текущите събития, да се запознаят с историята на театъра и с много други неща. 
						 Културните институции по целия свят чувстват влиянието на глобалната финансова криза, отчасти поради намаляването на корпоративното спонсорство, а мечтата на директора за намиране на големи покровители от частния сектор все още не се е осъществила. 
						"Трябва да призная, че все още нямаме такова сътрудничество с компаниите. Има отделни случаи, но този вид стратегически взаимоотношения, или присъствието на честния сектор в националните институции в Черна гора все още не са създадени", казва Люмович. 
						В репертоара на театъра в Подгорица непрекъснато се включват нови постановки, като премиерата на класическата пиеса на Едуард Олби "Кой се страхува от Вирджиния Улф" бе представена на голямата сцена миналия март. Тази постановка събра заедно известния босненски режисьор Дино Мустафич и най-големите звезди на черногорския театър.

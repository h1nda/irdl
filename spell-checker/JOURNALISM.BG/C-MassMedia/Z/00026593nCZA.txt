ЕС призовава за съдебна реформа в Турция 
					29/05/2008
					На заседание в Брюксел в четвъртък ЕС обсъди съдебните реформи в Турция. Делото срещу управляващата ПСР и евентуалното откриване на нови преговорни глави също бяха в дневния ред.
					От Айхан Шимшек за Southeast European Times -- 29/05/08
 
					 
						
Турският външен министър Али Бабджан (вляво) и еврокомисарят по разширяването Оли Рен участваха в заседанието във вторник (27 май). [Гети Имиджис]
						ЕС отново разкритикува делото за закриване на управляващата Партия на справедливостта и развитието (ПСР) и призова за цялостна реформа на съдебната система, която е обект на критики за политически мотивирани действия. 
						„Добре функциониращата съдебна власт има решаващо значение за всички страни кандидатки [за ЕС],” заяви еврокомисарят по разширяването Оли Рен във вторник (27 май) в Брюксел след 46-ото заседание на Съвета за асоцииране ЕС-Турция. 
						Срещата се проведе на фона на задълбочаващо се напрежение между турското правителство, свързано с ислямизма, и светската съдебна система. Конституционният съд на Турция трябва да се произнесе следващия месец по обвиненията, че ПСР подкопава устоите на секуларизма в Турция. 
						Неотдавнашно изявление на Върховния апелативен съд, в което той жестоко критикува правителството за редица действия, между които разрешаването на студентките да носят забрадки в университетите, бе назовано „съдебен меморандум” в печата.
						Като изрази неодобрение относно делото за закриване на консервативната ПСР, Рен призова за решение, което да е съвместимо с демократичните принципи и върховенството на закона. ЕС смята, че съдебната система превишава определената от конституцията й роля, но призова правителството да зачете независимостта на съдебната власт и да избягва да провокира допълнително напрежение. 
						„Призоваваме за продължаване на диалога между правителството и съдебната система, в парламента и в гражданското общество като цяло, за гарантиране на широк консенсус за реформите [за ЕС] ,” каза Рен. 
						Стремейки се да насърчи Анкара да даде нов живот на политическите и икономическите реформи, ЕС заяви, че възнамерява да отвори две нови глави от присъединителните преговори -- за корпоративното право и интелектуалната собственост. Рен заяви, че преговарящите биха могли да отворят още седем глави, ако Турция покрие поставените изисквания. 
						Възражението на Франция в понеделник срещу използването на думата „присъединяване” – означаващо пълно членство в Съюза за Турция – предизвика остра реакция от страна на турския външен министър Али Бабаджан, който заплаши да бойкотира срещата на Съвета за асоцииране ЕС-Турция. Отстъпление на Франция от позицията й в последния момент във вторник предотврати възникването на криза. 
						Бабаджан разкритикува ходовете на Франция и каза, че те подкопават перспективите на Турция за пълноправно членство, като заяви: ”Ако премахнете [целта за членство], в Турция това ще бъде повод за дебат накъде отиваме със сегашните преговори,” каза той. Подкрепата в Турция за членството в ЕС продължава да спада. През 2004 г. то бе подкрепяно от 75 % от населението. Този процент сега е спаднал на 49 % при последното проучване на „Евробарометър”. 
						Турция трябва да затвори 35 глави от преговорите си с ЕС, за да получи членство. Тя започна преговорите си за присъединяване с ЕС през 2005 г., но за последните три години успя да отвори само шест глави. Продължаващият спор с Кипър и възраженията на френския президент Никола Саркози срещу предлагане на пълноправно членство на страната в ЕС забавиха процеса.

Проектът за джамия в Атина може да преодолее препятствията
					03/01/2007
					Политическите лидери на Гърция се опитват да отсранят оставащите пречки пред построяването на джамия за мюсюлманската общност в столицата.
					От Джон Демопулос за Southeast European Times в Атина -- 03/01/07
 
					 
						
Около 200 000 мюсюлмани живеят в Атина. [Гети Имиджис]
						Плановете за построяването на джамия в Атина, одобрени през 2004 г., когато дойде на власт правителство, ръководено от "Нова демокрация", срещнаха няколко препятствия. "От дълго време чуваме много да се говори, но все още не сме видели никакви действия", заяви Мазен Расаш, лидер на Мюсюлманския съюз на Гърция. 
						Осъществяването на идеята срещна затруднения след като местните общности се противопоставиха на строежа и възникнаха разногласия по отношение на мястото. Нещо повече, проектът бе забавен поради "липсата дори на един глас от страна на мюсюлманската общност и поради факта, че общността не бе подала официална молба до министерството", смята говорителят на "Нова демокрация" Георгос Василеу. 
						"Не постъпихме както трябва," съгласява се Расаш. "Трябваше да бъдем единни, а не да да се чуват само отделни гласове." 
						Въпреки това има причина за оптимизъм. Парламентът даде временно одобрение за финансиран от държавата строеж на джамия в центъра на Атина. Министърът на образованието и религиозните въпроси Мариета Янаку се опитва да осигури окончателно законодателно одобрение за управлението на проекта. 
						От политическа гледна точка планът среща незначителна съпротива, а принципът на религиозна свобода се оказа източник на консенсус в парламента. Василеу заяви пред депутатите, гласуващи за законопроекта на Янаку, че те са изправени пред "исторически момент на парламентарна отговорност" и че отхвърлянето на законопроекта би представлявало "културна регресия и победа за ксенофобията". 
						Левите опозиционни партии също дадоха своето одобрение за джамията и за произтичащите от това принципи. 
						Според Расаш, който провежда консултации с правителството, перспективите за джамията изглеждат все по-позитивни. "Молим се по пет пъти на ден да бъде по-близо до центъра, но новото място е по-добро. Този път смятам, че ще го направят. Може да се забави, но този път ще стане." 
						Новото предложение за строежа обаче на мястото на бивша военноморска база, остава под въпрос. Мястото също е било определено за нов футболен стадион и някои твърдят, че построяването на джамия в такава близост до агресивния гръцки футбол е неразумно. 
						Политиците също разкритикуваха състава на предложения седемчленен административен борд, който ще включва само двама представители на мюсюлманските общности. "Против принципите на религиозните свободи и равенство е една законна общност, натоварена с функционирането на джамията, да бъде управлявана от християнско мнозинство или най-малкото от немюсюлмани, държавни служители", заяви депутатът от ПАСОК Евангелос Венизелос. 
						Съществуват и страхове, че слабото представителство в борда ще дискриминира по-малките ислямски деноминации и ще разпали вътрешнорелигиозен антагонизъм. Въпреки това Янаку смята, че от съществено значение е времето. "Ако искаме да чакаме още 20 години, за да създадем нещо за гръцките мюсюлмани, тогава, разбира се, можем да анализираме всички тези други фактори", заяви министърът. "Правителството иска да осъществи това колкото се може по-скоро." 
						Според Би Би Си в Атина мюсюлманското население наброява 200 000, а 96 % от населението на страната са православни гърци.

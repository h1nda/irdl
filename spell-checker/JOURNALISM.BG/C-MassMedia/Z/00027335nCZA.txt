Ситуацията със сигурността в Косово е стабилна
					08/08/2008
					Говорителят на КФОР полковник Жан-Люк Котар заяви, че основните въпроси, които Косово трябва да решава, са най-вече политически.
					От Линда Карадаку за Southeast European Times от Прищина – 08/08/08 
 
					 
						
Говорител на КФОР заяви, че международните сили имат около 15 000 военнослужещи на терена и че те са готови да изпълняват мисията си на цялата територия на Косово. [Лаура Хасани]
						
						Southeast European Times: Как оценявате цялостната ситуация със сигурността в Косово след независимостта? 
						
						Полковник Жан-Люк Котар: Общата ситуация е доста стабилна – вероятно по-стабилна, отколкото мнозина очакваха преди декларацията за независимост. Успяхме да поддържаме равнището на насилие в строги граници. Особено на [17 март]; съумяхме да запазим ситуацията под контрол както по отношение на размера на насилието, така и на неговата продължителност. И успяхаме да го овладеем, така че да няма разширяване на насилието. 
						
						SETimes: Каква е ситуацията със сигурността в сръбските анклави? 
						
						Котар: След 17 февруари нямаше нито един основен проблем, който да е решен. Те продължават да стоят пред нас. Налице са най-вече по-скоро политически, отколкото военни проблеми или такива със сигурността. Военните могат най-много да ограничат насилието. Ние няма да решаваме политическите проблеми. Не това е нашата роля, задача или задължение. Единственото, което можем да направим като КФОР, е да създадем условия за политическия процес. Ние не коментираме политически предложения. 
						
						SETimes: Какво е мнението ви за предложението на ръководителя на ЮНМИК Ламберто Заниер да създаде етническа сръбска полиция в рамките на Косовската полицейска служба? Ще окаже ли това влияние върху цялостната ситуация със сигурността в Косово? Смятате ли, че това ще доведе до отделяне на северната част от останалата територия на Косово? 
						
						Котар: Разделението би нарушило Водещите принципи на Контактната група и указанията на НАТО. Територията на Косово е ясно установена и нашият мандат по силата на Резолюция 1244 на Съвета за сигурност на ООН също е ясен. НАТО има както мандат, така и задължения към сигурността в рамките на сегашните граници и по цялата територия на Косово, включително северната част. 
						
						SETimes: Затрудняват ли се френските части да контролират Северно Косово? Мислите ли, че са необходими повече сили на НАТО за контролиране на ситуацията? 
						
						Котар: Многонационалната оперативна група „Север” е не само френска, тя включва още шест страни участнички. Частите на КФОР, разположени там, както и навсякъде в Косово, се справят със ситуацията с висок професионализъм. Все пак трябва да знаете, че ние не коментираме нашите резервни планове, нито даваме подробности за тактическото ни разгръщане. КФОР разполагат с около 15 000 войници на терена са готови да изпълняват мисията си на цялата територия на Косово.

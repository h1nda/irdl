Русия и САЩ се договориха да смекчат тона на изказванията си
					16/05/2007
					Русия и Съединените щати се договориха във вторник да преминат към по-умерен тон на разменяните помежду им публични изказвания, но не успяха да изгладят различията си относно Косово и американските планове за изграждане на противоракетен щит в Европа.
					(Уошингтън Поуст, Чикаго Трибюн - 16/05/07; AП, Ройтерс, ДПА, ФТ, Би Би Си, Държавен департамент на САЩ - 15/05/07)
 
					 
						
Американският държавен секретар Кондолиза Райс (вляво) и руският външен министър Сергей Лавров беседват след пресконференцията в Москва във вторник (15 май). [Гети Имиджис]
						Русия и Съединените щати се договориха във вторник (15 май) да смекчат тона на изказванията си, но продължават да са на различни позиции по отношение на Косово и американските планове за изграждане на противоракетен щит в Европа. 
						"Вече казах тук, че риториката не помага, че тя е смущаваща за нас, американците, които се опитваме да полагаме всички усилия за поддържане на нормални отношения," каза след разговорите си с руския президент Владимир Путин американският държавен секретар Кондолиза Райс, напускайки Москва. "Ще трябва да се заличат някои стари белези ... Ще има случаи, когато въпроси като ракетната отбрана ще засегнат стар нерв. Но отношенията трябва да се изчистят от пресилена риторика." 
						През февруари Путин обвини Вашингтон в преследване на "изключително опасна" външна политика и стремеж към глобално господство. Миналата седмица, в обръщение към ветераните от Втората световна война, руският лидер говори за "нови заплахи", базирани на "същите претенции за световна изключителност и диктат като в Третия райх". Мнозина изтълкуваха думите му като намек за настоящата политика на САЩ. 
						Руският външен министър Сергей Лавров обаче заяви във вторник, че алюзията с нацистка Германия, използвана от Путин, е била неправилно разбрана, тъй като той е имал предвид "екстремистите", а не Съединените щати. 
						"Президентът подкрепи разбирането на американската страна, че е необходимо да се смекчи тонът на публичните изказвания и те да бъдат по-конкретни," каза пред репортери министърът, който участва в срещата, състояла се в президентската резиденция в Ново Огарьово. 
						В разговорите си във вторник Путин и Райс също потвърдиха решимостта на страните си да работят заедно за укрепване на международния режим за неразпространение на оръжия за масово унищожение и за засилване на международното сътрудичество за мирното използване на ядрената енергия. 
						Двете страни обаче не успяха да изгладят различията си относно плановете на САЩ за противоракетна отбрана и бъдещето на Косово. 
						Окачествявайки плановете на Вашингтон за разполагане на десет ракетни прехващача в Полша и една радарна система в Чешката република като заплаха за руската национална сигурност, Москва остро се противопостави на проекта. 
						Повтаряйки предложението на Вашингтон за сътрудничество с Русия в изграждането на системата, Райс даде ясно да се разбере, че страната й няма никакво намерение да се отказва от плановете си. Съединените щати твърдят, че щитът има за цел да осигури собствената им защита и тази на Европа срещу потенциално нападение от непредсказуеми държави и особено от Иран. 
						"Съединените щати трябва да имат възможността да напредват в използването на технологии за собствената си отбрана и ние ще направим това," каза Райс пред репортери по време на съвместната си пресконференция с Лавров. "Не мисля, че някой очаква от Съединените щати да допуснат някакво вето върху американските интереси, свързани със сигурността." 
						Що се отнася до Косово, Русия рязко се противопостави на предложението на специалния пратеник на ООН Марти Ахтисаари за даване на провинцията на независимост под наблюдението на ЕС и намекна, че за целта може да наложи вето върху подобна резолюция на Съвета за сигурност на ООН. Москва настоява, че окончателното решение по въпроса трябва да бъде приемливо не само за етническото албанско мнозинство в Косово, но и за Сърбия. Белград твърдо се противопоставя на плана на Ахтисаари и настоява за по-нататъшни преговори. 
						Изказвайки подкрепата на Вашингтон за предложението на Ахтисаари и проекторезолюцията на Съвета за сигурност, внесена неотдавна от Франция, Райс заяви, че Съединените щати се опитват "да намерят обща основа с цел постигане на напредък". 
						"Бе договорено да се търси решение за Косово, което да бъде приемливо за всички, но засега не се вижда такова решение," каза Лавров. 
						В интервю за руското радио "Ехо Москви" Райс каза, че очаква решението за оконачателния статут на Косово да бъде предложено за гласуване в Съвета за сигурност "в най-скоро време, до няколко седмици". 
						"Сега е важно да се приеме, че Косово никога повече няма да бъде част от Сърбия," подчерта тя. "Това не е възможно."

Регионалното сътрудничество е ключ за развитието на държавите от ЮИЕ 
					15/03/2005
					Около 150 държавни глави, министри и представители на деловите среди от ЮИЕ участваха в среща на високо равнище в Скопие, посветена на развитието на регионалното сътрудничество. Участниците се обединиха около становището, че стимулирането на такова споразумение е критично важно за по-нататъшния напредък по пътя към членство в ЕС.
					От Мария Лазарова за Southeast European Times в Скопие - 15/03/05
 
					 
						
"След период на политическо напрежение, въоръжен конфликт и военни действия, приоритетите на региона могат най-сетне да се определят като икономическо развитие и подобряване на стандарта на живот," каза македонският президент Бранко Цървенковски (в средата). [Toмислав Георгиев]
						Първата среща на върха на ЮИЕ за развитие и сътрудничество бе проведена в Скопие на 10 и 11 март под егидата на македонския президент Бранко Цървенковски и комисаря на ЕС по разширяването Оли Рен. Около 150 държавни глави, министри и представители на деловите среди от ЮИЕ обмениха мнения по време на форума. 
						В своята заключителна декларация участниците постигнаха съгласие, че стимулирането на регионално сътрудничество е ключ към по-нататъшния прогрес по пътя на членството в ЕС. Те призоваха за пълноценно функциониране на демокрацията и за равни права за индивидите. Освен това декларацията от срещата на високо равнище посочва, че страните трябва да създадат привлекателен климат за чуждестранни инвестиции и да осигурят инвестиции от минимум 5000 щ.д. на глава от населението за инфраструктура в региона, както и подкрепа за проекти, които са нужни за интеграция на региона с други части на Европа. 
						"Интеграцията на региона е наша обща цел," каза Цървенковски. "След период на политическо напрежение и военни действия, най-сетне приоритетите на региона могат да се определят като икономическо развитие и подобряване на стандарта на живот." 
						"Тази конференция изпраща ясно послание за това, че държавите от ЮИЕ са подготвени за регионално сътрудничество, което дава на ЕС правото да продължат силната си подкрепа за този процес," каза директорът по разширяването към ЕС Фабрицио Барбазо, който присъства на конференцията като представител на Оли Рен. Той подчерта, че присъединяването на държавите от Западните Балкани ще бъде дълъг процес, който обаче ще бъде подпомогнат финансово от ЕС. 
						От своя страна бившият италиански премиер Джулиано Амато припомни конфликтите от 90-те години на миналия век, които оставиха Западните Балкани затънали в изолация. "Днес, десет години след Дейтън, всичко е различно. Ще бъде лошо за вас, ако не се присъедините към ЕС, но и ще бъде голямо поражение за ЕС, ако не ви вземем при нас."
						Шарик Тара, основател на Икономическия форум Северна Европа и Южна Европа говори за необходимостта от развитие на инфраструктурата в региона. "Три и половина млрд. долара са необходими само за инфраструктурата на Македония, суми, които страната сама не може да си позволи. По тази причина международната общност трябва да я подпомага чрез дарения, кредитни линии и фондове," каза Тара. 
						Бившият председател на Европейската комисия (ЕК) Жак Сантер изтъкна успешното участие на Македония в процеса на стабилизация и асоцииране. "Надявам се, че ЕК в скоро време ще даде своето становище по отговорите на въпросника, но дотогава единствено нещо, което страната може да направи, е да продължи да крачи по пътя на пълната интеграция в ЕС," заяви Сантер на пресконференция. 
						Според председателя на Института по европейски въпроси Юрген Грамке трансграничното сътрудничество е най-важният фактор за привличане на чуждестранни инвестиции и за икономическо разитие. Държавите от ЮИЕ могат да се облагодетелстват от опита на страните от ЕС, които са приключили процеса на реформиране на своите икономики и на подобрение на отношенията със съседите, посочи Грамке.

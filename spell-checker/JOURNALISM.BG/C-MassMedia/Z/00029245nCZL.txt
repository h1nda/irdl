Сърбия ще се стреми да хармонизира законодателството си с европейското до 2012 г.
					09/02/2009
					 
						БЕЛГРАД, Сърбия -- Вицепремиерът Божидар Джелич каза, че Сърбия ще се опита да хармонизира вътрешното си законодателство с това на ЕС до края на 2012 г. Според в. „Данас" от понеделник (9 февруари) Джелич е заявил, че това значи, че парламентът трябва да приема по около 200 закона годишно. Той заяви, че приемането на нов парламентарен правилник е от съществено значение, тъй като вратичките в сегашния позволяват на опозицията да бави последователно важни гласувания и да пречи на работата на правителството.
						В интервю за „Вечерне Новости" в неделя американският посланик в Сърбия Камерън Мънтър определи парламента като най-големия политически проблем на страната. Той каза, че интеграцията на Сърбия в ЕС ще страда от забавяния, докато работата на парламента продължава да е блокирана. Еврокомисарят по разширяването Оли Рен тази седмица е на посещение в Белград, където ще се опита да накара парламента по-бързо да приема европейските закони.
						Също в неделя сръбският външен министър Вук Йеремич каза, че Белград е загубил „вяра” в НАТО заради сътрудничеството на Алианса с новосъздадените Косовски сили за сигурност (КСС). Той заяви пред белградския всекидневник „Блиц”, че Сърбия продължава да настоява, че създаването на КСС е в нарушение на Резолюция 1244 на Съвета за сигурност на ООН, която постави бившата сръбска провинция под контрола на ООН. (Данас - 09/02/09; Бета, Вечерне Новости, Б92 - 08/02/09; Блиц, Танюг - 07/02/09)

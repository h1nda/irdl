Конституционният съд намали глобите за нарушения на правилата за паркиране в Хърватия
					12/02/2009
					Конституционният съд на Хърватия реши, че глобите за непозволено паркиране в страната са твърде високи. Фирмите, притежаващи паркинги, са вбесени от решението.
					От Наташа Радич за Southeast European Times от Загреб -- 12/02/09
 
					 
						
Глобите за паркиране ще бъдат драстично намалени след решението на Конституционния съд. [Архив]
						От 1 януари 2010 г. глобата за непозволено паркиране в Хърватия ще намалее десетократно спрямо стойността си в момента. Хърватските шофьори често заобикалят закона и не плащат за допълнително време за паркиране или дори изобщо не плащат, но те твърдят, че глобите за нарушения са твърде високи. С решение от края на миналата година Конституционният съд в Загреб реши да премахне смятаните за жестоки глоби.
						Хърватия бе една от първите страни, дали възможност на водачите да плащат такси за паркинг чрез мобилните си телефони. Това нововъведение улесни процеса на плащане, но много водачи забравяха да подновят плащанията си. Те плащаха висока цена – глоба от 20,40 евро, почти десет пъти повече от цената за паркиране за един час в центъра на Загреб -- 2,20 евро.
						Разгневените водачи отнесоха въпроса до съда. Съдиите се произнесоха в тяхна полза и предоставиха на компаниите, притежаващи паркинги, 12 месеца да хармонизират политиките си с решението на Конституционния съд. 
						След като съдебното решение влезе в сила през 2010 г., шофьорите в Загреб ще могат да бъдат глобявани само с 2,20 евро (равностойността на още един час паркинг), ако са забравили да платят таксата за паркиране. Съдебната намеса в този наглед маловажен икономически въпрос, нямащ връзка с конституцията, бе безпрецедентна в практиката на съда. 
						Според медийни проучвания повечето хора са доволни от решението и са съгласни, че съдиите са взели правилно решение и че глобите са били твърде високи. 
						Засегнатите фирми, разбираемо, реагираха не толкова положително. Мате Кралевич, ръководител на фирмата „Загреб Паркинг”, обеща да спазва решението. Той обаче изрази изненада, тъй като властите не са оспорвали скалата за плащане, докато съдът не се произнесе. Други фирми също изразиха подобни мнения.
						„Загреб Паркинг”, най-голямата от засегнатите фирми, е събрала над 3,1 млн. евро миналата година от глоби, наложени на неизпълнителни шофьори.

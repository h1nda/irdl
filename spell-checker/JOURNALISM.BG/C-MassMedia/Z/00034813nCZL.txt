Косово е уверено в напредъка на региона по пътя на интеграцията в ЕС 
					03/06/2010
					 
						ПРИЩИНА, Косово -- Срещата ЕС-Западни Балкани в Сараево в сряда (2 юни) потвърди, че страните от региона имат перспективи за членство в ЕС, а след нея косовският външен министър Скендер Хюсени отбеляза, че „всички участници… са поискали ускоряване на процеса на интеграция”. Той добави, че срещата е подчертала ангажимента за либерализиране на визите за всички страни от Западните Балкани. Испанският външен министър Мигел Анхел Моратинос определи конференцията като „исторически ден”, в който ЕС и Западните Балкани са постигнали „ново споразумение” на надеждата, бъдещото и пълното интегриране с институциите на ЕС. 
						За пръв път откакто Прищина обяви независимост през 2008 г. косовски и сръбски външен министър седнаха на една маса. Ръководителят на ЮНМИК Ламберто Заниер също присъства на срещата, което, както заяви сръбският външен министър Вук Йеремич, демонстрира, че Косово е било представлявано от ЮНМИК. (Коха Диторе, Зери - 03/06/10; Кохавижън, РТК, ТВ 21, Клан Косова - 02/06/10)

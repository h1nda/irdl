Трибуналът на ООН поиска медицинския картон на Младич 
					12/01/2006
					 
						БЕЛГРАД, Сърбия и Черна гора -- Трибуналът на ООН за военни престъпления поиска от сръбските власти да предадат медицинския картон на издирвания генерал Ратко Младич, съобщи в сряда (11 януари) отговарящият за сътрудничеството с трибунала. Министърът по човешките права на Сърбия и Черна гора Расим Ляич, който е и председател на федералния съвет за сътрудничество с Хага, добави, че няма само един такъв документ. Той каза, че службата му ще се свърже с няколко медицински заведения, където вероятно Младич се е лекувал, и след това съответните документи ще бъдат изпратени в Хага. Флорънс Хартман, говорителка на прокуратурата към трибунала, каза, че картонът, който съдържа информация за здравето на Младич след 1995 г., би могъл да помогне да се открие местонахождението му. (Блиц, Независне новине - 12/01/06; АФП, Бета, РТС, Танюг - 11/01/06)

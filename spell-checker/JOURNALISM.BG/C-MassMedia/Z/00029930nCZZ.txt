Наука и технологии: БиХ извърши безпрецедентна операция за поставяне на имплантат
					13/04/2009
					Болница в Босна и Херцеговина (БиХ) извърши първата в страната операция за поставяне на кохлеарен имплантат. Още новини от областта на науката и технологиите: кардиолози се събраха в Белград; гимназисти от Турция спечелиха специалната награда в конкурс по роботика.
					 
						
Хирурзи от БиХ извършиха първата в страната операция за поставяне на кохлеарен имплантат. [Гети Имиджис]
						В Клиничния център в Баня Лука, Босна и Херцеговина (БиХ), бе извършена първата в страната операция за поставяне на кохлеарен имплантат с помощта на най-новата техника, наречена VERIA. Хирурзите въведоха класическия метод преди пет години, с което бе възстановен слухът на 22-ма пациенти, предимно деца. 
						 *** 
						На 5 април в Белград се събраха водещи кардиолози от цял свят, за да участват в петата Белградска среща на високо равнище на интервенционалните кардиолози. По време на проявата, която бе под егидата на сръбския президент Борис Тадич, кардиолозите извършиха 45 сърдечни операции, като част от събитието. Конференцията приключи в сряда (8 април). 
						 *** 
						
						Сърбия и Китай подписаха на 7 април споразумение за сътрудничество в областта на науката и технологиите. Сръбският заместник-премиер и министър на науката и технологичното развитие Божидар Джелич подписа споразумението по време на посещението си в Пекин. 
						*** 
						
						Румънската компания “МБ Телеком” спечели на 4 април Голямата награда на 37-ото Международно изложение на изобретения в Женева. Наградата единодушно бе присъдена на Roboscan 1 M, усъвършенствана система за сканиране на камиони с гама-лъчи. В изложението участваха почти 700 изобретатели от 45 страни. 
						*** 
						
						Турски гимназиален отбор спечели Специалната награда на журито на конкурса по роботика FIRST, който се спонсорирана съвместно от "Майкрософт", НАСА и "Боинг". Конкурсът се е провел в Сиатъл, САЩ, съобщи на 6 април Анадолската информационна агенция. Единият от двата чуждестранни отбора бе изпратен от истанбулската гимназия “Дарюшшафака”. В проявата участваха общо 64 училища. 
						*** 
						
						Гръцки археолози са завършили първата фаза от проект на стойност 3 млн. евро за възстановяване на царския дворец на цар Филип II Македонски в археологическия обект Вергина в Северна Гърция, съобщи на 5 април осведомителната агенция АНА-МПА. Екипът е представил своите находки на конференция по въпросите на археологическите разкопки, която се проведе в Солун. 
						*** 
						Хакери са проникнали в компютрите на няколко посолства в Кипър, съобщи всекидневникът “Филелефтерос” на 3 април, позовавайки се на канадски експерти по компютърна сигурност. Учени от Центъра за международни изследвания “Мънк” в Торонто са разкрили широкомащабна операция за електронен шпионаж, при която е било проникнато в компютри и са били откраднати документи от държавни и частни офиси по цял свят, включително в Кипър. 
						
						(Различни източници - 06/04/09-13/04/09)

Косово ускорява приватизацията
					21/09/2011
					Косово се надява да ускори процеса, като извърши промени в нормативната база.
					От Линда Карадаку за Southeast European Times от Прищина – 21/09/11
 
					 
						
Мина „Фероникел” в Глоговац е предмет на една от най-важните приватизационни сделки в Косово. [Ройтерс]
						Процесът на приватизация в Косово започна по време на администрацията на ЮНМИК, когато беше създадена Косовската агенция за приватизация (КАП). Той продължи със създадената от законодателите през 2008 г. Агенция за приватизация на Косово (АПК). 
						До този момент са приватизирани 295 държавни предприятия, в това число мина „Фероникел” в Глоговац и циментовия завод в Драгаш, и са създадени 650 нови предприятия. 
						„Смятаме, че процесът на приватизация е първата стъпка към икономическо развитие, което означава създаване на стабилни работни места”, заяви за SETimes говорителят на АПК Юли Калоши. 
						Той посочи, че във фондовете на АПК за управление на приходите са постъпили 578 мил. евро, като 537 млн. от тази сума са събрани от приватизацията на обществени и държавни предприятия. Останалата част е от продажба на активи чрез ликвидация. 
						След приватизация работниците получават дял от 20 % от продажната цена. Според Кабаши в резултат на това на работниците и служителите са изплатени около 43,5 млн. евро – 15 млн. са разпределени от бившата КАП за шест години и 28 млн. от АПК. 
						Агенцията обаче признава, че процесът на приватизация не е пълен успех. Според властите един от проблемите е участието на Сърбия в собствеността на различни държавни предприятия и подписаните през тази епоха договори. 
						Друга пречка е бавният темп на ликвидацията. 
						„В процеса на ликвидация не беше постигнат желаният напредък”, посочва Калоши. „Причината за това е действащото законодателство, според което за ликвидацията на предприятие са необходими около три години. Около 600 предприятия трябва да бъдат ликвидирани, което означава процесът да продължи... 30 години.” 
						„Ето защо беше преценено, че е необходимо да се направят законодателни промени, като по този процес се работи”, заяви той. 
						Съществени промени се предвиждат в закона за Агенцията за приватизация, които имат за цел да ускорят драстично процеса и да заменят приетите от ЮНМИК остарели разпоредби. Парламентът одобри принципно пакета и се очаква той да бъде приет окончателно. 
						Косовският анализатор Ибрахим Реджепи каза за SETimes, че приватизацията на обществените предприятия е в последната си фаза. Двете основни предизвикателства са комплекс „Трепча”, в който се извършва добив и обработка на минерали, както и туристическият комплекс „Брезовица”. 
						В последния случай „намират явно отражение политическите проблеми и претенциите за собственост на Сърбия”, заяви той. 
						Според Реджепи правителството трябва да продаде част от активите на държавните предприятия не толкова за да напълни държавната хазна, а по-скоро за да премахне монопола на държавата в определени сектори. Продажбите обаче трябва да се извършват поетапно, за да се избягнат икономически и социални проблеми, заяви той. 
						Косовският Институт за перспективни изследвания, ГАП, организира през април дебат за процеса на приватизация, при който беше направено заключението, че е спешно необходимо да се промени законовата база за процеса на приватизация и да се изготвят съответните нови закони. 
						Участниците обаче подчертаха, че процесът трябва да бъде прозрачен и да не се прибързва, както това стана със законите от „Пакета на Ахтисаари”. Законът за Агенцията за приватизация на Косово беше част от този пакет.

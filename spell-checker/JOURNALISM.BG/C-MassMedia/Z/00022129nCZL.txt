МНСБЮ отложи процеса срещу трима хърватски генерали
					04/04/2007
					 
						ХАГА, Холандия -- Трибуналът на ООН за военни престъпления реши да отложи процеса срещу тримата хърватски генерали - Анте Готовина, Иван Чермак и Младен Маркач - който трябваше да започне на 7 май. Съдия Баконе Джъстис Молото заяви във вторник (3 април), че най-напред трябва да бъдат решени някои процедурни въпроси. Той посочи, че забавянето ще бъде кратко. Тримата са обвинени във военни престъпления, извършени срещу цивилни етнически сърби по време на операция "Буря" на хърватската армия през 1995 г.
						Други новини - Във вторник хърватските медии предадоха, че местният журналист Домагой Маргетич е излежал тримесечната си затворническа присъда, която получи от Трибунала през февруари за разкриване на самоличността на свидетели под закрила. Трибуналът взе под внимание 34-те дни, прекарани от него в ареста в Хърватия, преди да бъде прехвърлен в Хага. (Пословни дневник, Вечерни лист - 04/04/07; ХРТ, ХИНА - 03/04/07)

Хърватия каза "не" на дялово участие в българската атомна електроцентрала; Сърбия е заинтересована 
					09/11/2010
					 
						ЗАГРЕБ, Хърватия -- В понеделник (8 ноември) министър-председателят Ядранка Косор съобщи, че Хърватия няма да участва в проекта за построяване на втора атомна електроцентрала в България. Косор каза, че вместо това Хърватия ще се концентрира върху собствени енергийни проекти и че решението няма да се отрази на двустранните отношения с България. Изявлението беше направено в кулоарите на срещата на високо равнище за обсъждане на Дунавската стратегия на ЕС. 
						Други новини от понеделник -- Белградските медии съобщиха, че Сърбия ще си постави за цел да придобие 5 % дял в "Белене". Правителството вече е потвърдило, че се интересува от участие в проекта, но смята крайния срок, поставен от българския министър-председател Бойко Борисов в понеделник, за твърде кратък за вземането на такова стратегическо решение. Борисов предложи на Сърбия дял от 1-2 % и поиска отговор от сръбското правителство преди 13 ноември, когато руският министър-председател Владимир Путин ще посети България. (Национал, Index.hr, СТА, Vesti.bg, Дарик, Блиц - 08/11/10)

План на ЕК търси изход от тресавището
					05/05/2010
					Европейската комисия е разработила нова икономическа стратегия за преодоляване на глобалната финансова криза, но някои анализатори поставят под въпрос нейната осъществимост.
					 (Euobserver - 12/03/10; Юръпиън Войс - 11/03/10, EurActiv - 08/03/10; AФП, Айриш таймс, Ройтерс, Europolitics, EurActiv, Euobserver - 04/03/10; Европейска комисия, АФП, Ройтерс, ДПА, Би Би Си, Ню Йорк Таймс - 03/03/10)
 
					 
						
ЕК предложи икономически план за действие за преодоляване на финансовата криза. [Гети Имиджис]
						Лидерите на ЕС ще се срещнат през юни за одобряване на десетгодишен икономически план за действие за страните, членки на ЕС. Проектопланът, предложен от Европейската комисия (ЕК) под названието "Европа 2020", има за цел да стимулира растежа и заетостта, като поставя пет измерими цели. 
						Председателят на ЕК Жозе Мануел Барозу казва, че прилагането на стратегията е жизнено важно за възстановяването от глобалната икономическа и финансова криза. 
						"В "Европа 2020" става дума за това какво трябва да направим днес и утре, за да върнем в релсите икономиката на ЕС," каза Барозу. "Кризата извади на показ основни проблеми и неустойчиви тенденции, които повече не можем да пренебрегваме. Европа има дефицит на растежа, което излага на риск нашето бъдеще." 
						Някои анализатори обаче не са особено впечатлени от плана. Те поставят под въпрос начина на избор на петте цели, както и наличието на адекватни инструменти за гарантиране на тяхното изпълнение. 
						Целите обхващат заетостта, изследователско-развойната дейност, околната среда, образованието и равнището на бедност. Съгласно плана заетостта на населението на ЕС на възраст между 20 и 64 години трябва да се увеличи от днешните 69 % на 75 % до 2020 г. 
						Инвестициите в изследователско-развойната дейност трябва да се увеличат до 3 % от БВП на ЕС. 
						Проектопланът също така предвижда изпълнение на целите на блока относно климата и енергетиката чрез намаляване на газовите емисии с 20 % спрямо нивата за 1990 г. Делът на възобновяемите енергийни източници в крайното енергопотребление трябва да се повиши с 20 %, а енергийната ефективност да бъде подобрена със същия процент. 
						До 2020 г. делът на незавършилите училище трябва да бъде не повече от 10 %, в сравнение с 15 % днес. Броят на хората на възраст около 30 години със завършена степен или диплома трябва да нарасне най-малко на 40 %, в сравнение със сегашните 31 %. 
						На последно място, стратегията предвижда намаляване на броя на европейците, живеещи под линията на бедността, с 20 милиона души. Това представлява 25 % намаление от сегашното равнище от 80 милиона души. 
						 Ще може ли обаче планът да постигне тези цели? Анализатори от Центъра за европейска политика, известен мозъчен тръст в Брюксел, посочват някои от основните му слабости, според тях. 
						"Предложеният механизъм на управление продължава да бъде предимно "мек", разчитащ на поставяне на критерии, наблюдение и препоръки," казаха главният директор и главният икономист на организацията, Ханс Мартенс и Фабиан Зулеег. "Структурната реформа в публичните сектори и особено на обществените услуги трябваше да има по-голяма роля." 
						Зулеег посочи като една от най-големите слабости "неясната обосновка на целите". Той разкритикува плана, заявявайки, че е "твърде зависим от политическата воля и политиките на страните членки и че "предизвикателствата пред публичните финанси и публичния сектор не са включени." 
						Някои части на плана на ЕК срещнаха несъгласие и от лидери на блока. По време на първоначалните дискусии през март според съобщенията някои са се изказали против предложението за намаляване на бедността. 
						"Смятаме, че няма логика в критерия за бедност," е казал датският премиер Ларс Льоке Расмусен, цитиран от "EUobserver". 
						Лидерите на ЕС са били съгласни, че поощряването на социалното приобщаване посредством намаляване на бедността е споделяна от всички цел. Но според тях "е необходима по-нататъшна работа по съответните показатели. Европейският съвет ще се върне на този въпрос по време на срещата си през юни 2010 г." 
						Европейският съвет вече е започнал да обсъжда подробности по проектоплана, представен на 3 март от ЕК.

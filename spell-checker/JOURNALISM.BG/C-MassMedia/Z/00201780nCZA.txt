Имунитетът на депутатите: безнаказаност от правосъдието?
					22/08/2011
					Косово поиска становището на конституционния съд за парламентарния имунитет, след като ЮЛЕКС настоя въпросът да бъде изяснен.
					От Мухамет Брайшори за Southeast European Times от Прищина – 22/08/11
 
					 
						
Предполагаеми престъпници се крият зад парламентарния имунитет. [Ройтерс]
						ЮЛЕКС трябваше да поиска становище относно депутатския имунитет, след като не успя да получи заповед за ареста на бившия министър на транспорта и настоящ народен представител Фатмир Лимай, който като бивш командир от АОК е обвинен заедно с други девет души за военни престъпления в Малишево. Останалите девет заподозрени вече са задържани, но арестът на Лимай беше спрян заради неговия депутатски имунитет. 
						Ръководителят на ЮЛЕКС Гзавие дьо Марнак обаче подчерта, че искането не се отнася за конкретен случай. 
						„Ще се опитаме да направим всичко възможно да получим това разяснение, тъй като то е важно за Косово и за върховенството на закона”, заяви Дьо Марнак. 
						Премиерът Хашим Тачи подчерта, че „е налице институционално задължение към гражданите и демократичния свят на този въпрос да бъде даден правен отговор”. 
						Председателят на парламента Якуп Красничи обаче отказа да постави въпроса в парламента, като настоя, че съдилищата трябва да тълкуват законите и конституцията. 
						„Всичко е ясно. Имунитетът на народните представители е 24 часа. Който има проблеми с тълкуването, трябва да отиде в конституционния съд”, заяви Красничи. 
						Според експертите депутатите имат имунитет за извършваната от тях дейност в това им качество, но същевременно твърдят, че някои депутати се крият зад имунитета, за да избягнат предишни обвинения срещу тях. 
						„След последните избори имаше твърдения, че много хора със съмнително минало са станали членове на парламента. Те използват имунитета като защита срещу съдебно преследване за престъпления, които са извършили по-рано”, заяви за SETimes изпълнителният директор на Института за балканска политика Себ Бютючи. 
						„Местните съдии и ЮЛЕКС трябва да се ангажират да продължат [своите разследвания] и ако някой е заподозрян в престъпления, трябва да бъде изправен пред съда”, добави той. 
						„Депутатите не се ползват с имунитет за нещата, които са извършили по-рано. Имунитетът на народните представители е концепция, която защитава депутата от арест за неща, които казва в парламента. Това е залегнало в принципите на демокрацията, за да се защити правото на изразяване, а не за да се защити депутатът от правосъдието, ако той започне война”, твърди Бютючи. 
						Авни Бютючи (между двамата няма роднинска връзка), ръководител на НПО „Инициатива за прогрес” (ИНПО), заяви за SETimes, че проблемът с имунитета е започнал по време на предизборната кампания, когато Централната избирателна комисия е позволила участието на кандидати, срещу които се води разследване. 
						„Въпреки че в конституцията на Косово е ясно посочено, че имунитетът не е гаранция, че срещу депутатите не може да започне разследване, възниква въпросът колко ефективен може да бъде обвинителният акт, когато заподозреният е на свобода, и как той може да повлияе на разследването”, каза той. 
						„Красничи действа по начин, който е разрешен от закона. В този случай той използва системата, за да защити до известна степен своите колеги. Въпреки това смятам, че като председател на парламента той трябва да предложи на депутатите да се откажат от своя имунитет, за да може разследването да бъде независимо”, каза Бютючи за SETimes. 
						Някои обаче са на мнение, че от ЮЛЕКС са реагирали преждевременно, като са обявили обвинителния акт срещу Лимай, преди конституционният съд да е имал време да разгледа въпроса. 
						„Те [ЮЛЕКС] настояваха, че не могат да предявят обвинение срещу депутат, но го направиха, след като правителството поиска становището на съда. Това е грешка, защото трябваше да изчакат. Може би след време съдът ще се произнесе, че делото може да бъде прекратено, защото не е било законно да се извършват действия по него, преди да има яснота по отношение на имунитета”, заяви за SETimes адвокатът Рахам Байчина.

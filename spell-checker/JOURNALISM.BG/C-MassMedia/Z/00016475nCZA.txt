Гърция ратифицира договора за присъединяване на България и Румъния към ЕС
					03/11/2005
					Присъединяваето на България и Румъния към ЕС ще бъде гаранция, че гласът на Балканите ще се чува по-добре в Европа, и ще помогне за подобряване на регионалното сътрудничество, заяви в сряда гръцкият премиер Костас Караманлис, след като гръцките депутати ратифицираха споразумението за присъединяване на двете страни.
					(Синхуа - 03/11/05; AП, Атинска осведомителна агенция, Македонска агенция по печата, Reporter.gr, СЕЕ сикюрити монитор, Агенция София нюз, Ромпрес, Медиапул, Дневник - 02/11/05)
 
					 
						
Българският президент Георги Първанов (вляво) и румънският президент Траян Бъсеску ръкопляскат, след като гръцкият парламент гласува в сряда (2 ноември) в Атина за присъединяването на България и Румъния към ЕС. [AФП]
						Гръцкият парламент ратифицира в сряда (2 ноември) договора за присъединяване на България и Румъния към ЕС, по силата на който двете балкански страни трябва да станат членки на съюза през януари 2007 г. На специалното заседание на парламента присъстваха президентите на България и Румъния, Георги Първанов и Траян Бъсеску, както и техният гръцки колега Каролос Папуляс. 
						С убедително мнозинство законодателите в 300-местния гръцки парламент дадоха подкрепата си за договора на двете страни. Само Комунистическата партия гласува "против" по същите причини, с които бе обосновала възраженията си срещу членството на самата Гърция преди около 30 години.
						Така Гърция стана петата страна членка на ЕС след Словакия, Унгария, Словения и Кипър, която одобрява споразумението, подписано в Люксембург на 25 април. Очаква се документът, който трябва да бъде ратифициран от всички държави в ЕС до 31 декември 2006 г., за да могат България и Румъния да влязат в съюза по график, да бъде одобрен и от Чешката република, Дания, Естония, Латвия и Литва до края на тази година. 
						Миналия месец Европейската комисия (ЕК) предупреди България и Румъния, че трябва да ускорят изпълнението на нужните реформи, за да не бъде отложено присъединяването им с една година. През април или май догодина ЕК трябва да реши дали двете страни са готови да изпълнят задълженията си като членки на ЕС. 
						Като благодари на Гърция за ратификацията на споразумението, Първанов изказа увереност, че независимо от затрудненията България ще спази своите ангажименти към ЕС. Бъсеску направи подобно изявление. 
						"Присъединяването на България и Румъния към ЕС ще засили гласа на Балканите в Европа," каза гръцкият премиер Костас Караманлис в обръщение към депутатите. "Това разкрива нови перспективи за подобряване на регионалното сътрудничество." 
						Изразявайки надежда, че останалите балкански страни също ще се придвижат напред по пътя към членство в ЕС, Караманлис заяви, че това ще осигури мира, стабилността и демокрацията в региона". 
						По-късно през деня Караманлис, Първанов и Бъсеску се събраха на 4-ата си тристранна среща на високо равнище, посветена на сътрудничеството. Те обсъдиха редица въпроси, включително европейските перспективи на Балканите, статута на Косово и основаването на Регионален ситуационен център за координация на действията при природни бедствия.
						По време на посещението си в Атина Първанов и Бъсеску проведоха и отделни срещи с Папуляс и Георгиос Папандреу, лидер на основната опозиционна партия ПАСОК. В четвъртък Първанов ще отпътува за Букурещ на двудневно официално посещение по покана на Бъсеску.

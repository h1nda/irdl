Гледните точки на младежта от региона бяха представени на конференция
					16/08/2007
					Младежи от осем европейски града се събраха в Сараево, за да обсъждат въпроси от общ интерес за тяхното поколение.
					От Денис Джидич за Southeast European Times от Сараево – 16/08/07
 
					 
						
Участниците бяха младежи, работещи в НПО или местните власти. [Снимка: Денис Джидич]
						Двадесет и четирима млади активисти, представляващи осем европейски града, се събраха в Сараево през юли на първата младежка среща на Конференцията на Съюза на столиците от Централна и Югоизточна Европа. Участниците бяха младежи, работещи в НПО или в местните управи в своите общини. Те представляваха Атина, Белград, Подгорица, Сараево, Скопие, Тирана, Виена и Загреб. 
						Предраг Митрович, председател на организационния комитет, заяви, че конференцията е имала такъв успех, че "ние решихме да се срещаме много често и това залегна в декларацията на конференцията. Имаме намерение да направим младежки форум, който да изпълнява тази цел." 
						"Досега по-възрастните говореха много за това от какво се нуждаят младите, но сега, с мащабни конференции като тези, можем да получаваме информация директно от тях," каза Милисав Попович, съветник на кмета на Подгорица. 
						Конференцията се състоя в особено важен момент за младежите в Босна и Херцеговина (БиХ). При неотдавнашно проучване на ПРООН, наречено "Мълчаливият глас", се установи, че 63 % от гражданите на възраст под 30 г. искат да напуснат страната, а повече от половината твърдят, че не се интересуват от въпроси на младежката политика. 
						От 3 500 участници в проучването 88 % са дали оценка "лоша или "много лоша" на ситуацията в БиХ. 
						Въпреки подобни констатации представителката на Сараево в юлската конференция отчете нещо положително. "Всичко, което научихме тук, след като обменихме опит, ще ни помогне в местните ни общини," каза Теа Шипович. "Повечето от нас са представители на различни организации и това, което научихме тук, ще ни помогне много в нашата бъдеща работа." 
						В заключителните си коментари Митрович изрази надежда, че инициативи като младежката конференция ще спомогнат за насърчаване на младежта да взима по-голямо участие. "Тези младежи вече бяха набелязани като активни в местните си общини и [бяха] поканени тук," отбеляза той. "Ние обаче ще продължим да работим съвместно ... и ако продължим да бъдем активни, тогава ще чуете истинския глас на младите хора в региона." 
						Решението за започване на проявата бе взето от Съюза на столиците от Централна и Югоизточна Европа на 10-ата му годишна конференция миналата година. Младежката среща бе организирана със спомоществователството на Комисията по въпросите на младежта в БиХ и на градската управа на Сараево.

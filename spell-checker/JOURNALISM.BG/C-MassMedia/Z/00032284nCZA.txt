Неправителствени организации обвиняват Бъсеску в предизборна измама
					09/11/2009
					Според четири румънски НПО президентът използва нечестно референдум, за да увеличи шансовете си да бъде преизбран.
					От Паул Чокою за Southeast European Times от Букурещ - 09/11/09
 
					 
						
Румънският президент Траян Бъсеску [Гети Имиджис]
						Група от четири неправителствени организации -- “Трансперънси Интернешънъл Румъния”, Асоциация "Про Демокрация”, Центърът за юридически ресурси и Агенцията за медийно наблюдение -- поиска на 29 октомври от омбудсмана на Румъния да подаде жалба в най-висшия съд в страната с искане за отделяне на президентските избори от референдума за еднокамарeн парламент, насрочени за 22 ноември. 
						Четирите организации твърдят, че президентът Траян Бъсеску, който има конституционното право да свика референдуми, ще бъде показван на предизборните плакати както за референдума, така и за президентските избори – като практически няма да бъде поставен при равни условия с другите кандидати. 
						"Ние призоваваме омбудсмана, който има тази възможност, да информира Конституционния съд относно факта, че президентът, който същевременно е и кандидат, може да предложи референдум и в същия ден да се кандидатира за втори мандат", заяви Кристиан Първулеску, председател на „Про Демокрация”. 
						"Изглежда, че така се осигуряват допълнителни шансове за президента. Това е предимство и ние се интересуваме дали в тези избори е спазено равенството за всички участници", добави той. 
						 "Това е измама; бих казал, че тя е от морално естество. Смятаме, че това е манипулация и изкривяване на изборния диалог", твърди Джорджиана Йоргулеску, ръководител на Центъра за юридически ресурси. 
						"Кампанията за референдума вече започна. Съдейки по ожесточеността, с която той [Бъсеску] лансира въпроса за броя на депутатите и еднокамарния парламент, можем да кажем, че сме свидетели на подготовка за предизборна измама", заяви Мирча Тома, ръководител на Агенцията за медийно наблюдение. 
						Освен изборните плакати, които Бъсеску използва за своята президентска избирателна кампания, в цялата страна се появиха хиляди други с образа на президента, които подкрепят еднокамарен парламент. Някои се оплакват, че посланията в тези плакати са доста груби, например лозунги като "Те няма да се измъкнат от онова, от което се страхуват най-много." 
						Бъсеску настоява за еднокамарен парламент с 300 народни представители, за разлика от сегашните 471, които са разделени в две камари. 
						Говорителят на неговата кампания, депутатът от Демократично-либералната партия Север Войнеску, отхвърли действията на неправителствените организации като "пряко политически и предизборни" и заяви, че по този начин четирите организации са загубили своя политически неутралитет. Нещо повече, той обвини четирите организации, че открито обслужват един от конкурентите на Бъсеску в президентската надпревара. 
						Организациите също така поставиха под въпрос целесъобразността от увеличаване на избирателните секции на фона на постоянно намаляващия интерес на населението към изборите. Според неправителствените организации през 1990 г. е имало 12 000 избирателни секции, след това 15 000 през 2004 г. и 21 000 тази година. 
						Избирателната активност по време на изборите за Европейски парламент през юни, последните избори в Румъния, беше едва 27 %.

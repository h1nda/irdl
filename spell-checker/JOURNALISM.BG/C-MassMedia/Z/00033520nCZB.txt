Москва жъне плодовете на дългосрочен план
					22/02/2010
					От 1998 г. насам, когато "Лукойл" започва бизнес в България, Русия бавно разширява присъствието и влиянието си на балканските енергийни пазари, като купува компании в целия регион. 
					Анализ на Марко Биочина за Southeast European Times в Загреб -- 22/02/10 
 
					 
						
Русия продължава настойчиво да развива и контролира потока на петрол и природен газ в региона. [Гети Имиджис]
						През последните десет години руските петролни компании станаха доминиращи лидери на пазара в разпределянето на петрол в Югоизточна Европа. Русия продължава настойчиво да развива и контролира потока на петрол и природен газ в региона. Това според наблюдателите цели постигането на значително влияние, както търговско, така и политическо, в региона. 
						Когато руската петролна компания "Лукойл" построи първата си бензиностанция на Балканите - проект от 1998 г. в българската столица София - много анализатори сметнаха това за начало на дългосрочна стратегия за енергийно господство в Югоизточна Европа. 
						Най-скорошното доказателство за плана на Русия бе наблюдавано през март 2009 г., когато "Сургутнефтегаз" купи дял от 21% от централната енергийна компания на Унгария "МОЛ", преди собственост на австрийската "ОМВ". 
						"Сургутнефтегаз" е една от най-непрозрачните петролни компании на Русия, като се твърди, че собствеността й е свързана и с руския премиер Владимир Путин. Купувайки дял от унгарската компания "Сургутнефтегаз" автоматично придоби дял в хърватската "ИНА", 47% дял от която е собственост на "МОЛ". 
						За да ограничи влиянието на "Сургутнефтегаз" унгарската компания промени правилата на гласуване на акционерите. Но няма съмнение, че влизайки в структурата на собственост на "МОЛ" и "ИНА" руснаците получиха достъп до пазарите в Хърватия и Унгария. Това е не само бизнес триумф, но и свидетелства за геополитическия упсех на десетгодишната руска стратегия. 
						Руските компании сега действат на всички енергийни пазари в Югоизточна Европа. 
						Доминираща позиция в България заема "Лукойл", която също функционира и в Сърбия, Босна и Херцеговина (БиХ), Черна гора и Хърватия. Влиянието на Русия в Сърбия бе засилено миналата агодина, когато държавната компания "Газпром" придоби компанията "Нафтна Индустрия" в Сърбия. В БиХ Русия притежава "Нафтна Индустрия" в Република Сръбска (НИРС). 
						Очевидно нищо от това не е случайно и е подробно обмислено предварително. Наистина в бизнеса и в политическия сектор бе осъществена дългосрочна стратегия, като бизнес компонентът се развива вече повече от десетилетие. 
						
Доминираща позиция в България има "Лукойл", която също има клонове в Сърбия, Босна и Херцеговина, Черна гора и Хърватия. [Гети Имиджис]
						През това време някои руски компании сключиха сделки, които им донесоха краткосрочни загуби, но които сега се смятат част от по-дългосрочна успешна стратегия. Руснаците разширяват влиянието си в региона, като купуват съществуващи компании и ако те не успеят, създават и развиват свои собствени енергийни фирми, свързани със съществуващите. 
						Това е скъп процес, но добре координиран. В крайна сметка руските компании ще са постигнали почти пълен контрол в продажбите на дребно, рафинериите и транспортните системи за петрол и природен газ във всяка страна в Югоизточна Европа през следващите няколко години. 
						Една година, след като частната компания "Лукойл" - частично собственост на "КонокоФилипс" в САЩ - започна да действа в България, тя изкупи 58% от рафинерията "Нефтохим" за 74 милиона евро. "Лукойл" е смятана за най-прозрачната от всички руски петролни компании. Българската компания, закупена през 1999 г. се намира в черноморския град Бургас. 
						Рафинерията на "Лукойл" в Бургас е най-голямата на Балканите и се превърна в база за по-нататъшното разрастване на "Лукойл" в региона. "Лукойл" също е една от най-големите компании в България, с 9% от българския БВП и една четвърт от всички данъчни приходи на страната. 
						В края на 2003 г. компанията предприе най-голямата своя инвестиция, като закупи 79,5% от сръбската петролна компания "Беопетрол" за 117 милиона евро. "Беопетрол" притежава около 200 бензиностанции и държи 20% от пазара за петролни деривати в Сърбия. 
						Повечето бензиностанции бяха някога собственост на "ИНА" и впоследствие бяха присвоени от Сърбия след избухването на войната в Югославия. Бензиностанциите на "Беопетрол" бяха остарели и свързани с различни имущесвени проблеми. 
						На "Лукойл" бяха необходими повече от пет години и 76 милиона евро, за да вдигне компанията на крака, преди да успее да извлече печалби в Сърбия. Тези проблеми в Сърбия забавиха плановете на компанията за разрастване и следващото придобиване на "Лукойл" бе извършено едва две години по-късно. 
						На 17 август 2005 г. на основата на сделка, постигната с македонското правителство, се създава клон на "Лукойл" в страната, който сега има дузина бензиностанции. Много анализатори бяха изненадани тогава, че голяма компания като "Лукойл" изразходва значителни ресурси за такъв малък и затворен пазар като този в Македония. Но сега е ясно, че компанията е съзнавала, че е важно да си осигури присъствие във всяка страна в региона. 
						През 2006 г. "Лукойл" се опита да преговаря и със Словения за стратегическо партньорство със словенската държавна компания "Петрол". Сделката обаче бе осуетена от словенския премиер Янеш Янза след, както се твърди, получени директни инструкции от Брюксел. Въпреки това през същата година "Лукойл" продължи да разширява операциите си и през октомври 2006 г. създаде свой клон в Черна гора. 
						През същата година започват преговори за приватизацията на НИРС с руски инвеститори. Компанията включва петролна рафинерия за суров петрол в Босански Брод, петролна рафинерия в Модрица и компания за разпределения на петрол в Баня Лука. 
						Сделката е сключена десет месеца по-късно. И макар че премиерът на РС Милорад Додик заяви тогава, че това е отлична сделка за неговата страна и че руските партньори ще инвестират значителни средства за развитието на рафинериите, доклад от местния клон на НПО "Трансперънси Интърнешънъл" съобщи, че в сделката е имало нередности. 
						
В края на 2007 г. на Балканите се появи трети руски играч - държавния енергиен гигант "Газпром". [Архив]
						Додик твърди, че рафинерията се продава на руската компания "Зарубежнефт", макар че бившият собственик на рефинерията се оказа неизвестна дотогава фирма, наречена "Нефтгазинкор". А парите за покупката бяха изпратени от сметката на руската търговска банка "Внешикономбанк". Така истинските собственици на рафинерията остават неизвестни, като съществуват подозрения, че те са близо до ръководството на "Газпром". 
						През 2007 г. "Лукойл" започва да проявява сериозен интерес към пазара в Хърватия. Компанията опита да купи "Тифон" от генерала от резерва Иван Чермак. "Тифон" бе важна търговска верига с 36 модерни бензиностанции, около двайсет нови локации и пазарен дял от 7%. 
						Подобно постижение би позволило много скоро на "Лукойл" да се конкурира с "ИНА". Но унгарската компания "МОЛ" направи по-добра оферта и "Лукойл" бе принуден да отложи влизането си на пазара в Хърватия. Той направи това през април 2008 г., когато закупи малка хърватска фирма, наречена "Европа Мил" с осем бензиностанции и речен терминал във Вуковар. 
						Почти паралелно на тази придобивка, "Лукойл" закупи веригата бензиностанции "Рокспед" в Черна гора за 26,5 милиона евро. Малцина смятаха действията на "Лукойл" в региона като заплаха, най-вече поради позитивния й имидж на частна компания. Но това отношение се промени след като компании под прекия контрол на руското ръководство започнаха да функционират в Сърбия и БиХ. 
						В края на 2007 г. на Балканите се появи трети руски играч - държавния енергиен гигант "Газпром". Той възнамеряваше да купи "НИШ" от държавата чрез клон на компанията "Газпронефт". 
						Руснаците платиха 400 милиона евро за "НИШ" и се съгласиха да инвестират още 550 милиона евро до 2012 г. Сделката бе подписана от сръбския премиер Воислав Кощуница. Независими анализатори смятат, че компанията бе продадена за много по-ниска от действителната й стойност и че целта е била да се осигури руска политическа подкрепа в сръбската кампания срещу независимистта на Косово. 
						През 2007 г. "НИШ" регистрира печалба от 125 милиона евро и плати 1,2 милиарда евро данъци. На основата на тези цифри, много анализатори заключиха, че Сърбия е предала контрола на своята енергийна система на Русия срещу много ниска цена. Руснаците ще постигнат подобен контрол в Унгария, ако успеят да придобият ключова собственост в "МОЛ". 
						Досега това все още не е станало. Но ако стане, то ще означава значително нарастване на руското влияние. Тъй като някои от страните в региона вече са членки на ЕС - и с оглед на това, че и други ще се присъединят към Съюза в бъдеще - може да се допусне, че руснаците се превръщат в бъдещ политически фактор на влияние в рамките на ЕС чрез един от най-важните проблеми на 21 век: енергията.

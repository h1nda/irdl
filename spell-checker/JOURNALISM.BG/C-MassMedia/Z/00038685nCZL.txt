Черногорският министър Рочен посети Косово 
					27/05/2011
					
						ПРИЩИНА, Косово -- Черногорският министър на външните работи и европейската интеграция Милан Рочен се срещна в четвъртък (26 май) с косовски официални лица, за да обсъди процесите на интеграция в ЕС и НАТО, както и събитията в региона. Президентът Атифете Яхяга похвали добрите отношения и приветства инициативата за определяне на границата между двете съседки. Яхяга предложи също на граничните КПП да се сформират съвместни екипи и да се въведе единична процедура за гражданите. 
						Рочен се срещна също с колегата си Енвер Ходжай, който заяви, че правата и съществуването на черногорското малцинство в Косово ще бъдат включени в конституцията по време на предстоящите реформи. Ходжай обяви също, че Прищина и Подгорица ще подпишат споразумение за репатриране през юни. И двете страни ще открият посолства в съответните столици догодина. (Коха Диторе, Зъри, Косова Сот - 27/05/11; Коха, Телеграфи - 26/05/11)

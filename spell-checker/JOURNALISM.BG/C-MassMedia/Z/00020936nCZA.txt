България и Румъния cа изправени пред нови ограничения върху износа на хранителни продукти за ЕС
					12/12/2006
					След заплахата на Русия, че може да забрани всякакъв внос на месо от ЕС, в понеделник ветеринарни експерти от Съюза взеха решение да затегнат правилата за износ на някои видове хранителни продукти от България и Румъния за страните членки, считано от 1 януари.
					(AФП, Ройтерс, ДПА, ФТ, АП, EUROPA, Агенция София Нюз, Дневник, Медиапул - 11/12/06)
 
					 
						
ЕС затегна правилата за износ на хранителни продукти от България и Румъния, ограничавайки износа на млечни продукти, месо и животни за останалите страни, членки на Съюза. [Гети Имиджис] 
						Ветеринарни експерти от ЕС одобриха в понеделник (11 декември) нови мерки, затягайки правилата за износ на българско мляко и месо, считано от 1 януари, когато балканската страна ще се присъедини към Съюза заедно с Румъния.
						Само онези български компании, които вече разполагат с лиценз за износ на млечни и месни продукти за ЕС, ще продължат да имат достъп до пазара на блока, посочи в свое изявление Европейската комисия (ЕК), обявявайки новите мерки. Според репортажи в българската преса това са общо около 60 млеко- и месопреработвателни компании. 
						"Неотдавнашно посещение в България на инспектори от Службата по храните и ветеринарните въпроси (FVO) установи, че някои млечни и месни предприятия все още не отговарят на нужните стандарти на ЕС за безопасност на храните," обясни ЕК в свое изявление. "Ето защо, както и за други присъединяващи се държави, на България ще бъде даден преходен период за модернизиране на предприятията до постигане на необходимите стандарти. Преходният период също така ще даде възможност на властите да подобрят системите за проследяване на продукти от животински произход." 
						Според Филип Тод, говорител на еврокомисаря по защитата на потребителите Маркос Киприану, преходният период ще продължи една година. Междувременно експертите от FVO ще продължат своите проверки и прегледи на българските компании, така че ако се установи, че и други освен вече лицензираните отговарят на нужните стандарти, те също да получат възможност да изнасят продукцията си за други страни от ЕС. 
						"Дружествата, които вече изнасят мляко и говеждо месо, не са засегнати," цитира "Ройтерс" думите на Тод от понеделник. "Но останалите 359 месни и 391 млечни предприятия, които трябваше да започнат да изнасят от 1 януари, ще трябва да преминат през допълнителни проучвания едно по едно, преди да им бъде позволено да изнасят за ЕС." 
						Дружествата, които не отговарят на изискванията, ще могат да обслужват единствено вътрешния пазар. 
						Подобна мярка бе приложена за Румъния преди месец. Тя дава срок до края на 2009 г. на близо 400 румънски предприятия за месни, птичи, рибни и млечни продукти да извършат структурните промени, които се изискват според хигиенното законодателство на ЕС. 
						Междувременно с отделно решение, прието от ветеринарните експерти на ЕС в понеделник, бяха наложени допълнителни ограничения за срок от 12 месеца, засягащи животинските продукти, внасяни в България от трети страни преди 1 януари. 
						Експертите се съгласиха, че такива "неотговарящи на изискванията продукти" могат да се продават само на вътрешните пазари в България и Румъния, след като двете страни се присъединят към ЕС. Освен това дружествата в България и Румъния, които вече са придобили право да изнасят своята продукция в други страни от ЕС след 1 януари, няма да могат да преработват въпросните неотговарящи на изискванията вносни продукти," се казва в изявлението на ЕК с уточнението, че всички такива продукти трябва да се употребят или да се изтеглят от пазара до края на 2007 г. 
						Новите мерки бяха приети ден преди важна среща между ЕС и руски представители и по повод на неотдавнашната заплаха на Москва да забрани всякакъв внос на месо от Съюза, след като България и Румъния се присъединят към него, позовавайки се на лошите здравни стандарти при добитъка в двете балкански страни. Русия вече взе решение за забрана на вноса на полски месни продукти. 
						"Тъй като ЕС не може да гарантира безопасността на внасяното в Русия месо след присъединяването на България и Румъния през 2007 г., ние решихме да проведем разговори с представители на ветеринарните служби на всяка страна, членка на ЕС," цитира руската информационна агенция "Интерфакс" Сергей Данкверт, ръководител на "Росселхознадзор", руската група за санитарен контрол върху животинските и растителните продукти. 
						Брюксел се надява, че новите мерки ще спомогнат да се предотврати криза с Русия, чийто внос на животински продукти от ЕС според съобщенията възлиза на близо 1,7 милиарда евро.

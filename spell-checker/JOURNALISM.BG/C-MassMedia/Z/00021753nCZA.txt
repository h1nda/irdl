Хърватия с нова експортна стратегия 
					01/03/2007
					Нова експортна стратегия, представена на Хърватската конференция по експорта в Загреб, има за цел да даде тласък на една успешна и конкурентоспособна икономика на международния пазар. 
					От Наташа Радич за Southeast European Times от Загреб -- 01/03/07
 
					 
						
Премиерът Иво Санадер представи инициативата на Хърватската конференция по експорта в Загреб. [Гети Имиджис]
						Като елемент от хърватската икономика, будещ загриженост, националният износ претърпява стратегически промени, които в дългосрочен план би трябвало да повишат жизнения стандарт, да намалят равнището на безработицата и като цяло да подобрят икономиката. Новата стратегия предлага 29 мерки за борба с проблемите, които пречат на увеличаването на износа. 
						В частния сектор, който обхваща най-вече силно субсидираните отрасли корабостроене и туризъм, не се набляга достатъчно на износа. Хърватия изнася основно за Босна и Херцеговина, Словения и Италия. 
						Високите разходи и високите цени правят хърватските продукти неконкурентоспособни. В продължение на години Хърватия страда от голям търговски дефицит. Износът през миналата година бе по-малко от половината от обема на вноса, а частта му в общата национална икономика бе едва 10 %. 
						Като доказателство за усилията на правителството да направи промени премиерът Иво Санадер представи националната стратегия за насърчаване на износа за 2007-2010 г. по време на Хърватската конференция по експорта в Загреб в края на януари. Планът, наречен "Хърватска експортна офанзива", цели да увеличи броя на фирмите износителки, да промени структурата на експорта и да повиши конкурентоспособността на произведените материали. 
						Проектът е замислен от Министерството на икономиката, труда и предприемачеството в сътрудничество с Хърватската асоциация на износителите, Хърватската стопанска камара, Хърватската търговско-занаятчийска камара, Хърватската асоциация на работодателите и Хърватската банка за възстановяване и развитие. 
						В словото си пред конференцията Санадер заяви, че Хърватия трябва да увеличи износа си, за да има успешна икономика, по-висок ръст на БВП, по-високи жизнени стандарти и повече работни места. 
						Целта е да се увеличи броят на експортните дружества с 25 % и да се промени основната структура на износа. 
						Вместо да се изнасят просто стоки и услуги, инициативата има за цел обособяването на шест основни експортни групи -- водна, риболовна, текстилна, корабостроителна, горска и за комуникационни технологии. Хърватия трябва да започне да изнася своите знания и умения, каза Санадер. 
						Макар че правителството няма да се меси в работата на дребните предприемачи, планът предвижда да се намали производството и да се работи върху конкретни продукти, които биха били конкурентоспособни както на вътрешния, така и на международния пазар. 
						Правителството е осигурило 3,3 млн. евро за прилагане на експортната стратегия. Законовата рамка вече е налице, а Хърватия приема редица нови икономически закони, които засилват пазарната конкуренция и износа на хърватски стоки.

Главният прокурор на ООН Дел Понте възнамерява да се оттегли от поста си 
					31/01/2007
					 
						ХАГА, Холандия -- Главният прокурор на ООН за военни престъпления Карла дел Понте съобщи във вторник (30 януари), че възнамерява да се оттегли след изтичането на мандата й през септември. Пред журналисти тя изрази надежда, че дотогава босненските сръбски военновременни лидери Радован Караджич и Ратко Младич ще бъдат арестувани. Тя призова също ЕС да продължи натиска върху Белград да сътрудничи при издирването на заподозрени във военни престъпления, като посочи, че е против възобновяването на преговорите по Споразумението за стабилизация и асоцииране със Сърбия, докато страната не изпълни задълженията си.
						Дел Понте призна, че докато Младич вероятно е в обсега на сръбските власти, нищо не се знае за местонахождението на Караджич. Тя изрази също разочарованието си, че бившият югославски президент Слободан Милошевич е починал преди края на процеса срещу него. (AП, Swissinfo, Бета, Б92, Pincom.info, Танюг - 30/01/07)

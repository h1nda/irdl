СФОР задържаха предполагаем член на мрежата за подпомагане на укриващите се военнопрестъпници
09/05/2003
При съвместна операция на СФОР и босненско-сръбската полиция бе арестуван мъж, за който се предполага, че е бил шофьор и бодигард на издирвания за военни престъпления Любомир Боровчанин.
(Би Би Си, Ройтерс, АФП, СФОР - 08/05/03)
 
 
От СФОР съобщиха за арестуването на мъж, заподозрян, че помага да избегне правосъдието на босненско-сръбския военнопрестъпник Любомир Боровчанин, който по времето на войната командваше специална полицейска бригада. Арестуваният Драган Василевич бе заловен рано в четвъртък (8 май) при съвместна операция на СФОР и босненско-сръбската полиция.
"Василевич е заподозрян, че е член на мрежа, помагаща на Боровчанин, и се предполага, че е бил негов шофьор и бодигард", съобщи пред репортери говорителят на СФОР Джеф Кавърдейл.
"Този арест се проведе в съответствие с продължаващия мандат на СФОР да поддържа безопасен и сигурен климат в Босна и Херцеговина (БиХ)", се казва в съобщение за печата на СФОР. В него също се призовава за по-нататъшно сътрудничество от страна на лидерите на двете общности, Федерация БиХ и Република Сръбска(РС).
По-рано тази година Върховният представител Пади Ашдаун обяви започването на кампания, насочена срещу лица и институции, които помагат на обвинените във военни престъпления да избегнат ареста. Василевич е първият арестуван от СФОР в рамките на тази кампания. Ашдаун също така наложи финансови санкции на бившия министър на правосъдието на РС Момчило Мандич, заподозрян, че е оказал жизненоважна помощ на най-издирвания от Трибунала обвиняем Радован Караджич. Мандич по-късно бе арестуван от сръбската полиция във връзка с разследването на убийството на премиера Зоран Джинджич.
Василевич бе заловен у дома му в гр. Белина в североизточна БиХ. С подкрепата на полицията на РС, части на СФОР обкръжиха неговата къща преди да нахлуят и да го арестуват в 7:00 местно време. Компютърът и мобилните телефони на Василевич са били конфискувани.
Кавърдейл съобщи, че Василевич е бил разпитан от представители на СФОР и по-късно ще бъде предаден на властите на РС за по-нататъшни действия. Мандатът на СФОР им разрешава да задържат граждани на БиХ за неопределен период от време.
Бивш старши офицер в босненско-сръбската полиция, Боровчанин бе обвинен през септември 2002 г. по шест пункта за участие в геноцид, престъпления срещу човечеството и нарушения на законите и обичаите на войната. Предполага се, че той е участвал в масовите избивания, преследвания и насилствени изселвания и изтезания на босненски мюсюлмани в Сребреница, Поткари, Зворник и други райони през юли 1995 г.
В други новини, Трибуналът на ООН съобщи в четвъртък, че е отложено за неопределено време делото срещу един от най-високопоставените босненско-сръбски обвиняеми -- Момчило Краисник, бивш председател на парламента на РС и известно време съюзник на Караджич. Делото трябваше да започне в понеделник. Съдът обясни решението си с отстраняването на адвоката на Краисник от съдебните власти на САЩ.

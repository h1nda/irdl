Външният министър на Черна гора се стреми да засили регионалните връзки
					09/12/2004
					Основна тема на посещенията на външния министър на Черна гора Миодраг Влахович в Хърватия, Словения и Босна и Херцеговина миналия месец бе необходимостта от по-тясно сътрудничество между бившите югославски републики.
					От Антонела Кръстович за Southeast European Times от Подгорица - 09/12/04
 
					 
						
Външният министър на Черна гора Миодраг Влахович посети Хърватия, Словения и Босна и Херцеговина. [Архив]
						С цел укрепване на връзките миналия месец външният министър на Черна гора Миодраг Влахович направи серия от посещения до съседни страни. Маршрутът му включваше Хърватия, Словения и Босна и Херцеговина (БиХ). В Загреб Влахович поднесе на хърватите извиненията си за разрушенията, понесени от страната им по време на конфликтите през 90-те години. Той нарече участието на черногорски войници в боевете "злощастно, мъчително събитие", което хората в републиката са признали и осъдили. 
						Хърватският външен министър Миомир Жужул, който се срещна с Влахович по време на визитата му в страната, подчерта, че е важно страните да се съсредоточат върху настоящето и да гледат напред към бъдещето. Той каза, че Хърватия напълно разбира интересите и целите на Черна гора, като добави, че Загреб подкрепя стремежите на всички страни в региона към членство в ЕС. 
						В близко бъдеще ще бъде открито хърватско консулство в Подгорица, каза Жужул. В Словения Влахович се срещна с бившия външен министър Иво Вайгъл. Двамата обсъдиха сътрудничеството между Словения и Черна гора, ситуацията в Югоизточна Европа, правния статут на двете съставни републики на Сърбия и Черна гора, както и дейността на международни организации, като конкретно се спряха на ЕС и ОССЕ. 
						Влахович каза, че за него е изключително важно да обсъди регионални въпроси с колегите си от Словения, тъй като догодина страната ще поеме председателството на ОССЕ, като добави, че Черна гора и Словения имат еднакви виждания по много неразрешени въпроси в региона. От своя страна Вайгъл каза, че е важно за Словения да получи информация от първа ръка за връзките между Сърбия и Черна гора, тъй като те са фактор за регионалната стабилност. 
						Докато бе в Любляна, Влахович произнесе реч за Черна гора и евроатлантическата общност пред дипломати, представители на медиите и видни обществени и културни дейци. Събитието бе организирано от Асоциацията за международни отношения и Атлантическия съвет на Словения. 
						По време на посещението си в Босна и Херцеговина Влахович се поклони пред жертвите на клането в Сребреница от 1995 г., като каза, че те са символ на ненужното човешко страдание и всички престъпления, извършени по време на конфликтите в бивша Югославия. Той проведе разговори с външния министър на Босна и Херцеговина, Младен Иванич, с председателя на министерския съвет, Аднан Терзич, и с други членове на правителството. 
						Влахович и Иванич казаха, че е от огромно значение държавите им да сътрудничат на трибунала на ООН в Хага и да заловят обвиняемите във военни престъпления. Влахович изрази тревогата си, че Черна гора може да понесе последствия, ако Белград не екстрадира обвиняемите, издирвани от трибунала, включително бившия генерал от армията на босненските сърби Ратко Младич. 
						Външните министри обсъдиха и двустранните икономически отношения. Те посочиха, че е необходимо да се завършат регионалните инфраструктурни проекти, като например пътищата между Фоча и Никшич, както и между Требине и Херцег Нови. Иванич посочи също, че макар споразумението за свободна търговия между Черна гора и БиХ да е довело до увеличаване на търговията, може да се направи още много.

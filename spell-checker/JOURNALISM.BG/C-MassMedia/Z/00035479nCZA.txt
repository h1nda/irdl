Гърция обеща да либерализира автомобилните превози на стоки въпреки стачката
					30/07/2010
					В петък стачката на шофьорите на камиони срещу плановете на правителството да либерализира превозите на стоки продължава пети ден.
					(ДПА, eKathimerini, Гардиън, Айриш Таймс, Информационна агенция ФОКУС - 30/07/10; AП, Ройтерс, ДПА, Файненшъл Таймс, Би Би Си, Гардиън, AНA-MПA - 29/07/10; AНA-MПA, eKathimerini - 28/07/10)
 
					 
						
Върволица от камиони по магистралата Атина-Солун в четвъртък (29 юли). [Гети Имиджис]
						Гръцкият министър-председател Георгиос Папандреу каза в четвъртък (29 юли), че правителството му няма да се поддаде на натиска на стачкуващите собственици на камиони и автоцистерни и ще осъществи плановете си да отвори за конкуренцията автомобилните превози на стоки. 
						"Убедени сме, че либерализирането на работните места помага на младите хора; отварянето на пазара открива възможност за по-добри услуги, по-евтини услуги и е от основно значение за създаване на възможности за растеж," каза ръководителят на управляващата лявоцентристка партия ПАСОК на заседание на кабинета. 
						Либерализацията на защитените сектори, включително автомобилните превози на стоки, е сред съществените реформи, които правителството на Папандреу трябва да реализира, за да получи средства от държавите от еврозоната и МВФ по силата на спасителния план за 110 млрд. евро, който бе обявен през месец май. 
						Мисия от 30-т инспектори на ЕС, МВФ и Европейската централна банка пристигна в Атина в понеделник с цел да оцени изпълнението на мерките, които Гърция се съгласи да осъществи, за да избегне евентуално преустановяване на плащанията по държавния дълг. Експертите приключиха посещението си в четвъртък и сега се очаква докладът с техните констатации. 
						Тежките мерки за икономии и реформи, които Гърция бе принудена да предприеме, предизвикаха множество стачки и протести през последните няколко месеца. 
						Собствениците на камиони и автоцистерни обявиха в понеделник безсрочна стачка. Около 33 000 превозвачи спряха работа в знак на протест срещу намерението на правителството да отвори за конкуренция автомобилните превози на стоки, като намали цената на новите лицензи. 
						В момента само автомобили с държавен лиценз могат да превозват стоки, включително горива, в Гърция, като след 1986 г. не са издавани нови лицензи, посочва "Файненшъл Таймс". 
						Операторите в сектора смятат, че таксите, които ще се плащат по силата на новия закон, са доста по-ниски от таксите, стигащи до 300 000 евро, които те са платили, за да влязат на пазара. Едно от исканията им за преустановяване на стачката е правителството да не предлага законопроекта за гласуване до края на август. 
						Заради стачката бензиностанциите в страната са останали без горива и според съобщенията над 70 % от тях са затворили в четвъртък заради липса на горива. Стачката засегна и борещата се за оцеляване туристическа индустрия и причини сериозен недостиг на пресни селскостопански стоки. 
						В сряда Папандреу издаде извънреден указ, с който се нарежда на стачкуващите да се върнат незабавно на работа и се заплашват с арест онези, които не го сторят. 
						И това обаче не уплаши стачкуващите и около 500 шофьори на камиони се събраха на протест пред министерството на транспорта. Някои се опитаха да щурмуват сградата, което доведе до кратък сблъсък с полицията, която използва сълзотворен газ, за да разпръсне тълпата. 
						Стачкуващите шофьори на камиони и министърът на транспорта Димитрис Репас направиха последен опит да постигнат споразумение по-късно в четвъртък, но и той се провали. Общото събрание на шофьорите на камиони трябваше да реши в петък дали да продължи стачката, или да я прекрати.

ОССЕ притиска Македония относно свободата на медиите
					12/08/2011
					От ОССЕ заявиха в четвъртък, че са "разтревожени от резкия спад на медийната свобода" в Македония.
					(Утрински Весник - 12/08/11; OССE, СНA - 11/08/11)
 
					 
						
ОССЕ предупреждава за спад на медийната свобода и продължаващи репресии срещу медиите в Македония. [Ройтерс]
						Изразявайки повторно безпокойството си от продължаващото влошаване на медийната свобода в Македония, ОССЕ призова в четвъртък (11 август) Скопие да сложи край на репресиите срещу електронните и печатните новинарски издания и на опитите за заглушаване на критичните гласове в страната. 
						Представителката за свободата на медиите в 56-членната организация Дуня Миятович каза, че е "разтревожена от резкия спад на медийната свобода" в балканската страна, и разкритикува властите, че не обръщат внимание на призивите на организацията за предприемане на мерки за подобряване на ситуацията в тази област. 
						"Това, за съжаление, е четвъртият път за последните два месеца, когато повдигам различни въпроси, свързани с продължаващото влошаване на медийната свобода," писа тя в писмо до външния министър Никола Попоски. "Въпреки многократните призиви към правителството да промени ситуацията и да покаже уважение към ангажиментите на ОССЕ, свързани със свободата на медиите, ситуацията изглежда се влошава." 
						Представителката на ОССЕ е посочила в писмото си няколко притеснителни случая, включително прекратяването в края на юли на мандата на целия управителен съвет на държавното радио и телевизия МРТ, както и действията срещу критично настроени медии и отделни журналисти. 
						Миятович е изпратила писмото си до Попоски два дни след като Тамара Чаушидис, журналист от скопския телевизионен канал "Алсат-М" и председател на Независимия профсъюз на журналистите, бе уволнена във вторник без предупреждение. 
						Макар че решението на медията "би могло да се разглежда просто като свързано с работата решение, то на практика е показателно и за силно политизираното естество на медийните дела и за страхът от критични гласове," каза представителката на ОССЕ. 
						Фактът, че освобождаването на Чаушидис стана след протеста на нейния профсъюз в края на миналия месец срещу политическите и бизнес влияния върху македонските медии, събуди подозрения, че решението на "Алсат-М ТВ" е било политически мотивирано и имащо за цел да накаже журналистката. 
						Миятович бе особено обезпокоена от предприетия на 31 юли от съвета на МРТ ход, когато той обяви решението си да прекрати мандата на всичките седем членове на управителния съвет на обществената медия, без дори да започне процес на назначаване на техни заместници. 
						"Особено важно е, когато взема решения за промени в управителния съвет на МРТ, Съветът да тълкува закона в интерес на запазване на политическата и редакционна независимост на общественото радио и телевизия, каза представителката на ОССЕ. 
						Други притеснителни случаи, които Миятович посочва в писмото си, включват решението на Агенцията за електронни комуникации да отнеме лиценза на най-старата телевизия в Македония, "А1 ТВ", както и закриването на три всекидневника, всеки от които бе подложен в края на 2010 г. на разследване за укриване на данъци и пране на пари. Техните банкови сметки са замразени от 27 януари насам. 
						Миятович разкритикува също промените в националния Закон за електронните медии, съгласно който броят на членовете на Съвета за радио и телевизия бе увеличен на 15, като новите шест членове се номинират от органи, които фактически се контролират от управляващата партия. 
						"Тези изменения противоречат на целта на закона, която е да гарантира политическата независимост на регулаторния орган," цитира ОССЕ думите на Миятович от писмо до правителството миналия месец.

От Хадес до Олимп
					21/06/2010
					Гръцкият футболен отбор ликува след първата победа в мач за Световната купа, която му помогна да си възвърне увереността преди мача с Аржентина.
					От Панайотис Кумантарос и Х. К. Цанис от Порт Елизабет и Атина за Southeast European Times – 21/06/10
 
					 
						
Играчите от гръцкия отбор Георгиос Самарас и Йоргос Карагунис празнуват победата с 2:1 в мача срещу Нигерия от Група B от Световното първенството по футбол в четвъртък (17 юни). [Гети Имиджис]
						Невероятно е какво могат да направят няколко дни самоанализ и лавина от лоши отзиви в пресата за един футболен отбор. Първата победа на Гърция с 2:1 в мача за Световната купа в четвъртък (17 юни) срещу Нигерия не би могла да дойде в по-добър момент. 
						Пет дни по-рано отборът загуби от Република Корея с 2:0. Но в четвъртък той излезе на терена с нови сили и дори напомняше на отбора, който изненада света през 2004 г., спечелвайки Европейската купа. Победата с 2:1 на стадион „Фрий Стейт” в Блумфонтейн дойде след горещо представление на гръцката страна през втората половина, за което до голяма степен помогна и фактът, че Нигерия игра с десет играчи заради червен картон. 
						Кратките прояви на невъздържаност, смръщените погледи и мрачните изражения бяха заменени с възторжено ликуване на терена и в съблекалнята. Спортните всекидневници в Атина в петък поместиха триумфални заглавия. Само няколко дни по-рано те представиха играчите и треньорите като лентяи. 
						Треньорът ветеран, германецът Ото Рехагел, който попадна под прицела на повечето отрицателни статии, след края на мача се ръкува с всеки от играчите, а мениджърът на отбора Такис Фисас, играч от вече историческия отбор от 2004 г., определи дивите тържества като добре дошло „освобождаване” от невероятния стрес, на който е бил подложен отборът. 
						За почивния ден гръцкият национален отбор отпътува обратно за Дърбан в петък, 18 юни. Към играчите се присъединиха техните родители, съпруги, деца и приятелки, които от началото на турнира бяха отседнали в Йоханесбург. 
						Само един инцидент помрачи иначе приятното настроение и показа колко са се влошили отношенията между отбора и гръцката преса. По пътя към автобуса на отбора крайният защитник на "Ливърпул" Сотирис Кириакос спря, за да скастри гръцки спортен журналист. 
						Малко по-късно край тях премина нигерийският полузащитник Нванкво Кану и зададе неизбежния въпрос за изгонването на съотборника му Сани Каита. 
						"Да, това ни уби, но дори и така играта щеше да се промени, ако бяхме вкарали гол при възможността в 59-ата минута", каза той. „Да, Каита направи грешка, но не нужно непрекъснато да го критикувате.” 
						Присъствието на гръцките фенове в Блумфонтейн не остана незабелязано, като на трибуните на стадион „Фрий Стейт” имаше около 4000 поддръжници. Повечето от тях бяха членове на етническите гръцки общности от други градове в Южна Африка, дошли специално за мача, въпреки че се виждаха и членове на неофициалния фенклуб на националния отбор, както и многобройни емигранти от Австралия, много от които посещаваха и мачовете на австралийския тим. 
						„Днес момчетата играха като гърци. Това искаме да видим, даже и да губим всеки мач”, каза Маринос от Мелбърн пред стадиона. Георгиос, също от Мелбърн, каза, че 16-часовото пътуване от Австралия и солените разходи са си заслужавали, за да се види първата победа на Гърция в турнира за Световната купа. 
						„Следвам гръцкия национален отбор навсякъде. Бях на Европейското първенство през 2008 г. в Австрия,” казва Тасос, фен от Сидни. „Те контролираха играта днес и не вярвам, че щяхме да загубим, дори ако Нигерия беше продължила с 11 играчи. Момчетата имат кураж.” 
						Обратно на тях, нигерийските фенове изразиха своето разочарование. 
						„Много съм тъжен. Представихме се много зле; не бяхме един отбор”, каза Винсънт, нигериец, които живее постоянно в Република Южна Африка. 
						„[Ларс] Лагербек каза, че познава Гърция добре и е готов”, казва Сани, който седи до него, визирайки шведския треньор на отбора на Нигерия. „Играхме лош футбол. За съжаление нямаме отбора или играчите, които имахме някога.” 
						Една от изненадите беше отношението на южноафриканските фенове на стадиона. Като цяло те възторжено подкрепяха гърците – и не проявяваха особен ентусиазъм към африканците от Нигерия. 
						Според местните спортни журналисти това се дължи на междуетническите конфликти, възникващи заради имигриращите в Южна Африка нигерийци.

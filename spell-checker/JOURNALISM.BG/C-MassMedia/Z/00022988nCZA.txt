Босна и Херцеговина бе домакин на Световния клубен шампионат по риболов
					22/06/2007
					БиХ получи висока оценка за събитието, определяно като най-важното спортно събитие след периода на конфликта. 
					От Антонио Пърленда за Southeast European Times от Сараево – 22/06/07
 
					 
						
Клубът по спортен риболов от Йелах-Тесан, представляващ Босна и Херцеговина, завърши четвърти. [Антонио Пърленда]
						27-ият Световен клубен шампионат се проведе на река Крупа в Южна Босна и Херцеговина (БиХ) от 2 до 10 юни. Отборът на Италия спечели състеанието. 
						Участваха двадесет и пет европейски страни. Бившите световни шампиони от Сърбия спечелиха второ място, унгарците бяха на трето, а Клубът по спортен риболов от Йелах-Тесани, представляващ БиХ, остана четвърти. 
						"Горди сме, че участниците имаха възможност да се състезават в тази красива и приятна страна, където хората обичат природата и спорта изобщо," каза членът на председателството на БиХ Желко Комшич. 
						Състезанието бе спонсорирано от Международната конфедерация по спортен риболов и Международната федерация по спортен риболов в сладки води. Въпреки че отборите формално не бяха национални, всеки участващ клуб представляваше родната си страна. 
						Събитието се проведе в пет участъка на р. Крупа, от Караоток до Каплина. Всеки отбор имаше по един състезател във всеки участък. Риболовците, уловили най-голямата риба в своя участък, получаваха по една точка, а завършилият на второ място - две точки. Крайният победител бе отборът с най-малък брой точки. Италианският отбор спечели първото място със само 62,5 точкии и 18 кг хваната риба. 
						Отборът на БиХ от Клуба по спортен риболов в Йелах-Тесани дойде със скромни очаквания поради липсата на модерна риболовна екипировка. Екипировката на водача на италианският отбор Роберто Трабуко според някои бе по-скъпа от тази на целия отбор на БиХ. 
						През първите седем дни на състезанието отборите се подготвяха и се запознаваха с реката. Същинското състезание се проведе през последните два дни. В първия ден от състезанието отборът на БиХ остана на 10-о място. На втория ден нещата взеха неочакван обрат. С малко късмет и добро познаване на терена риболовците от БиХ успяха да се издигнат до четвърто място. 
						Другите отбори от региона се радваха на умерен успех. Румъния бе 9-а, Словения - 11-а, Черна гора - 13-а, Хърватия - 15-а, България - 16-а, а Македония - 20-а. 
						Реките в БиХ са известни с богатството си на сьомга, пъстърва и шаран. През двата дни на състезанието индивидуалният улов варираше между 3,5 и 26 кг. Ричард О'Конър от Англия изпозлва кука #16 и копринено влакно 0,12 мм, за да изтегли най-големия улов. Английският отбор спечели 6-о място в общото класиране. 
						Според Джордже Клепич, председател на Асоциацията на БиХ по спортен риболов, БиХ е получила висока оценка за организацията на събитието, което се смята за най-важното спортно събитие в страната от края на периода на конфликта.

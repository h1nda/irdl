Ръководителят на НАТО и ЕС призовават за изграждане на многоетническо и демократично Косово
18/11/2003
Генералният секретар на НАТО лорд Джордж Робъртсън призова ръководството на Косово да подкрепи усилията за изграждане на многоетническо общество в провинцията.
(АФП, АП, ЕС, Бета, Нюзрум Финланд - 17/11/03; КФОР -14/11/03)
 
 
Генералният секретар на НАТО Джордж Робъртсън призова лидерите на Косово в понеделник (17 ноември) да направят повече за изграждане на многоетническо общество. "Политическото ръководство на Косово трябва да оказва твърда подкрепа за едно многоетническо Косово," заяви Робъртсън пред жителите на Ново Село, етнически смесено село на около 29 км северно от Прищина.
Това бе последното посещение на Робъртсън като шеф на НАТО в Косово. Той напуска поста си през следващия месец и ще бъде заменен на 1 януари от холандския външен министър Яп де Хуп Схефер.
Робъртсън призова лидерите на албанската и сръбската общности в Ново Село да съдействат за завръщането на бежанците. Премиерът на Косов Байрам Реджепи го придружаваше.
Международната общност е "решена да създаде многоетническо Косово", каза ръководителят на НАТО. "Цялото ръководство трябва да отправи единно послание към света, че това е, което членовете му отстояват - свобода, приличен живот и безопасност за всички, които наричат Косово свой дом," заяви Робъртсън по време на посещението си в район с новопостроени къщи за завръщащи се сръбски бежанци.
"Косовските сърби наричат това свой дом. Те имат право да се завърнат", посочи Робъртсън. " Ние искаме те да се завърнат и това показва, че международната общност изпълнява ангажиментите си."
Няколко сръбски семейства са се завърнали в селото след като ЮНМИК и местните институции увеличиха усилията си за подобрение на процеса на завръщане на бежанците.
Около 200 000 косовски сърби напуснаха провинцията след края на конфликта от 1998-1999 г. от страх пред актове на отмъщение. Само няколко хиляди са се завърнали оттогава.
Преди да се отправи към Ново Село Робъртсън бе брифиран от командващия КФОР генерал-лейтенант Холгер Камерхоф. След това той се срещна с ръководителя на ЮНМИК Хари Холкери. Реджепи също присъства на срещата, както и президентът на Косово Ибрахим Ругова и председателят на Асамблеята Неджат Дачи.
Други новини: външните министри на ЕС също призоваха към изграждане на многоетническо и демократично Косово, препотвърждавайки, че народът на провинцията ще намери място в Европа въз основа на пълното прилагане на резолюция 1244 на Съвета за сигурност на ООН и на политиката на "стандарти преди статут".
ЕС е готов да подпомага този процес, заявиха министрите в своя декларация. Те приветстваха плановете на Холкери да предложи още по-конкретни насоки за осъществяване на напредък и за създаване на непрекъснат механизъм за преглед на постигнатото. Първата възможност за цялостен преглед може да се отвори към средата на 2005 г. или дори по-рано "ако бъде отбелязан достатъчен прогрес", посочиха министрите.

Епистоларна дипломация: нова ера за Гърция и Турция
					29/01/2010
					Писмо на турския премиер Ердоган получи положителен отклик от неговия гръцки колега, откривайки възможност за установяването на по-добри отношения между двете страни.
					От Ерол Измирли за Southeast European Times от Анкара -- 29/01/10
 
					 
						
„Имаме искрено желание да развиваме нашите отношения”, заяви турският премиер Реджеп Тайип Ердоган. [Гети Имиджис]
						Турция и Гърция дават сигнали за започването на нова ера на подобряване на отношенията между двете страни след избирането на гръцкия премиер Георгиос Папандреу през октомври. 
						След победата, турският премиер Реджеп Тайип Ердоган написа писмо от четири страници до своя нов колега, съдържащо предложения за постигането на по-добро разбирателство между двете държави. В понеделник (25 януари) Папандреу отговори, че приветства тази възможност. 
						В писмото на Ердоган се посочва, че взаимното уважение и разбирателство между Гърция и Турция ще подобрят стабилността в целия регион. "Имаме искрено желание да развиваме нашите отношения." 
						Турция и Гърция почти стигнаха до война през 1996 г. заради разделения остров Кипър, към който и двете страни имат претенции. Поредицата от земетресения, засегнали и двете държави през 1999 г., обаче стана причина за воденето на "дипломация на земетресенията" и доведе до вдигането на наложеното от Гърция вето върху кандидатурата на Турция за пълноправно членство в ЕС. 
						Ердоган предложи двустранна работна група на министерско равнище да решава по-добре ключовите въпроси. 
						На първо място, Ердоган предлага Папандреу да окаже натиск върху кипърските гърци и кипърските турци, за да се постигне пробив в продължаващите преговори за обединението на острова, който е разделен от 1974 г. "Въпреки че този проблем не засяга пряко нашите народи, ние трябва да им подадем ръка", посочва той. 
						Ердоган твърдо подкрепя и подобряването на отношението към турското и гръцкото малцинство в двете страни. "Нашите малцинства имат потребности, на които трябва да отговорим. В тази нова ера трябва да изпълним техните очаквания", посочва той. Близо 130 000 турци живеят в Гърция, а Турция е дом на хиляди гърци. 
						На трето място, по отношение на границите в Егейско море - проблем, породен от разногласията във връзка с определянето на териториалните води - Ердоган предлага "нови мерки за изграждане на доверие и ускоряване на текущите технически преговори по този въпрос". 
						И накрая, Ердоган посочва, че страните трябва да се справят с трафика на хора. Турция и Гърция се използват като коридори за мигранти, които често проникват незаконно от Близкия изток на Балканите. От там те се придвижват към държавите, членки на ЕС. 
						След като по-рано този месец се срещна с Папандреу в Атина, Егемен Багъш, главен преговарящ на Турция с ЕС, заяви пред репортери, че гръцкият лидер "споделя изцяло становището на нашия министър-председател". 
						Багъш отбеляза предишните отношения на Папандреу с турското правителство. "Той е известен с усилията си за подобряване на двустранните връзки с нашия покоен външен министър Исмаил Джем." 
						Освен четирите отбелязани проблема, други въпроси също пораждат трудности. Все още не е ясно дали турското правителство ще отвори отново семинарията в Халки, основното богословско училище на Източноправославната църква. 
						Настоятелството на семинарията закри училището, след като турският Конституционен съд се произнесе, че всички частни висши учебни заведения трябва или да се включат в държавната университетска система, или да бъдат закрити. 
						Въпреки че Багъш посочи, че семинарията "не е проблем между Турция и Гърция", той отбеляза, че "някои подобрения в условията на турското малцинство в Западна Тракия ще създадат по-добра среда [за разглеждане на възможността семинарията да бъде открита отново]." 
						Турция разкритикува Гърция за ограничаването на правата на около 150 000 души от турски произход в гръцкия регион Западна Тракия.

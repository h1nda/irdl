Археолози откриха средновековни предмети на хълма Височица и отхвърлиха тезите на търсач на пирамиди 
					18/09/2008
					Макар и да не откри доказателства за пирамиди, археологически екип намери това лято много средновековни предмети.
					От Юсуф Рамаданович за Southeast European Times от Сараево -- 18/09/08
 
					 
						
Босненският изследовател и археолог ентусиаст Семир Османагич показва каменни фрагменти, открити при разкопки на хълма Височица в БиХ. Османагич, който е собственик на бизнес в Съединените щати, е похарчил десетки хиляди евро в търсене на първите пирамиди в Европа. [Гети Имиджис]
						Летните разкопки на хълма Височица в Босна и Херцеговина пожънаха резултати, но не от естеството, което предприемачът и любител археолог очакваше. Семир Османагич, американски бизнесмен, произхождащ от БиХ, е инвестирал големи суми собствени средства в търсене на т.нар. от него "първи пирамиди в Европа".
						Твърденията му все още не са подкрепени с доказателства. Напротив, археологически екип заяви през лятото, че е открил важни предмети от по-скорошна епоха. Сред тях са осем фрагмента от готически архитектурни резби и части от стъкленици, датиращи от 14-и и 15-и в., внесени от Венеция и княжества от територията на днешна Германия, както и многобройни парчета керамика. Те са открили още 20 сребърни предмета, датиращи от 15-и век. 
						"Това доказва, че на града е било отделяно голямо внимание, когато там са пребивавали от време на време средновековните босненски крале,” каза за медиите ръководителката на групата Лидия Фекеза. „Щом премахнем ... растителността от върха на хълма Височица, ще видим окончателно как е изглеждала тази средновековна босненска местност,” добави тя. 
						Не всички посрещат радушно разкопките. На 7 август вандали, заподозрени в политическо противопоставяне на изследването на средновековната босненска държавност, хвърлиха каменна плоча в кладенец на старата крепост. Средновековният град Високи на хълма Восичица за първи път се споменава в писмени документи от 1355 г.; археолозите обаче смятат, че построяването му датира още от 12-и век. Те го смятат, редом с древния град Бобовац в Централна Босна, за една от най-значимите исторически находки в БиХ. 
						Според археолозите Високи е играл важна роля в средновековната босненска държава. Представители на тогавашната власт са подписали някои важни документи в този град крепост, повечето от които свързани с търговски сделки на старата босненска държава с тогавашната Дубровнишка република. 
						Учени от БиХ настояваха държавата да отмени разрешителните за разкопки на хълма Височица, издадени на самозвания археолог Османагич. 
						В колективно изявление археолозите подложиха на унищожителна критика твърденията му, че на това място са били строени пирамиди. „Тази комедия не е подкрепена нито от официалната наука, нито от експерти, археолози или историци. ... Всеки с минимално добро образование знае към кои векове, район и цивилизация се отнасят такива постройки,” се казва в него. 
						Между подписалите документа е професорът по археология от Университета в Сараево Енвер Имамович, който призова да бъдат разходвани повече средства за легитимни изследвания. "Въпреки 120-годишната си традиция в археологията Босна и Херцеговина днес не инвестира нито цент в неизследваните досега [средновековни] обекти," каза той.

Албания може да узакони гей браковете
					12/08/2009
					Хомосексуалистите в Албания тържествуват, докато правителството работи за признаването на браковете между лица от един и същи пол въпреки силната опозиция.
					От Йонилда Кочи за Southeast European Times от Тирана – 12/08/09
 
					 
						
Премиерът Сали Бериша подкрепя инициативата за признаване на гей браковете. [Гети Имиджис]
						Премиерът Сали Бериша обяви неотдавна, че правителството подкрепя изменение на закона, което ще признава браковете между лица от един и същи пол. Ако то бъде прието, Албания ще стане първата страна в региона, сторила това. 
						Хомосексуализмът в Албания е табу, а до 1995 г. се е смятал за престъпление. Представителите на местната гей общност прикриват идентичността си и живеят в страх заради позора, с който се свързва сексуалната им ориентация, и заплахите за безопасността им. 
						Като направи бракът между лица от един и същи пол една от новите законодателни инициативи на правителството, Бериша се надява да промени това. 
						 "Целта ни е да поставим това право на законова основа, то е вече узаконено в европейските държави," каза Бериша по време на междуправителствена среща, посветена на евроинтеграцията, в края на миналия месец. 
						"Независимо от дебатите, които може да възникнат, дискриминацията е неприемлива," каза той. 
						Гей общността е въодушевена от позицията на правителството. 
						"Това е не само стъпка, която трябва да се направи за [целите] на европейската интеграция, но най-вече за еманципацията на албанското общество," заяви Съюзът срещу дискриминацията на лесбийки, гейове, бисексуални и транссексуални със седалище в Тирана. 
						"Гордеем се, че нашата страна се присъединява към толкова много други, приемайки равнопоставеността и отхвърляйки дискриминацията срещу лесбийки, гейове, бисексуални и транссексуални хора." 
						Мнозина в Албания обаче, особено религиозните среди, ревностно се противопоставят на изменението и смятат, че бракът е съюз единствено между мъж и жена. 
						"Този вид закон говори за тежко нарушение на нормите и принципите на човешкия морал и би станал причина за опасни извращения, особено сред младите," каза Саймир Рушеку, заместник-председател на албанската мюсюлманска общност. 
						"За съжаление в днешно време тези закони се смятат за прогресивни, но всъщност това не е истина. Нещо повече, дълг на всяко правителство е да защитава брака," каза монсеньор Джерджи Френдо от Албанската католическа църква. 
						Митрополит Андон Мердани от Албанската православна църква казва: "Ние смятаме този вид бракове за проблем за обществото." 
						Общо 84 гласа са необходими, за да се промени съществуващият Семеен кодекс. Засега Демократическата партия на Сали Бериша не разполага с достатъчно гласове да прокара изменението. 
						Но Съюзът срещу дискриминацията на лесбийки, гейове, бисексуални и транссексуални храни надежда. 
						"Очакваме подкрепата на всички партии и приемането на закона срещу дискриминацията скоро след началото на следващата сесия на парламента", се казва в изявление на групата.

БиХ се приближава към процеса, водещ до членство в НАТО
					23/04/2012
					Преди срещата на върха на НАТО следващия месец в Чикаго БиХ трябва да приложи политическото си споразумение за военната собственост.
					От Дражен Ремикович за Southeast European Times от Сараево -- 23/04/12
 
					 
						
Някои от въпросните имоти са били силно повредени или унищожени преди години. [Ройтерс]
						Времето лети за Босна и Херцеговина (БиХ). Страната разполага с около четири седмици да определи собствеността на десетки военни съоръжения - бази, казарми и складове - преди НАТО да проведе своята ежегодна пролетна среща на върха, тази година в Чикаго. 
						Процесът на класифициране е съществена стъпка по пътя на БиХ към потенциално членство в Алианса. 
						На 10 април, по време на срещата си в Брюксел, членките на НАТО дадоха ясно да се разбере, че БиХ е на път да получи зелена светлина за Плана за действие за членство (ПДЧ). По-късно държавният секретар на САЩ Хилари Клинтън изпрати писмо до председателството на БиХ с призив към властите да "регистрират тези активи възможно най-скоро, така че БиХ да може да се възползва от предимствата, които ПДЧ предлага." 
						По-конкретно на масата са 69 имота. Собствеността е под въпрос, защото всички те някога са принадлежали на бившата югославска армия. Например в Република Сръбска има около 45 казарми. Малко повече от половината от тях трябва да се регистрират като държавни. Останалите ще бъдат предадени на местните власти, които ще променят предназначението им за различни видове ползване. 
						Казармата в Биелина например ще бъде дадена на общината. "Ако получим този имот, ще го преобразуваме в студентско общежитие, а една част от казармите ще се използва като медицински център," каза кметът на Биелина Мичо Мичич за SETimes. 
						НАТО иска списъкът да се отсее, за да може армията на БиХ да използва това, което е останало, в пълния му капацитет. Когато тези имоти бъдат окончателно регистрирани като държавни, въоръжените сили ще могат да ги ползват неограничено. 
						Понастоящем стойността на цялата тази собственост е неясна, но по някои изчисления тя може да възлиза на стотици милиони евро. 
						И след като миналия месец бе сключено политическо споразумение относно процеса, Съветът на министрите трябва да го приложи до срещата на върха на 22 май. 
						Денис Хаджович, директор на "Центъра за изследване на сигурността", НПО със седалище в Сараево, каза за SETimes: “Мисля, че регистрацията на имуществото е много по-лесна от политическата част. Сугурен съм, че БиХ ще успее с това; че на срещата на върха на НАТО в Чикаго ще донесем документа, който доказва, че сме заслужили ПДЧ." 
						Заместник-министърът на отбраната Мирко Околич изглежда оптимистично настроен. 
						"Съветът на министрите вече започна работа по това и мисля, че работата ще бъде свършена до срещата на върха на НАТО," каза той за SETimes. 
						Задават се обаче по-големи проблеми. "След ПДЧ мисля, че ще последва политически дебат по въпроса дали БиХ въобще трябва да се присъединява към НАТО, защото Сараево и Баня Лука имат различни гледища по въпроса," добави Околич. 
						В средата на март президентът на РС Милорад Додик отново засегна въпроса за членството на БиХ, повтаряйки, че гражданите на РС ще решат с референдум дали искат да се присъединят към НАТО, когато дойде моментът за това. 
						Независимо от това Инес Кубурович, говорителка на Щаба на НАТО в Сараево, каза, че щабът непрекъснато е сътрудничил на държавните институции, за да им помогне да изпълнят изискванията за задействане на ПДЧ. 
						"Важно е онова, което бе съгласувано на политическо ниво, да бъде приложено на практика. Щом това се изпълни, членките на Алианса ще бъдат готови да задействат плана за ПДЧ," каза тя за SETimes. 
						Това на свой ред отключва следващата част от процеса, която в никакъв случай няма да бъде лесна. БиХ "ще трябва да изпълни редица реформи в областта на политиката и отбраната. Страните, които участват в ПДЧ, представят пред НАТО годишна програма, която включва цели, механизми и планове за изпълнение на задачите в различните области," обясни Кубурович. 
						След среща с члена на председателството на БиХ Бакир Изетбегович по-рано този месец генералният секретар на НАТО Андерс Фог Расмусен каза, че Алиансът е поел ангажимент БиХ да получи пълноправно членство. 
					
				
			
					 
					
 
 

Преките чуждестранни инвестиции в Албания нарастват рязко
					03/08/2011
					Албания отчита ръст на преките чуждестранни инвестиции. Други бизнес новини: Гърция и Румъния са сред няколкото страни получателки на потенциален “спешен пакет”.
					 
						
Миналата година Албания е получила повече от 1 милиард долара под формата на ПЧИ. [Reuters]
						Преките чуждестранни инвестиции (ПЧИ) в Албания надхвърлиха прага от 1 милиард долара през 2010 г., според постоянния координатор на ПРООН Зинеб Туими Бенжелун. Миналата година 1,097 милиарда долара под формата на ПЧИ са направили Албания втория по размер получател на инвестиции в Югоизточна Европа след Сърбия и единствената страна в региона, където инвестициите са се увеличили въпреки глобалната икономическа обстановка. 
						*** 
						
						Гърция и Румъния, заедно с други членове на ЕС, които изпитват проблеми, като Португалия, Ирландия, Унгария и Латвия, може да получат "спешен пакет" на стойност 2,8 милиарда евро. Комисарят по регионалната политика на ЕС Йоханес Хан каза в понеделник (1 август), че пакетът ще подкрепи проекти от селското стопанство, регионални и инфраструктурни проекти в тези страни с 85% до 95%. Помощта цели да съдейства на държавите бързо да приложат програми, които са били блокирани поради финансовите им затруднения. 
						*** 
						Тревоги от недостиг на гориво се разпространиха в България миналата седмица, след като агенция "Митници" затвори "Лукойл Нефтохим", един от най-големите доставчици на гориво в България, поради данъчни проблеми, което заедно с неосъщественото инсталиране на нужните продуктови измервателни уреди доведе до отнемане на лиценза за данъчен склад за горива. В понеделник (1 август) съд отхвърли затварянето и възстанови разрешението за работа на рафинерията, докато по-висок съд се произнесе по проблема. 
						*** 
						
						Румъния приключи преговори с МВФ в понеделник (1 август) за освобождаването на 480 милиона евро по стендбай споразумението между страната и институцията. Договорката дойде след двуседмичен преглед на предпазното споразумение на стойност 5 милиарда евро. Ръководителят на мисията на МВФ Джефри Франкс похвали Букурещ, че е спазил ангажиментите си и е поддържал строга икономическа политика. Той счита, че икономиката може да отбележи растеж от 1,5% тази година, след две години на свиване. 
						*** 
						
						Търговското ембарго на Косово върху сръбски стоки е довело до недостиг в доставките на храна и лекарства в доминираната от сърби част на Косово. Според статистиката Косово внася над 90% от храната си от Сърбия. 
						*** 
						
						Българската Агенция за приватизация обяви в понеделник (1 август), че компанията "Бритиш Американ Тобако" се е отказала от плановете си да наддава за местния производител на цигари "Булгартабак". Единственият оставащ претендент е БиТи Инвест, регистрирано в Австрия дружество, собственост на държавната руска банка ВиТиБи. Нестоящият търг е четвъртият опит да се продаде държавният дял от 79,8% в "Булгартабак". 
						*** 
						Според данни на Евростат, публикувани в понеделник (1 август), Гърция е била с най-висок процент на безработицата сред страните членки на ЕС през юни. Миналия месец безработицата в потъналата в дългове страна е достигнала 15% спрямо 11% преди година. България и Кипър също са високо в списъка, съответно с 11,4% спрямо 10,1% и 7,6% спрямо 6,5%. 
						*** 
						
						Сърбия обяви търг за приватизацията на задлъжнялата авиокомпания "ЮАТ Еъруейс" в понеделник (1 август). Първоначално страната се надяваше да постигне сделка с Турските авиолинии, които да станат основен акционер, но такова споразумение не беше осъществено. Търгът ще изтече на 30 септември.
						
						(Различни източници -- 27/07/11-03/08/11)

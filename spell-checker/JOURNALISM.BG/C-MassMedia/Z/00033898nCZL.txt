Косовските власти и ЮЛЕКС обещаха да контролират границата със Сърбия
					23/03/2010
					 
						ПРИЩИНА, Косово -- Съвместна инициатива на косовската полиция, митническите служители и ЮЛЕКС ще засили контрола в два от северните ГКПП в опит да бъде спряна незаконната дейност там. В понеделник (22 март) властите започнаха да спират и регистрират всяко превозно средство, влизащо и излизащо от Косово, и да проверяват за наличието на съответни митнически документи. Преди това само служителите на ЮЛЕКС регистрираха превозни средства и шофьорите им при влизане или напускане на Косово през тези два гранични пункта. Сръбски подпалвачи изгориха пунктовете след обявяването на независимостта на Косово през 2008 г. Смята се, че Косово е загубило около 400 милиона евро приходи от контрабандата на стоки през граничните пунктове. (Коха Диторе, Зери - 23/03/10; Кохавижън, Клан Косова - 22/03/10)

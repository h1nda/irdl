Молдова и Румъния: вече без бодлива тел
					16/02/2010
					Новото проевропейско правителство в Молдова започва инициатива за демонтиране на дългите 360 км телени ограждения, поставени в края на Втората световна война, за да отделят страната от Румъния. 
					От Паул Чокою за Southeast European Times от Букурещ -- 16/02/10 
 
					 
						
Огражденията от комунистическата епоха между Молдова и Румъния вероятно ще паднат скоро. [Гети Имиджис] 
						Молдовският премиер Влад Филат е подписал заповед за премахване на 60-годишните телени ограждения от комунистическата епоха по протежението на р. Прут, разделяща страната му от Румъния. Бодливата тел трябва да бъде отстранена в началото на март. 
						Филат определи огражденията като пречка, заявявайки, че "е срам да държим ограда с бодлива тел срещу приятелски настроена страна в XXI в., когато границите на цяла Европа са напълно прозрачни и хората се движат свободно." 
						Общо 360 км телени ограждения ще бъдат демонтирани в десет от всичко 11 молдовски окръга, граничещи с Румъния. Решението на Филат бе взето малко преди посещението на румънския президент Траян Бъсеску. 
						Преди две години молдовските гранични власти предложиха по-модерни граници - с компютризирана система за наблюдени, които да заместят телените ограждения. Една окръжна управа, на Унгени, се бе аргументирала, че огражденията пречат на риболова и други занимания за отдих. Тогавашното правителство - на демократично избраната комунистическа партия на Владимир Воронин - отхвърли идеята. 
						Премахването на оградата от бодлива тел предхожда влизането в сила на "договора за малкия трансграничен трафик", даващ възможност на молдовците близо до Прут да влизат на румънска територия до около 30 км без виза. Договорът бе подписан миналия ноември и трябва да влезе в сила до края на идния месец. 
						В понеделник (15 февруари) Бъсеску и молдовските власти отвориха отново и мост през р. Прут, свързващ два ГКПП: Редеуц-Прут и Липкан. Построен през 1937 г., мостът е бил разрушен през 1944 г. от германската армия и отново изграден между 2000 г. и 2005 г. със средства от ЕС. 
						Елена Патраску, специалист по комуникации от столицата Кишинев, която сега живее в Букурещ, смята решението за сваляне на огражденията за символично. 
						"Аз се родих с тези ограждения по Прут, разделящи семейства и съдби. Най-силно усетих това през 1990 г., когато падна комунизмът [и] десетки хиляди румънци от двете страни се прегръщаха, смееха се и плачеха заедно след десетилетия на раздяла," каза тя. 
						 "Тя [бодливата тел] е символ на острото чувство за разделение, за което агитираше бившата комунистическа администрация с цел да държи молдовците далеч от всичко румънско. Но премахването й ще доближи Молдова повече до Румъния и Запада, към който от толкова отдавна се стреми да се присъедини," добави Патраску. 
						Молдовският политолог Денис Ченуша заяви пред SETimes, че демонтажът е популистки ход. "Проблемът с огражденията, заедно с договора за малкия трансграничен трафик, се нареждат сред обещанията, които Филат даде по време на предизборната си кампания. Оттам и политическият подтекст, а не просто символика," каза той. 
						 Ченуша каза, че молдовският премиер се опитва да придаде на решението за премахване на огражденията по-широка, паневропейска символика. 
						"На практика този физически предмет няма нищо общо с добрите отношения през р. Прут, да не говорим за евроинтеграцията на Молдова," каза Ченуша. "Премахването на телената ограда или други символи на съветската епоха няма да заместят това, от което Молдова истински се нуждае днес, за да погледне към Европа, а това са реформите."

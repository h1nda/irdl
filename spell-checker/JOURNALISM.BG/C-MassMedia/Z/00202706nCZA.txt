Мненията относно съдебния сектор на БиХ се разминават 
					11/04/2012
					От 2003 г. насам повече от 70 съдии и прокурори от Западна Европа и Съединените щати са предоставили правен експертен опит с цел подобряване на съдебната система на БиХ. 
					От Дражен Ремикович за Southeast European Times от Сараево -- 11/04/12
 
					 
						
Съдебни експерти от чужбина предоставят експертен опит за съдебната система на БиХ. [Ройтерс]
						След като и последният от чуждестранните съдии и прокурори сa готви да напусне Босна и Херцеговина (БиХ), мненията са разделени по отношение на ефективността на техния принос и колко полезно е било тяхното назначаване. Повече от 70 съдии и прокурори, предимно от Западна Европа и Съединените щати, бяха назначени към държавния съд и прокуратурата на БиХ от 2003 г. насам с цел да се подобри съдебната система на страната и да се помогне на местните съдии и адвокати с правен експертен опит. 
						Мандатите на последните останали трима чуждестранни съдии и прокурори изтичат в края на тази година. 
						В Сараево някои правни експерти са недоволни от заминаването на съдиите, докато Република Сръбска приветства края на мандата им. 
						Касим Трънка, професор по конституционно право в Университета в Сараево, каза за SETimes, че сега не е подходящото време чуждестранните прокурори и съдии да напускат, защото съдебните институции са все още слаби и податливи на политически и етнически влияния. 
						"Чужденците дойдоха като неутрален фактор, за да успокоят ситуацията и да обучат местния персонал как да провежда неутрални разследвания и процеси независимо от етническата принадлежност на когото и да било. За съжаление смятам, че в БиХ все още няма помирение и чужденците си тръгват преждевременно", заяви Трънка. 
						Меджида Кресо, председател на държавния съд на БиХ, заяви за SETimes, че чуждестранното присъствие в съдебната система е довело до засилване на върховенството на закона и до въвеждане на високи международни съдебни норми и стандарти. 
						"Най-дейни от всички бяха американските прокурори и съдии. Те на практика бяха локомотивът на цялата съдебна система. Местната съдебна система научи много от тях. Когато започнахме процеса за военните престъпления, никой не можа да се оплаче, че сме били национално предубедени, защото за всеки процес имаше по двама чужди и един местен съдия в съдебния съвет", заяви Кресо. 
						Сенад Крехо, адвокат от Сараево, оцени като цяло положително присъствието на чуждестранни съдебни експерти в БиХ. 
						"Разбира се, това беше положителен ангажимент, но трябва да се каже, че сред тях имаше също прокурори и съдии, които се учеха от нашите съдии, вместо да обучават местния персонал. Смятам освен това, че БиХ има достатъчен вътрешен капацитет да запълни всички позиции в съдебната система", заяви Крехо за SETimes. 
						Филипинският прокурор Худе Романо беше един от съдиите, ангажирани със сложни дела, като повдигане на обвинения за престъпления, извършени в лагерите "Мостар" и "Дретел", и тяхното представяне пред държавния съд. Ерик Ларсон и Куай Хонг Ип от Съединените щати работиха по значими дела за геноцид и други престъпления, свързани с клането в Сребреница през 1995 г. 
						Желко Мирянич от Алианса на независимите социалдемократи (СНСД) каза за SETimes, че е добре, че чуждестранните съдии напускат съдебната система на БиХ. 
						"Те маргинализираха правната доктрина и опит на БиХ. Имаме си достатъчно свой персонал, способен да изпълнява съдебни функции", заяви Мирянич, добавяйки, че заминаването на чуждестранните съдии и прокурори е още една стъпка към демократизирането на страната. 
						Мирослав Микеш, адвокат от Баня Лука, каза, че чуждестранните съдии и прокурори са били тук, за да обучат местните магистрати да работят по-ефективно, но заяви, че международната общност е назначила хора без опит за тази работа. 
						"Ако ни изпратят американски съдия с 30-годишен опит, това би било много полезно и добро за нас. Те обаче ни доведоха хора, които никога не са работили по обвинителни актове, във всеки случай не и по такива, свързани със сложни дела като военните престъпления. Съдиите в конституционния съд на БиХ вършиха работата си добре, докато съдиите в държавния съд и прокуратурата трябваше да подобрят работата си. Смятам, че времето им изтече и трябва да напуснат", каза Микеш за SETimes. 
					
				
			
					 
					
 
 

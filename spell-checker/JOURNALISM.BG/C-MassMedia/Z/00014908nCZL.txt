Външните министри от ЕС призовават РС да гарантира продължаването на важните реформи в полицията и радиото и телевизията
					14/06/2005
					 
						ЛЮКСЕМБУРГ -- По време на срещата си в Люксембург в понеделник (13 юни) външните министри на ЕС призоваха за бързи действия от страна на Република Сръбска (РС) за излизане от задънената улица, в която са изпаднали важните реформи в полицията и радиото и телевизията. Това на свой ред ще даде възможност за откриването на преговори по Споразумение за стабилизация и асоцииране с БиХ. В изявлението на съвета на ЕС отново се изразява дълбоко разочарование от неотдавнашното решение на босненския сръбски парламент, с което бе блокирано преструктурирането на полицейската система на БиХ. Външните министри подчертаха също значението на безусловното и пълно сътрудничество с трибунала на ООН за военни престъпления в Хага. 
						Други новини: В понеделник към Агенцията по банково дело в РС бе отправено искане за незабавно блокиране на всички сметки на управляващата в РС Сръбска демократическа партия. Назначеният от международната общност временен управител на "Привредна банка Сръпско Сараево", Тоби Робинсън, каза, че този ход е част от програма, имаща за цел обезщетяването на вложителите във фалиралата банка. (Независне новине, Дневни аваз - 14/06/05; РТРС, ПБС БиХ, Фена - 13/06/05)

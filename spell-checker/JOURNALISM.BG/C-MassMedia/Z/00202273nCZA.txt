Броят на младите предприемачи в Косово расте
					20/01/2012
					Новите правителствени реформи в сферата на частния бизнес са стимул за младите професионалисти в Косово. 
					от Мухамет Брайшори за Southeast European Times от Прищина -- 20/01/12
 
					 
						
Телешки суджук, домати и кашкавал са основните съставки на косовския сандвич "Чък Норис". [SETimes илюстрация]
						Ил Ругова и бизнес партньорите му таят силни надежди, че прохождащият им бизнес за бързо хранене ще пожъне успех в Косово с помощта на усилията на правителството да се пребори с най-високата безработица в Европа. 
						Компанията им "Читетари Аноним" пакетира храна местно производство под формата на продукти за бързо хранене, носещи закачливи имена като сандвича "Чък Норис". Въпреки че фирмата се радва на успех в началния си етап, Ругова и партньорите му планират да кандидатстват за държавна помощ, за да може "Читетари Аноним" да се разрасне и да преуспее. 
						"Много хора си мислят, че в Косово трудно се започва бизнес, но ние не смятаме така. По наши впечатления в Косово е много лесно да се родят нови идеи и да се стартира нов бизнес, защото хората са отворени за нови неща и промени", споделя Ругова предSETimes. 
						Макар и да има много идеи обаче, ресурсите са оскъдни. Безработицата гравитира около равнище от 43%. В същото време в Косово живее най-младата работна ръка в региона със средна възраст от 26 години. 
						Политиците се надяват да предоставят на предприемачите повече възможности с помощта на нови програми чрез Министерството на търговията и промишлеността. Десетки потенциални предприемачи участваха в изложение за работодатели и търсещи работа, организирано миналия месец, а около 400 студенти се включиха в едномесечни стажове по правителствена програма, обясни пред SETimes Арта Истрефи, съветник в Министерството на търговията и промишлеността. 
						"Някои от реформите, проведени до момента, опростиха процеса за регистриране на фирми," обяснява Истрефи. "Например необходимото разрешително от общината за регистриране на фирма вече се издава за по-кратък срок от три дни. Това може да бъде направено в 22 центъра за регистрация "на едно гише" във всички общини. Тези и други реформи целят да помогнат в Косово да се откриват повече фирми". 
						Според Истрефи правителството предлага финансова и професионална помощ на малките и средни предприятия. 
						"Някои от предимствата, които се осигуряват от агенцията за подкрепа, са бизнес планове за финансиране в размер на до 10 000 евро, обучение на персонала, компенсация и финансиране на нови идеи, административна подкрепа за новите компании и други. Освен тези преимущества, стратегията на агенцията, която бе одобрена миналия юли, цели и да насърчи предприемачеството и да подкрепи оригиналните фирми", продължава Истрефи. 
						Валон Черкези от Обилич твърди, че да си намериш работа или да стартираш нов бизнес е трудно в Косово. Въпреки дипломата си за компютърен инженер той не успял да си намери работа и в крайна сметка използвал помощ от родителите си и организация, за да започне свой собствен бизнес в сферата на компютърните услуги.
						"След като завърших ми беше трудно да си намеря работа и тогава реших, че ще е най-добре да си направя собствена фирма. Въпреки малкия капитал, успях да създам имидж на бизнеса си и сега работя с още четирима компютърни инженери, като поправяме компютри, предлагаме услуги на институции и физически лица", разказва Черкези пред SETimes. 
						Ругова, който е бивш дизайнер, също има големи надежди за успех. Той срещнал партньорите си в университета, където прекарали две години в планове как да стартират свой собствен бизнес. Идеята им дошла, когато забелязали, че по магазините бързата храна не е пакетирана и това им се сторило иновативен начин за сервиране на храната. 
						"Нашите планове за бъдещето са да разширяваме продуктовата си гама и мястото си на пазара, но също и да промотираме своите марки. Не само чрез класическа реклама, но и мислим за подкрепа на проекти на млади хора, млади таланти, но и да промотираме марките си и компанията", обяснява Ругова. 
						Той допълва, че заедно с бизнес партньорите си искат да създадат нова марка бърза храна в Косово, включително сандвич с телешки суджук, домати и кашкавал, кръстен на американската кино звезда. 
						"Иска ни се да започнем от сандвича на Чък Норис, защото всички знаят кой е Чък Норис, и след това да измислим и други интересни имена", казва Ругова. 
						Той и приятелите му не са кандидатствали за държавна помощ, а започнали бизнеса си със собствени средства. В бъдеще обаче планират да кандидатстват за помощ, защото продуктите им са добре приети на пазара и са им нужни повече средства, за да задоволят търсенето. 
						"Основната ни идея бе да създадем нещо ново, но приемливо за потребителите. Искаме продуктите ни да бъдат добре приети. Искахме да създадем продукти с всичко от Косово, но не всички местни изделия са с качество, което задоволява нашите клиенти", твърди Ругова.

ПАСОК води на балотажите в Гърция
					15/11/2010
					 
						АТИНА, Гърция -- Премиерът Георгиос Папандреу обеща в неделя (14 ноември) да продължи реформите, след като предварителните резултати от балотажите на местните избори показаха, че ПАСОК е спечелила в повечето региони, независимо от непопулярните мерки за строги икономии. Неговото социалистическо движение спечели в Атина за първи път от 24 години насам. Въз основа на 75 % от преброените гласове кандидатите на ПАСОК водят в осем от 13-те региона, докато консерваторите от "Нова демокрация" (НД) водят в останалите пет. Сегашният кмет на Атина, Никитас Какламанис от НД, се призна за победен от опонента си Йоргос Каминис, който обеща да се бори с бедността и предизвикателствата, свързани с имиграцията в над четиримилионния град. Изборите бяха белязани от ниска избирателна активност - 46 %, като над 10 % от гласовете бяха обявени за недействителни. (Би Би Си - 15/11/10; AФП, Ройтерс, ДПА - 14/11/10)

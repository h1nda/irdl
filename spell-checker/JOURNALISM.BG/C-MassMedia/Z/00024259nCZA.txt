Регионът скърби за загубата на попзвездата Тоше Проески
					18/10/2007
					Популярният балкански поппевец Тоше Проески бе погребан в сряда, а страната и регионът бяха в траур поради загубата на една звезда.
					От Горан Трайков за Southeast European Times от Скопие – 18/10/07
 
					 
						
Хиляди се събраха в Скопие да отдадат последна почит на поппевеца Тоше Проески. [Томислав Георгиев]
						Погребението на македонската попзвезда Тоше Проески бе в сряда (17 октомври), обявена от правителството за ден на траур за младия певец, загинал при автомобилна катастрофа във вторник в Хърватия. 
						Проески, на 26 г., е спял рано сутринта на седалката до шофьора в своя автомобил SUV, когато е станала катастрофата. В колата са били още шофьорът му Георги Геогиевски е мениджърът му Лиляна Петрович. Следователите съобщиха, че автомобилът се е движел с висока скорост и се е блъснал в задната част на камион на магистралата Белград-Загреб край Нова Градишка в Хърватия. Проески е загинал на място, а шофьорът и мениджърът са били ранени. 
						Феновете в Македония и целия регион бяха шокирани от смъртта му. Хиляди се събраха в Скопие да се сбогуват с певеца, чиито хитове бяха известни в целия регион. Проески записа първия си албум на 18-годишна възраст. Той представляваше Македония на конкурса на Евровизия през 2004 г. и същата година бе назначен за посланик на добра воля на УНИЦЕФ. 
						"Всички ние не можехме да не обичаме Тоше Проески", каза македонският президент Бранко Цървенковски, изказвайки съболезнованията си на семейството на певеца. Тленните останки на Проески бяха докарани от Хърватия с хеликоптер във вторник вечерта. Държавното погребение, на което присъстваха хиляди, включително президентът и премиерът Никола Груевски, бе в сряда. 
						"[Проески] възвърна ценности и надежда на своята страна с успешния си път, постлан със силна воля и любов. Тоше умря така, както живя - мечтаейки за по-добър свят," каза Груевски. 
						Американският посланик в Македония Джилиън Милованович изказа своите дълбоки съболезнования на "приятелите и семейството на Тоше и на македонския народ". 
						Проески бе погребан в гробището на родния си град Крушево. "Тъжим, защото загубихме нашия най-добър и най-талантлив млад мъж, чийто глас прослави Македония. Загубихме го в момент, когато се нуждаем от повече хора като Тоше и неговото милосърдие. Македония и Балканите загубиха един ангел," каза по време на службата в сряда архиепископ Стефан, глава на православната църква в страната.

Албанците ще получат идентификационни номера
22/01/2004
Албанските граждани ще получат идентификационни номера в рамките на нова програма, приета от правителството през декември. През първия етап от този процес само бебетата, родени след началото на януари 2004 г., ще имат нови идентификационни номера.
От Арди Пулай за Southeast European Times от Тирана - 22/01/04
 
 
Като част от усилията за модернизиране на документите с цел да се изпълнят европейските стандарти, албанското правителство прие план за снабдяване на гражданите с идентификационни номера. Тази мярка е част от усилията, насочени към подобряване на дейността и функциите на гражданските служби в Албания.
Проектодокументът включва подробности за кодирането и структурирането. Според официални източници той очертава техническите стъпки, които са необходими за издаване на идентификационни номера на всички граждани. Правителството одобри документа през декември.
Идентификационният номер е нов компонент за гражданските служби. Тъй като тези служби още не са компютризирани, само бебетата, родени от началото на януари тази година, ще имат идентификационни номера. Гражданските служби ще издават идентификационни номера на другите граждани на по-късен етап, след компютризацията и създаването на националния граждански регистър.
Всеки идентификационен номер ще бъде уникален за лицето, на което е издаден. Той ще служи като основен елемент за идентификация и ще се използва при предоставяне на доказателства за гражданското състояние на лицето и друга основна информация.
Очаква се, че издаването на идентификационни номера ще улесни раздаването на албански документи за самоличност в съответствие с европейските стандарти. В рамките на този проект албанското правителство прие и друго решение, което предлага модели за новите документи за самоличност.
Според официални представители планът за издаване на идентификационни номера ще улесни работата на много държавни и частни институции, включително централната избирателна комисия, осигурителните и здравноосигурителните институти, службата за гражданско състояние и данъчната служба, както и институции, свързани с правосъдието, обществения ред, прокуратурата, отбраната, образованието и регистрацията на имоти.

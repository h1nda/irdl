Генералният секретар на ООН заяви, че резолюцията за Косово от 1999 г. на Съвета за сигурност все още е в сила
					02/04/2008
					Предвид сериозните предизвикателства, пред които ЮНМИК бе изправена след обявяването на независимостта на Косово, може да се наложи организацията да адаптира своите операции към новите реалности, заяви генералният секретар на ООН Бан Ки Мун в последния си доклад за Косово.
					(Информационен център на ООН, Balkan Insight, Бета, Б92 - 01/04/08; АФП - 31/03/08)
 
					 
						
Генералният секретар на ООН Бан Ки Мун. [Гети Имиджис]
						Резолюция 1244 НА Съвета за сигурност на ООН продължава да бъде в сила за ЮНМИК въпреки обявяването на независимост от Косово, се казва в нов доклад на генералния секретар на ООН Бан Ки Мун, публикуван във вторник (1 април).
						Мисията на ООН ще продължи да изпълнява своя мандат в съответствие с разпоредбите на приетия през юни 1999 г. документ, "освен ако Съветът за сигурност не вземе друго решение", се казва още в доклада, който отразява събитията в Косово от 16 декември 2007 г. до 1 март 2008 г.
						През този период Косово обяви независимост от Сърбия въпреки съпротивата на Белград и на косовските сърби. Според доклада, който Бан представи пред Съвета за сигурност късно в понеделник, декларацията от 17 февруари и последвалите я събития са създали "сериозни предизвикателства пред ЮНМИК при упражняване на нейните административни правомощия". 
						"За да се справи с тези предизвикателства, ЮНМИК, водена от наложителната потребност да гарантира мира и сигурността в Косово, действаше и ще продължи да действа по реалистичен и практичен начин и съобразявайки се с променящите се обстоятелства."
						Генералният секретар на ООН обаче посочи, че променящата се реална обстановка може да наложи промени, които да позволят на ЮНМИК да упражнява своите функции в съответствие с новите обстоятелства.
						"В очакване на указания от Съвета за сигурност може да се окаже необходимо ЮНМИК да адаптира своето оперативно разгръщане към развитието и промените на обстановката по начин, който съответства на оперативната рамка, създадена с Резолюция 1244", каза Бан. 
						През обхванатия от доклада период в Косово станаха няколко сериозни инцидента, отбеляза той, като добави, че въпреки това общата ситуация със сигурността е останала “спокойна, макар и напрегната".
						Обявяването на независимост предизвика поредица от протести от страна на косовските сърби, особено в северната част на страната. Въпреки че в по-голямата си част демонстрациите протекоха мирно, около 17 февруари възникнаха няколко инцидента.
						Във връзка с нападенията на 19 февруари, при които косовски сръбски демонстранти разрушиха митническите пунктове на ГКП “Ярине” и "Бърняк" на границата между Косово и Сърбия, Бан подчерта, че всяко насилие срещу персонала или базите на ЮНМИК или срещу членове на някоя от косовските общности е неприемливо и няма да бъде допуснато.
						Най-сериозният изблик на насилие бе на 17 март в Митровица, когато полицията на ЮНМИК и войници на КФОР бяха нападнати по време на възстановяването на контрола на ООН над съда в етнически разделения град три дни след неговото окупиране от етнически сърби. Убит бе един полицай на ЮНМИК и повече от 100 души бяха ранени -- както от международните сили, така и от сръбските протестиращи. Въпреки че инцидентът не се обсъжда в доклада, тъй като той стана след разглеждания период, Бан призова всички заинтересовани страни да проявят сдържаност.
						Целта на усилията на ЮНМИК е да гарантира, че политическата ситуация и ситуацията със сигурността в Косово и региона продължават да бъдат стабилни и че безопасността и сигурността на населението за гарантирани, отбеляза секретарят на ООН.

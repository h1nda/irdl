Делова хроника
19/03/2004
Преглед на деловите и икономическите новини от Балканите след 12 март.
(Различни източници -- 12/03/04 - 19/03/04)
 
 
Производителят на минерална вода "Витинка" е билo най-успешното предприятие в Република Сръбска (РС) през 2003 г., според списъка на Търговската камара на РС на най-добре работещите компании в автономната общност. ["Витинка"]
Преглед на деловите и икономическите новини от Балканите след 12 март:
Очаква се нарастването на БВП на Турция да достигне 5 %, а инфлацията да спадне до едноцифрено число през 2005 г., каза на 15 март турският министър на икономиката Али Бабаджан. Той добави, че усилията на правителството за провеждане на реформи ще продължат.
***
Бюджетният дефицит на Румъния е бил 2,4 % от БВП през 2003 г., като е спаднал от 2,7 % през 2002 г. Най-важните икономически постижения през 2003 г. са били нарастването на промишленото производство с 3,2 %, 6,4 % нарастване на обема на износа, и увеличаване на вноса с 12,3 %.
***
Инфлацията по индексите на потребителските цени в България е достигнала 6,6 % през февруари, като се е повишила от 6,4 % за януари, според данни на Националния статистически институт, публикувани на 16 март. Основната причина за нарастването е закъснелият ефект от увеличението на акцизните данъци.
***
ЕБВР подписа няколко споразумения с български банки за финансиране на проекти в областта на енергийната ефективност и развитието на дребните и средни предприятия. "Обединена българска банка" получи кредитна линия от 15 млн. евро, "Пощенска банка" получи 5 млн. евро, а "Юнион банк" получи 3 млн. евро.
***
Новоизбраното правителство на Гърция предложи на 17 март Такис Арапоглу да смени Теодорос Карацас на поста управител на Националната банка на Гърция. Арапоглу, който в момента е генерален директор на "Ситибанк" в Лондон, е оглавявал "Йонийска банка" от 1991 до 1993 г.
***
Премиерите на двете автономни общности на Босна и Херцеговина (БиХ) - Ахмет Хаджипашич на Федерация БиХ и Драган Микеревич на Република Сръбска - се срещнаха с представители на МВФ и Световната банка на 16 март, за да обсъдят преструктурирането и приватизацията на държавните фирми и уреждането на просрочените дългове. Премиерите се договориха да работят за разрешаване на съвместните си проблеми в областта на финансите, търговията, енергетиката и екологията и да се срещат на всеки два месеца.
***
Хърватското финансово министерство обяви, че на 23 март ще пусне на вътрешния пазар емисия държавни облигации за 150 млн. евро. Това ще бъде вторият транш на държавните облигации с падеж през 2014 г. и ще носи годишен купон от 5,5 %. Емисията ще се управлява от "Привредна банка Загреб", "Райфайзен банк" и "Загребачка банка".
***
Албанското правителство издаде лиценз за трети оператор на клетъчни GSM телефони на "Ийгъл мобайл", собственост на държавния оператор на стационарната телефонна мрежа Албтелеком. "Ийгъл мобайл", която отчасти бе основана, за да направи държавната фирма по-привлекателна за инвеститори, обеща да предложи по-ниски тарифи от своите частни конкуренти.
***
Около 700 служители на македонския производител на алуминий "Алумина" организираха стачка пред икономическото министерство в Скопие. Те протестираха срещу решението на министерството да затвори изпадналия в затруднения завод и да освободи служителите му от 1 април 2004 г. Според последни оценки дълговете на "Алумина" надхвърлят общо 34 млн. евро.

Македония създава служба за борба срещу организираната престъпност 
					21/02/2005
					Македония обяви създаването на полицейска служба за борба срещу организираната прстъпност. Общо 200 души личен състав са преминали вече първия етап от подготовката. 
					От Мария Лазарова за Southeast European Times в Скопие - 21/02/05
 
					 
						
"Формиран е екипът, като неговото функциониране ще оправдае доверието, което ни се дава в борбата срещу организираната престъпност," заяви вътрешният министър Любомир Михайловски. [Архив]
						Като поредна крачка към изпълнение на критериите за присъединяване към ЕС Македония създаде полицейска служба, фокусирана върху борбата срещу престъпността. Това решение е част от по-широка реформа на полицейските структри, която включва и създаване на служба "Гранична полиция". 
						"Екипът е формиран," каза вътрешният министър Любомир Михайловски," и неговото функциониране ще оправдае доверието, което ни се дава в борбата срещу организираната престъпност." Общо 200 души личен състав е преминал първата фаза на обучение и сега ще започне втори етап, включващ и сътрудничество с прокуратурата. 
						"Службата ще работи за разкриване, доказване на пресътъпно действие и задържане на извършители на престъпни актове, за които се предвижда лишаване от свобода от четири и повече години и което се извършва от организирана група от три или повече лица," заяви подсекретарят на МВР Стоиче Тошев, ръководител на новосъздената служба. 
						Службата е съставена от десет сектора, включително сектор за финансови престъпления, сектор за оръжия и опасни вещества, сектор наркотици и криминални разследвания, както и аналитичен есктор. Според Тошев службата ще си сътрудничи със сродни институции от други държави. 
						"Германски и ирландски експерти, както и мисията на ОССЕ "Проксима", ни помогнаха за създаване и структуриране на службата," посочи Войче Зафировски, старши съветник на министъра и член на групата за реформи. 
						"Това, което следва да се направи през следващия период за по-ефикасното функциониране на службата, е приемането на два ключови закона за защита на свидетели, както и закон за следене на телекомуникациите," каза Зафировски. 
						Полицейската реформа е едно от ключовите задължения на Македония в рамките на Споразумението за стабилизиране и асоцииране на страната с ЕС. През 2003 г. Съюзът създаде полицейската мисия "Проксима", наследник на предходната мироподдържаща мисия "Конкордия" с цел подпомагане на странате при изпълнение на целите на реформите. Тези реформи включват по-голяма прозрачност и отчетност на полицейската дейност, както и стимулиране на оперативната ефективност при прилагане на върховенството на закона и в борбата срещу организираната престъпност.

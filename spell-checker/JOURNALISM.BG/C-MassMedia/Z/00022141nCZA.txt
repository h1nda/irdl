Митническата служба на Косово бе предадена на местни служители
					05/04/2007
					Косовската митница вече е под ръководството на местни служители. По време на церемония във вторник в Прищина управлението бе предадено на новото ръководство и официално бе открит новият оперативен център.
					От Блерта Фоничи-Кабаши за Southeast European Times от Прищина – 05/04/07
 
					 
						
Заместник-ръководителят на ЮНМИК Стивън Шук изнесе реч във вторник (3 април), по време на церемонията по откриването на новия Митнически център в Прищина. [Африм Хайрулаху]
						Митническата служба на ЮНМИК бе предадена на местни служители по време на церемония във вторник (3 април), с която бе отбелязано и откриването на новия Митнически оперативен център. Премиерът на Косово Агим Чеку присъства на събитието, давайки висока оценка на работата на Митническата служба на ЮНМИК. Чеку изрази пълната подкрепа, своята и на правителството, за новия директор, Наим Хуруглица, който встъпи в длъжност в неделя. 
						"Този център е лоша новина за контрабандистите. Той ще даде възможност на службата да контролира по-добре постъпващите в Косово стоки и по този начин да подкрепи борбата с контрабандата и организираната престъпност," каза премиерът. 
						Той отбеляза още, че с това прехвърляне на компетенциите Митническата служба е увеличила капацитета си да "се бори" с негативните явления. Косовските институции поемат компетенции стъпка по стъпка, за да оглавят Косово на всички нива," каза Чеку. 
						Заместник-ръководителят на ЮНМИК Стивън Шук също похвали работата на Митническата служба на ЮНМИК. "567-те служители на Митническата служба имат основание да се чувстват много горди днес. Наим Хуруглица пое служба, която вече отговаря на 95 % на стандартите на ЕС," каза той. 
						Директорът на Стълб IV на ЮНМИК, Пол Акда, изрази увереност, че Митническата служба ще постигне най-високите стандарти със своето ръководство и персонал. 
						Генералният деректор Питър Уокър, който напусна поста, символично предаде пагоните си на своя наследник Хуруглица по време на церемонията във вторник. Последният ги прие с думите: "За мен е особена чест да приема доверието, което ми се гласува да ръководя тази служба". 
						Митницата на ЮНМИК е млада служба. Тя е основана преди седем години и половина и успя да се развие в модерна митническа служба. Персоналът има професионална поготовка да се справя с всички задължения и бъдещи предизвикателства." 
						След церемонията гостите посетиха Митническия оперативен център. 
						С помощта на модерно ИТ и видеооборудване митническите служители ще следят и проверяват всички гранични контролно-пропускателни пунктове в Косово, включително трите митнически терминала, в които са инсталирани 84 видеокамери. 
						Според ЮНМИК центърът не само ще подпомага борбата с контрабандата, но и ще гарантира прозрачността и професионализма сред кадрите на Митническата служба.

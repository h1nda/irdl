Свален бе дипломатическият имунитет на бившия македонски премиер
					21/08/2007
					Решението на парламента от понеделник откри възможност за евентуално задържане на Владо Бучковски във връзка със скандал с оръжейна поръчка.
					(Утрински весник - 21/08/07; МИА, Макфакс, АП, Синхуа - 20/08/07; Макфакс, Балканска мрежа за разследващи репортажи - 17/08/07; Балканска мрежа за разследващи репортажи - 03/08/07)
 
					 
						
Обвиненията срещу бившия македонски премиер Владо Бучковски са свързани с предишния му пост на военен министър. [Гети Имиджис]
						Законодателите от управляващите партии в Македония гласуваха в понеделник (20 август) за свалянето на имунитета на бившия премиер Владо Бучковски срещу съдебно преследване. Сега той може да бъде задържан по обвинения в участие в сделка за доставка на оръжие, която е коствала на страната 3 млн. евро. 
						От общо 120 депутати 59 гласуваха за сваляне на имунитета на Бучковски. Имаше един въздържал се. Опозиционните партии бойкотираха гласуването. 
						Парламентарна комисия първоначално свали имунитета на Бучковски на 2 август, но основната опозиционна партия, Социалдемократическият съюз на Македония (СДСМ), възрази, че решението е било взето в нарушение на процедурните правила. СДСМ настоя за свикване на общо заседание на парламента за обсъждане на въпроса. 
						Дебатите започнаха в четвъртък, но бяха помрачени от непрекъснатата размяна на обвинения и обиди между депутатите от СДСМ и тези от управляващата ВМРО-ДПМНЕ на премиера Никола Груевски. 
						Бучковски, който сега е депутат от СДСМ, твърди, че е жертва на политически лов на вещици, и отрича обвиненията срещу него. 
						"Не искам милост, защото вие не сте съдебни заседатели," каза той, обръщайки се към депутатите преди гласуването в понеделник. "Аз съм невинен." 
						Делото за оръжейната поръчка датира от 2001 г., когато Бучковски бе министър на отбраната. Според обвиненията бившият началник на ГЩ на македонската армия, генералът в оставка Методи Стамболиски, е поръчал четири пъти повече резервни части за танкове Т-55, отколкото са били необходими на армията. Той бе арестуван през август и освободен под гаранция преди няколко дена. 
						Друг основен заподозрян по случая е Митре Петковски, управител на македонската металообработваща фирма МЗТ ФОП, на която е било възложено да достави частите. 
						Бучковски, Стамболиски и Петковски са обвинени в "извличане на значителна материална изгода за себе си в ущърб на държавния бюджет". 
						Други двама служители от министерството на отбраната също са подведени под отговорност. Бучковски твърди, че ролята му в скандалния случай вече е била разследвана през 2002 г., когато всички обвинения срещу него са били оттеглени. 
						Определяйки случая като "политически монтаж", Бучковски каза пред депутатите в понеделник, че настоящото правителство води "избирателна война срещу организираната престъпност и корупцията". 
						СДСМ настоя делото да бъде поставено под наблюдението на международни организации, включително ОССЕ.

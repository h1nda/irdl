В Турция четирима бяха арестувани за опити да се присъединят към ПКК
					02/01/2008
					 
						АНКАРА, Турция -- Силите за сигурност арестуваха четири лица във вторник (1 януари) за опити да се присъединят към терористичната Кюрдска работническа партия (ПКК). Двама турски и двама сирийски граждани са били заловени, докато са се опитвали да пресекат границата между Турция и Сирия, съобщиха турски военни източници за агенция Синхуа. В отделно съобщение във вторник Генералният щаб заяви, че армията е конфискувала значително количество наркотици и експлозиви при операция в югоизточните провинции Диарбекир и Бингол. "Връзката между експлозиви и наркотици... не е нещо ново. Терористичната организация ПКК многократно е показвала това свое лице", съобщиха от Генералния щаб.
						В понеделник Си Ен Ен Търк съобщи, че членове на терористичната организация Ал Кайда са проникнали на турска територия в опит да предприемат серия от атентати срещу американски и израелски обекти в страната. Съобщава се, че турското контраразузнаване е било предупредено за планираните атентати от израелските специални служби. (Синхуа - 02/01/08; Си Ен Ен Търк, РИА Новости - 01/01/08; РТС, Б92, Блиц - 31/12/07)

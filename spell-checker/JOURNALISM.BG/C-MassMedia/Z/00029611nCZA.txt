Инцко ще поеме поста на върховен представител този месец
					16/03/2009
					Назначеният за върховен представител в БиХ Валентин Инцко подчерта, че няма да се колебае да използва така наречените “Бонски правомощия”, за да помогне на БиХ да постигне напредък и членство в ЕС.
					От Антонио Пърленда за Southeast European Times от Сараево – 16/03/09
 
					 
						
Австрийският посланик в Словения Валентин Инцко ще стане върховен представител на 26 март. [СВП]
						На среща в петък (13 март) в Сараево посланиците от Управителния съвет на Съвета за прилагане на мира (СПМ) официално назначиха австрийския посланик в Словения Валентин Инцко за следващ върховен международен посредник в Босна и Херцеговина (БиХ). 
						Службата на върховния представител (СВП) ще информира Съвета за сигурност на ООН за решението на Управителния съвет на СПМ, което се очаква да бъде одобрено. Инцко ще поеме новите си задължения веднага след срещата на политическите директори от Управителния съвет на СПМ на 26 март. Инцко ще наследи Мирослав Лайчак, който в края на януари стана министър на външните работи на Словакия. 
						Длъжността върховен представител бе създадена след конфликта в БиХ от 1991-1995 г., за да подпомогне стабилизирането на страната. За да помогне на БиХ да изпълни предварителните условия за членство в ЕС, заемащият поста изпълнява и длъжността на специален представител на Европейския съюз (СПЕС) за БиХ. ЕС назначи Инцко за нов СПЕС на 11 март. Той ще изпълнява длъжността до февруари 2010 г. 
						Върховният представител на ЕС по сигурността Хавиер Солана приветства назначаването и обеща на Инцко своята пълна подкрепа. 
						"Валентин Инцко е висш дипломат със задълбочени познания за страните от Западните Балкани и по-специално за БиХ," подчерта Солана. 
						Инцко ще предоставя също политически насоки на полицейската мисия на ЕС (ПМЕС) и военните сили на ЕС в страната (ЮФОР), ще помага на властите в БиХ със съвети за оказването на пълно сътрудничество на Международния наказателен съд за бивша Югославия (МНСБЮ), ще предоставя консултации и ще подпомага процеса на конституционни реформи. 
						Някои смятат, че Инцко се заема с трудна задача, тъй като водещи босненски сръбски длъжностни лица имат желание СВП да бъде закрита възможно най-скоро, а босненските политици в Сараево, които се боят, че премахването й ще създаде опасност за съществуването на БиХ като държава, настояват за продължаване на мандата на службата. 
						По време на пресконференция наскоро Инцко заяви, че няма да се колебае да използва така наречените “Бонски правомощия”, които му позволяват да освобождава местни длъжностни лица, действащи в разрез с Дейтънското мирно споразумение. 
						Инцко е роден през 1949 г. и има успешна дипломатическа кариера. Преди да бъде назначен за СПЕС, той е бил австрийски посланик в Словения. Преди това Инцко е работил като пресаташе и културен аташе на своята страна в Белград от 1982 г. до 1986 г., а след това е представлявал Австрия в ООН. През 1992 г. той оглави мисията на ОССЕ в Санджак, Нови Пазар (Сърбия). След конфликта в БиХ той стана първият австрийски посланик в Сараево.

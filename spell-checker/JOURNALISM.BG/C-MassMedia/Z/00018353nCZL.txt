Албанската опозиция сезира конституционния съд с обвинения за злоупотреби на правителството
					25/04/2006
					 
						ТИРАНА, Албания -- Основната опозиционна Социалистическа партия (СП) сезира конституционния съд с жалба за злоупотреби с власт от страна на ръководената от Демократическата партия (ДП) управляваща коалиция. В декларация на СП от понеделник (24 април) се посочва, че генералният секретар на партията Пандели Майко е изпратил писмо до председателя на съда, в което е изразил тревога от неотдавнашните действия на правителството, които, както той твърди, застрашават независимостта на институциите и човешките права, а също и процеса на демократизация и евроатлантическа интеграция на Албания. От страна на ДП няма официален коментар.
						Други новини -- Най-високопоставеният служител на Ватикана по въпросите на външните отношения, архиепископ Джовани Лайоло, посети Тирана в понеделник и изрази силна подкрепа за интеграцията на страната в ЕС. Той се срещна с албанския президент Алфред Мойсиу и с председателя на парламента Жозефина Топали. (Албейниън Нюз - 25/04/06; Уеб сайт на албанския президент - 24/04/06)

Страните кандидатки за членство в ЕС правят оценка на въздействието на отрицателния вот във Франция
					30/05/2005
					Правителствени представители в България, Румъния и Турция заявяват, че страните им трябва да работят още по-усърдно, за да изпълнят всички изисквания за членство в ЕС, след като в неделя френските гласоподаватели отхвърлиха предложената конституция на съюза.
					(Ройтерс, Блумбърг, Би Би Си, Гардиън, Файненшъл таймс, EurActiv, Агенция София нюз - 30/05/05; АФП, Би Би Си, Ромпрес - 29/05/05; EurActiv - 27/05/05)
 
					 
						
"Когато Румъния изпълни поетите от нея ангажименти, определено няма да има никакви пречки пред присъединяването й на 1 януари 2007 г.," каза румънският премиер Калин Попеску Търичану. [AФП]
						Български, румънски и турски официални представители изразиха съжаление, че в неделя (29 май) Франция отхвърли конституцията на ЕС. Макар и да заявиха, че не очакват резултатът да повлияе на кандидатурите на страните им за ЕС, те призоваха за още по-големи усилия за изпълнение на всички изисквания за членство. 
						Отрицателен вот би означавал, че страните кандидатки за членство в ЕС ще "трябва да бъдат много по-настойчиви в изпълнението на условията, определени за присъединяването ни към ЕС," каза румънският премиер Калин Попеску Търичану пред журналисти по време на гласуването. Часове по-късно стана ясно, че около 55 % от гласувалите французи са отхвърлили конституцията на ЕС. Избирателната активност беше приблизително 70 %. 
						България и Румъния трябва да се присъединят към ЕС на 1 януари 2007 г. Те трябва да изпълнят още редица ангажименти, за да избягнат задействането на предпазните клаузи от договора им за присъединяване, които могат да забавят влизането на всяка от страните в съюза с една година. 
						"Когато Румъния изпълни поетите от нея ангажименти, определено няма да има никакви пречки пред присъединяването й на 1 януари 2007 г.," е казал Търичану след обявяването на резултатите, цитиран от британския всекидневник Гардиън. Той е добавил, че референдумът във Франция няма да окаже "на практика никакво влияние върху интеграцията на Румъния в ЕС". 
						Българският министър на външните работи Соломон Паси направи в понеделник подобно изказване, като подчерта, че интеграцията в ЕС е дългосрочен стратегически процес, който не може да бъде блокиран от един референдум. 
						Тази есен ЕК трябва да публикува докладите за напредъка на България и Румъния в изпълнението на изискванията за членство. 
						Турският външен министър Абдула Гюл също се опита да омаловажи влиянието на отрицателния вот във Франция върху кандидатурата на страната му за членство в ЕС. Турция трябва да започне преговори за присъединяване на 3 октомври, като се очаква процесът да продължи най-малко едно десетилетие. 
						"Този резултат е нещо, което засяга френската общественост... а не Турция," е казал Гюл пред Анадолската осведомителна агенция, цитиран от "Ройтерс". "Започването на преговорите е в наши ръце ... Това, което би могло да попречи на Турция да започне преговори с ЕС, са действия в противоречие със стандартите на ЕС или неизпълнение на поетите обещания," каза министърът. 
						Миналата седмица Европейската комисия съобщи, че нито смяна на правителството в Германия, нито отрицателен вот на референдумите във Франция и Холандия може да попречи на плановете за разширяване на ЕС. 
						"Няма други условия [за Турция], освен протокола за хармонизация и правните реформи," подчерта говорителят на еврокомисаря по разширяването Оли Рен, Кристина Наги. 
						Зелената светлина, която лидерите на ЕС дадоха през декември на преговорите с Турция за членство, и договорът за присъединяване, подписан от 25-членния блок с България и Румъния миналия месец, се смятат за неотменими решения. 
						"ЕС е взел решение," каза Гюл в неделя. "В ЕС правителствата непрекъснато се сменят. Партиите идват и си отиват. Това нас не ни засяга. Ние трябва да гледаме себе си. Трябва да работим за изпълнение на стандартите на ЕС по един решителен начин," добави той.

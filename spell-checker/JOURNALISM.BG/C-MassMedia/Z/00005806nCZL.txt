Македонските "Лъвове" ще бъдат разформировани
29/01/2003
 
СКОПИЕ, Македония -- Министърът на вътрешните работи Хари Костов потвърди във вторник (28 януари), че правителството е решило да разформирова елитната полицейска част, известна като "Лъвовете", и да прехвърли някои от членовете й в специалния антитерористичен отряд към вътрешното министерство. Назначаването на 409 от общо 1 200 "Лъва" с редовни трудови договори, сключени с правителството, ще започне веднага. Костов е подчертал, че няма да има амнистия за тези, които са планирали или извършили престъпления в кризисните райони по време на конфликта през 2001 г. Решението за разформироването на "Лъвовете" е взето след няколкомесечен натиск от страна на международната общност. (Утрински Весник, Вест - 29/01/03; A1 ТВ, МИА - 28/01/03)

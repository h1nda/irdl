Гърция обяви нови мерки за предотвратяване на фалит
					12/09/2011
					Ден след като Гърция обяви в неделя нови мерки за строги икономии заместник-министър на финансите каза, че страната скоро няма да има пари за заплати и пенсии.
					(Ройтерс, Блумбърг, EurActiv, Euobserver - 12/09/11; AФП, ФТ, Ройтерс, Ню Йорк Таймс, Телеграф, eKathimerini, Дау Джонс - 11/09/11; AФП, Уол Стрийт Джърнъл, Ню Йорк Таймс, Би Би Си - 10/09/11) 
 
					 
						
Премиерът на Гърция Георгиос Папандреу заяви в събота (10 септември), че ще направи, каквото е необходимо, за да спаси страната си от фалит и тя да остане в еврозоната. [Ройтерс]
						Гръцкият премиер Георгиос Папандреу обеща в неделя (11 септември), че правителството му ще изпълни ангажиментите, които е поело към международните кредитори, и че няма да пожали сили да предотврати изпадането на страната в неплатежоспособност по огромния й държавен дълг. 
						"На никого няма да направя услуга, ако позволя страната да рухне," каза той пред репортери в северния пристанищен град Солун, където няколко хиляди демонстранти, протестиращи срещу кампанията за строги икономии на правителството, влязоха в стълкновения с полицията предишната нощ. 
						"По-скоро бих предпочел всички да загубим по нещо, отколкото всички да загубим всичко завинаги," подчерта Папандреу малко след като кабинетът му реши да наложи поредица от нови болезнени мерки. 
						Новите мерки, които финансовият министър Евангелос Венизелос обяви по-рано в неделя, имат за цел изпълнение на фискалните цели, договорени с международните кредитори миналата година, и гарантиране на следващия транш по първия спасителен пакет на ЕС и МВФ за Гърция от 110 милиарда евро. 
						Правителството се надява, че мерките, включително новият данък върху имуществото, който ще бъде в сила две години, ще спомогнат за набирането на 2 милиарда евро, необходими за затваряне на бюджетната дупка, която се разшири до 25 % през първите седем месеца на тази година заради задълбочаващата се рецесия. ЕС и МВФ предупредиха Атина, че трябва да постигне заложената цел за дефицит от 17,1 милиарда евро през 2011 г., за да получи право на следващи плащания от спасителния пакет. 
						Подчертавайки по време на пресконференция в неделя, че правителството няма друг избор, освен да предприеме всички стъпки, необходима за покриване на бюджетния дефицит, Венизелос е казал също, че следващите два месеца ще бъдат "адски" за гърците. 
						"Трябва да направим всичко възможно да изплуваме от тази трудна ситуация," е казал министърът след неофициално заседание на кабинета в Солун, цитиран от информационната агенция "Блумбърг". 
						Новият данък върху недвижимите имоти, който ще се събира тази година и през 2012 г., ще варира от 50 цента до 10 евро на квадратен метър в зависимост от стойността на имота, обясни Венизелос. Той отбеляза също, че таксите ще се добавят към сметките за електричество, за да се осуети укриването на данъци. 
						В рамките на усилията за намаляване на обществените разходи гръцкият кабинет реши също да отреже по една месечна работна заплата от всички лица на изборни длъжностни - от държавния глава до кметовете в страната. Наблюдателите обаче тълкуват това най-вече като символична мярка. 
						Папандреу каза, че новите мерки са жизнено необходими, като сравни настоящата тежка фискална криза, през която Гърция преминава, със ситуация на война. 
						"Това е битка за оцеляването на страната," каза премиерът. "Тези мерки са провизиите, които са ни необходими, за да се борим." 
						Мерките бяха оповестени преди новото посещение в Гърция на експерти от ЕС, МВФ и Европейската централна банка (ЕЦБ), за да решат дали Атина може да получи шестия транш от 8 милиарда евро от пакета за извънредна помощ, договорен през май 2010 г. 
						Те пристигнаха на 2 септември за преглед на изпълнението от балканската страна на условията по договора за спасителния пакет, но преговорите бяха преустановени след спор за размера на бюджетния дефицит на страната и причините за него и мисията напусна Атина по-рано от очакваното. 
						Само дни преди предстоящото им посещение заместник финансовият министър Филипос Сахинидис каза в понеделник, че парите на страната му скоро ще свършат. 
						"Със сигурност имаме възможност за маневриране в рамките на октомври," е казал представителят на правителството в интервю по телевизионния канал "Мега", запитан колко дълго още ще може правителството да плаща пенсии и заплати, цитиран от "Ройтерс". "Опитваме се да направим така, че страната да продължи да функционира без проблеми," е добавил Сахинидис. 
						Новината дойде на фона на нарастващите страхове, че Гърция няма да съумее да избегне неплатежоспособност по държавния си дълг, като германски представители дори открито намекват за подобна възможност. 
						"За да се стабилизира еврото, не може да има повече табута," каза германският министър на икономиката Филип Рьослер за националния вестник "Велт". "Това включва, ако се налага, "организиран" фалит на Гърция, в случай че необходимите инструменти са налице."

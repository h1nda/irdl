Делова хроника 
					18/02/2005
					Преглед на деловите и икономическите новини от Балканите след 11 февруари: 
					(Различни източници – 11/02/05 - 18/02/05)
 
					 
						
Във вторник (15 февруари) в Скопие македонският заместник-министър на транспорта и съобщенията Деян Кошутич и колегата му от българска страна, Анелия Крушкова, подписаха протокол на Съвместния технически комитет за изграждане на връзка между македонската и българската железопътна система. [Томислав Георгиев]
						
Aлбания и Германия подписаха споразумение, според което Германия отпуска заем в размер на 13,28 млн. евро за подпомагане на албанския енергиен сектор. Заемът ще бъде използван за реконструкция на енергийната система в Южна Албания и е част от по-широка програма на Германия за финансова помощ на обща стойност 33,74 млн. евро. 
						*** 
						
Гърция продаде своите първи синдикирани облигации след намаляване на кредитния рейтинг на страната миналата година, което доведе до голямо търсене. Според банкерите емисията на 10-годишни облигации на обща стойност 5 милиарда евро е привлякла оферти за почти 12 милиарда евро. "Леман брадърс", Ейч Ес Би Си, "Алфа банк", "Мерил Линч" и "И Еф Джи Юробанк" бяха основните организатори. 
						*** 
						
Румънското правителство обяви, че до март смята да сключи договорите за приватизация на енергоразпределителните фирми "Молдова" и "Олтения". Окончателните оферти за двете подразделения на бившата компания "Електрика" бяха представени през ноември съответно от немската компания Е.ОН и от чешката фирма ЧЕЗ. 
						*** 
						Преговорите между албанското правителство и представители на Световната банка и МВФ се съсредоточиха върху обслужването на външния дълг на страната, според съобщения в медиите от Тирана. Международните финансови институции настояват правителството да подобри събираемостта на данъците и да гарантира своевременни плащания по дълга, който в края на 2004 г. възлизаше на 1 милиард евро. 
						*** 
						Заплатите на държавната администрация в Босна и Херцеговина (БиХ) остават основният обсъждан въпрос по време на преговорите между правителството и мисията на МВФ в Сараево, каза премиерът Аднан Терзич. Двете страни преговарят по ново стендбай споразумение за БиХ. 
						*** 
						Агенцията по приватизация на Федерация Босна и Херцеговина удължи до 18 март срока за подаване на обвързващи оферти за 67 % от "Енергопетрол" - най-големият търговец на дребно на горива в страната. Шест национални и чуждестранни компании са изразили предварителен интерес да участват в приватизационния търг, като се очаква още две компании -- една от Турция и една от БиХ -- да се включат в търга. 
						*** 
						Приватизационният фонд на Хърватия съобщи, че до края на този месец ще предложи за продажба миноритарни дялове в 50 компании на фондовите борси във Вараждин и Загреб. Списъкът включва държавни миноритарни дялове в завода за органични бои "Хромос", месокомбината "ППК Винковци" и хотелската верига "Ядран". 
						*** 
						
Tурската държавна нефтохимическа компания "Петким" обяви чиста печалба от 46,4 млн. долара за 2004 г., се казва в съобщение на правителството от 16 февруари. В бъдеще кабинетът възнамерява да продаде 20 % от акциите на "Петким" на публичен търг.

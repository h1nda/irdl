Убит е бивш босненски военачалник, прославил се като човека, започнал конфликта в БиХ
					29/06/2007
					 
						САРАЕВО, Босна и Херцеговина (БиХ) -- Рамиз Делалич, фигура от подземния свят и бивш командир на Девета моторизирана бригада на босненската мюсюлманска армия, бе застрелян в сряда вечерта (27 юни) в Сараево. Делалич често бе определян като човека, започнал конфликта в БиХ. През март 1992 г. той стреля срещу сръбска сватба в Сараево, убивайки един от гостите, Никола Гардович. Според съобщенията неговото собствено убийство е свързано с отношенията му с мафията. 
						Други новини от сряда -- Представители на военните разузнавания на Сърбия и БиХ се срещнаха в Сараево за първи път. Целта е да се заздрави сътрудничеството между двете институции. (Независне Новине, Дневни Аваз - 29/06/07; РТРС, НТВ Хаят, ПБС, АКИ - 28/06/07)

Вицепремиерът на Хърватия посети Афганистан
					25/06/2008
					Вицепремиерът на Хърватия Джурджа Адлешич, най-високопоставеният политик на страната, посещавал някога Афганистан, се срещна с хърватски военнослужещи от състава на мисията ИСАФ.
					От Наташа Радич за Southeast European Times от Загреб -- 25/06/08
 
					 
						
Повече от 300 хърватски военни служат в Афганистан. [Гети Имиджис]
						Хърватският заместник-премиер Джурджа Адлешич се върна в Загреб през уикенда след петдневно посещение в Афганистан, където тя се срещна с афганистански официални представители и посети хърватския военен контингент.
						Адлешич е най-високопоставеният член на държавното ръководство, който посещава хърватските военнослужещи, участващи в мисията на Международните сили за поддържане на сигурността в Афганистан (ИСАФ). Там служат повече от 300 хърватски войници.
						Адлешич се срещна в Кабул с афганистанския президент Хамид Карзай и с ръководителя на агенцията по околна среда и възстановяване принц Мустафа. Карзай подчерта важността на хърватското военно присъствие в Афганистан и даде висока оценка на войниците. Той приветства съобщението, че Хърватия ще продължи да поддържа свой контингент в мисията ИСАФ. Двамата обсъдиха и двустранното икономическо сътрудничество.
						Тъй като Хърватия ще се присъедини към НАТО догодина, присъствието на страната в мироопазващите мисии по света нараства. Афганистан е един от най-важните райони, в който служат нейни военни, и техният опит в мисията ИСАФ се смята за много ценен.
						Адлешич прекара три дни в хърватската военна база в Афганистан и разгледа изпълняваните в страната хуманитарни проекти. Тя посети също и детска градина, повторното изграждане на която е било организирано и изпълнено от хърватските войници.
						Нейното посещение в Афганистан остана строго охранявана тайна до завръщането й в страната. Пътуването не бе отразено от медиите поради съображения за сигурност.

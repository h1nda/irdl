Сръбската прокуратура е готова с обвинението срещу Давинич 
					31/05/2010
					 
						БЕЛГРАД, Сърбия -- Държавната прокуратура в Белград е готова с обвинителния акт срещу бившия министър на отбраната на Сърбия и Черна гора Първослав Давинич заради злоупотреба със служебно положение, съобщи в понеделник (31 май) излизащият в Белград всекидневник „Данас”. Обвиненията са свързани с договор за наем на шпионски сателит от израелска компания при неизгодни условия. По-рано този месец Сърбия загуби юридическата битка във връзка със сделката и ще трябва да заплати 36 милиона евро обезщетения за нарушаването на договора. Давинич го е подписал през 2005 г., както се твърди, без да се консултира с правителството. Кабинетът реши в петък да декласифицира 30 документа, свързани с така наречената „сателитна” афера, и да създаде комисия за преговори с Израел за намаляване на размера на компенсациите. (Данас, Б92 - 31/05/10)

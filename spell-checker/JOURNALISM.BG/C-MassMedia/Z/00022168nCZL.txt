Ахтисаари настоява, че няма алтернатива за предложената контролирана независимост на Косово
					09/04/2007
					 
						ЛЮБЛЯНА, Словения -- Специалният пратеник на ООН Марти Ахтисаари потвърди в интервю за словенския всекидневник "Дело", публикувано в края на миналата седмица, че контролираната независимост на Косово няма алтернатива. Ахтисаари заяви, че Косово не може да остане част от Сърбия, тъй като косовските албанци, които съставляват 90% от населението, не искат да останат в Сърбия. Той добави, че един ден Сърбия ще промени позицията си, ако желае да се присъедини към ЕС. Отклонявайки отговора на въпроса дали Съветът за сигурност на ООН ще приеме нова резолюция за Косово, той предположи, че това може да стане през юни, когато Съединените щати ще председателстват Съвета.
						Във Вашингтон тази седмица се очаква Сенатът да обсъди проекторезолюция в подкрепа на независимостта на Косово. Документът, внесен от четирима влиятелни сенатори, Джо Байдън, Джо Либерман, Джон МакКейн и Гордън Смит, изразява подкрепа за предложението на Ахтисаари като единственото възможно решение на сегашната ситуация. Съобщава се, че белградските власти планират да лобират срещу резолюцията. (Вечерне новости, Б92, Топ-ченъл, Шекули, Болкънуеб, Бета, A1 ТВ - 08/04/07; Блиц, Глас явности - 07/04/07)

Комисарят на ЕС по разширяването упражнява натиск върху Румъния за продължаване на реформите 
					02/03/2005
					Румъния има добри шансове да постигне прогреса, който е необходим за членство в ЕС през 2007 г., но трябва да изпълни бързо съответните критерии, каза комисарят на ЕС по разширяването Оли Рен в края на двудневното си посещение в Букурещ. 
					(Юроактив, Зиуа - 02/03/05; ЕСобзървър, РФЕ/РЛ, Ромпрес - 01/03/05; ЕС, АФП - 28/02/05)
 
					 
						
Според президента Траян Басеску Румъния е решена да изпълни ангажиментите си, свързани с присъединяването към ЕС. [AФП]
						В края на двудневната си визита в Букурещ комисарят на ЕС по разширяването Оли Рен каза във вторник (1 март), че Румъния има добри шансове да отбележи прогреса, необходим за присъединяване към Съюза през януари 2007 г. Същевременно той предупреди, че властите нямат време за губене в хода на изпълнението на критериите за членство. 
						"Румъния трябва да осъществи усилия за изпълнение на критериите за присъединяване и от тази гледна точка всеки ден, всяка седмица, всеки месец трябва да бъдат оползотворени в борбата срещу корупцията и за целите на съдебната реформа," заяви Рен пред репортери. Удовлетворяването на изискванията, заложени в Договора за присъединяване, е "приоритет на приоритетите", допълни той. 
						Румъния приключи присъединителните си преговори през декември и се очаква да подпише, заедно с България, Договора за присъединяване към ЕС на 25 април. Въпреки че членството се очаква да се реализира през 2007г., защитните клаузи в този договор допускат отлагане на членството, ако не са изпълнени съответните условия. Освен справянето с корупцията и продължаването на съдебната и политическа реформа, страната трябва освен това да съкрати държавните субсидии за стоманодобива. 
						По време на първото си официално посещение в Румъния, след като пое поста през ноември, Рен се срещна с президента Траян Басеску, премиера Калин Попеску Таричану, външния министър Разван Михай Унгуряну и други важни представители.
						Таричану увери Рен, че страната му е решена да изпълни своите ангажименти, особено в борбата срещу корупцията. Той отбеляза, че правителството е предприело стъпки за освобождаване на Висшия съвет на магистратите от политическо влияние, назначило е правосъден министър, който е политически необвързан, както и е снело имунитета на бивши министри, които са обект на наказателно преследване. 
						"Няма никакво съмнение в намеренията на властите да противодействат срещу корупцията," заяви Таричану. 
						Мисията на ЕК за мониторинг предстои да посети Букурещ този месец и да представи своя оценка през май. Няколко месеца по-късно, най-вероятно през ноември, ЕК ще публикува своя цялостен доклад по напредъка на Румъния към членството. Рен обеща "справедлива оценка".

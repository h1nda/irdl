Бизнес: Според проучване все повече европейци обедняват
					25/06/2010
					Повече от две трети от гърците посочват, че са станали по-бедни, като подобни резултати се регистрират и в съседни държави. Още в деловите новини: съвместно хърватско-унгарско предприятие откри природен газ в полето Залата-Дравица.
					 
						
Жена в Атина моли за пари. Бедността в Гърция се увеличава вследствие на световната финансова криза и бюджетния срив в страната. [Гети Имиджис]
						Според публикувано във вторник (22 юни) проучване на Евробарометър относно въздействието на световната финансова криза върху обществото 60 % от европейците са на мнение, че бедността на континента се е увеличила през последната година. В Гърция 85 % от хората смятат, че са обеднели в сравнение с миналата година. България е на следващото място с 82 %, а според 77 % от румънците тяхното положение се е влошило. В Кипър 66 % от анкетираните заявяват, че финансовото им състояние се е влошило през последните 12 месеца. 
						*** 
						Нискотарифната авиокомпания „Изи Джет” започна да лети до Косово от 19 юни. Първият полет беше от Базел, Швейцария, до Прищина и обратно. Полетите по маршрута ще се изпълняват четири пъти седмично, като се очаква до края на октомври да бъдат обслужени до 20 000 пътници. 
						*** 
						
						Сръбският премиер Мирко Цветкович откри в понеделник (21 юни) нова фармацевтична база в завода „Галеника” в Земун. Инвестицията е на стойност над 50 млн. евро и ще създаде 150 нови работни места. Годишният капацитет на завода е приблизително 2 млрд. таблетки и 100 млн. капсули и трябва да удвои общия производствен капацитет на производителя на лекарства. 
						*** 
						
						Хърватският премиер Ядранка Косор и нейният колега от Русия Владимир Путин потвърдиха двустранното икономическо сътрудничество на среща на 19 юни в Москва. Косов заяви, че очаква парламентът скоро да ратифицира закона за участието на Хърватия в проекта "Южен поток". Тръбопроводът ще пренася газ от Русия през Черно море към Централна Европа. В Москва Косор откри представителство на Търговската камара на Хърватия. 
						*** 
						
						Македонският президент Георге Иванов неговият колега от Чехия Вацлав Клаус, който е на посещение в страната, участваха в македоно-чешки бизнес форум във вторник (22 юни) в Скопие. Те се договориха за по-нататъшно развитие на двустранните икономически връзки. В рамките на форума беше подписано споразумение за създаването на Македоно-чешки бизнес съвет. 
						*** 
						
						Хърватското петролно дружество ИНА и унгарската МОЛ са открили значителни количества природен газ в полето Залата-Дравица от хърватската страна на граничната област Подравска Слатина-Залата, съобщи ИНА в сряда (23 юни). Съвместният проект за проучване на басейна на р. Драва започна през 2006 г. Двете компании имат равно участие от по 50 % и разпределят поравно разходите и производството. 
						*** 
						
						Турският министър на труда и социалното осигуряване Омер Динчер разкри в сряда (23 юни) допълнителна информация за нова програма за обучение. Проектът, който ще се изпълнява в 111 центъра в 81 турски провинции, има за цел да повиши ефективността на професионалното обучение на работниците в секторите на промишлеността, като заздрави пазара на труда. 
						*** 
						
						Румънското правителство одобри в сряда (23 юни) по спешност наредба, която увеличава дела от печалбата, който държавните дружества трябва да внасят в държавния бюджет, и въвежда нови данъци за физическите лица. Съгласно новите правила държавните предприятия трябва да внасят до 90 % от печалбата си в бюджета, в сравнение със сегашните 50 %. Добавките за храна и плащанията за отпуски и отглеждане на деца ще се облагат с данък от 16 %. Необходимо присъщите разходи за доходи от интелектуална собственост ще бъдат намалени от 40 % на 20 % в опит да бъде избягнато укриването на данъци. Мерките са част от антикризисните усилия на правителството. 
						
						(Различни източници – 18/06/10-25/06/10)

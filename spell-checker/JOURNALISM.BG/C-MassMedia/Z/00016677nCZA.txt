Ръководителят на ЮНМИК каза, че Ахтисаари трябва да търси конкретни предложения за бъдещето на Косово
					21/11/2005
					Представителят на ООН Марти Ахтисаари пристига в понеделник в Прищина, първата спирка от обиколката му из региона за установяване на фактите. Според ръководителя на ЮНМИК Сьорен Йесен-Петерсен Ахтисаари смята да поиска от лидерите в Косово конкретни идеи за това как провинцията би могла да постигне своята независимост.
					От Блерта Фоничи за Southeast European Times от Прищина – 21/11/05
 
					 
						
"Много е важно да има пряк диалог. Работните групи на Прищина и Белград трябва да продължат срещите си и да си сътрудничат на практика," каза ръководителят на ЮНМИК Сьорен Йесен-Петерсен (вдясно, с премиера на Косово Байрам Косуми). [Африм Хайрулаху]
						Специалният пратеник на ООН Марти Ахтисаари смята да поиска от лидерите на Косово конкретни обяснения за това как провинцията ще постигне независимост, каза ръководителят на международната администрация на ООН.
						"Той (Ахтисаари) ще дойде тук, за да чуе как Косово предлага да получи това, което иска … ние всички знаем, че Косово иска независимост, но той иска да чуе как Косово предлага да получи тази независимост," каза ръководителят на ЮНМИК Сьорен Йесен-Петерсен пред местните медии преди пристигането на пратеника в Прищина в понеделник (21 ноември).
						Прищина е първата спирка от обиколката на Ахтисаари из региона за установяване на фактите, която включва още Белград, Подгорица, Скопие и Тирана, и за консултации с официални представители на всички страни, които потенциално са засегнати от косовския въпрос. 
						Бившият финландски президент, който бе посредник в споразумението от 1999 г., сложило край на кампанията на НАТО срешу сръбските сили, отказа да даде график за решаването на въпроса за статута на Косово.
						Йесен-Петерсен обаче каза пред репортери миналата седмица, че е убеден, че всички въпроси ще бъдат изяснени догодина.
						"Не мисля, че сегашното статукво може да се поддържа, и поради това казвам също: не мисля, че процесът на определяне на статута ще продължи и след 2006 г.," каза той пред местни медии.
						Междувременно преговарящият екип на Косово за преговорите по статута смята да представи на Ахтисаари документ, изясняващ основните му позиции. Канцеларията на президента Ибрахим Ругова, който оглавява преговарящия екип, потвърди, че на специалния пратеник ще бъде връчена "в писмен вид основната позиция на косовската делегация," включително и искане за независимост. Резолюция, приета миналата седмица от парламента на Косово, определя независимостта и суверенитета като изразяващи "политическата воля на народа".
						Съобщава се още, че делегацията възнамерява да запознае Ахтисаари с постигнатия досега напредък по прилагането на осемте стандарта, определени от ООН за провинцията. На среща в петък с косовския премиер Байрам Косуми Йесен-Петерсен подчерта, че е важно да продължи диалогът с Белград за децентрализацията и завръщането на бежанците, като каза, че това ще улесни напредъка на преговорите за статута.
						"Много е важно да има пряк диалог. Работните групи на Прищина и Белград трябва да продължат срещите си и да си сътрудничат на практика," е казал Йесен-Петерсен, цитиран от ежедневника &lt;I&gt;Зери&lt;/I&gt;.

Черна гора се присъедини към американската Държавна програма за партньорство
					19/12/2006
					Действията в аварийни ситуации и управлението на крайбрежието са две потенциални области на сътрудничество между черногорските военни и Националната гвардия на щата Мейн.
					От Неджелко Нудович за Southeast European Times от Подгорица -- 19/12/06
 
					 
						
Войници от Черногорската армия провеждат антитерористично учение във военна база в Даниловград на 7 декември. Неотдавна страната се присъедини към американската Държавна програма за партньорство. [Гети Имиджис]
						Черногорски офицери и войници може скоро да заминат на обучение в Съединените щати. На 7 декември добилата неотдавна независимост страна се присъедини към Държавната програма за партньорство (ДПП), чрез която 55 страни си партнират с Националната гвардия на различни американски щати и територии. Партньор на Черна гора ще бъде щатът Мейн. 
						"Това е историческа крачка, която ще положи началото на силно двустранно партньорство в областта на отбраната между Черна гора и Съединените щати," каза по повод на събитието Стивън Блум, директор на Националната гвардия. 
						"Особено съм щастлив за сътрудничеството между щата Мейн и държавата Черна гора. Това ще засили допълнително сътрудничеството между Черна гора и Съединените щати като цяло," заяви черногорският президент Филип Вуянович. 
						ДПП дава възможност на черногорските офицери, подофицери и войници да получават обучение в Мейн. Ще се извършва взаимен обмен на военнослужещи и на опит, както и сътрудничество между военни подразделения и обмен на опит в гражданския сектор. Действията в аварийни ситуации и управлението на крайбрежието са двете области от особен интерес. 
						Според доклад на пресслужбите на американските въоръжени сили Националната гвардия на щата Мейн потенциално може да дава съвети на черногорските военни, докато те осъществяват прехода от сили, основани на задължителна военна служба, към сили, изградени на доброволни начала, съкращават числеността на войската и модернизират оборудването от югославската епоха. 
						"И двете ни нации споделят общите цели на демокрацията, отговорното глобално поведение и солидната национална сигурност," каза Блум. 
						Черногорските военни се нуждаят от подкрепата и помощта на САЩ при изпълнението на международните си задължения, заяви началникът на генералния щаб на Черногорските въоръжени сили, генерал Йован Лакчевич. "В Мейн ние виждаме партньор, който ще ни помогне да изпълним задачите си," каза още той. 
						След срещите си с Вуянович, с министъра на отбраната Боро Вучинич и с външния министър Милан Рочен Блум и делегацията му присъстваха на общо бригадно учение на специална антитерористична част в поделението в Даниловград. С помощта на хеликоптери членове на елитното подразделение демонстрираха елементи от обучението си. 
						Блум даде оценка "много добър" на черногорските военнослужещи и на оборудването им. "Това е отличен напредък и много добро подразделение. Това е наистина нещо, което армията на една добила наскоро независимост държава трябва да прави. Те имат далновидни лидери, а генерал Лакчевич води тези сили в правилна посока. Те ще бъдат образец за региона по отношение на стабилността," заяви Блум. 
						Сътрудничеството между американската Национална гвардия и черногорските военни ще получи допълнителен тласък, след като страните подпишат Споразумение за статута на силите и постигнат договореност за използването на инфраструктурата, отбелязаха и двете страни.

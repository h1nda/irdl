Гърция въвежда програма за издаване на електронни рецепти
					22/11/2010
					Нова програма в обременената с дългове държава ще намали разходите и ще помогне за модернизиране на социалноосигурителната и здравноосигурителната система.
					От Мария Паравантес за Southeast European Times от Атина – 22/11/10
 
					 
						
Гръцкото правителство даде ход на нова програма за модернизиране на системата на социално- и здравноосигурителните фондове в страната. [Ройтерс]
						В опит да намали големите разходи и да спести 2 млрд. евро миналия месец гръцкото правителство въведе първата в страната програма за издаване на електронни рецепти. Тя се тества в Организацията за осигуряване на самостоятелно заетите лица (ООСЗЛ). 
						 „Гърция харчи за лекарства колкото страна с населението на Испания”, заяви по-рано този месец премиерът Георгиос Папандреу. 
						Освен че намалява разходите за лекарства, електронната система за издаване на рецепти е стъпка към модернизирането на няколкото социално- и здравноосигурителни фонда в страната и контролиране на лекарите, които предписват лекарства над разрешеното. 
						Според изпълняващия длъжността министър на труда и социалното осигуряване Йоргос Кутруманис пилотната програма е била въведена на 18 октомври и реализираните икономии вече надхвърлят нейната цена. 
						 „Открихме лекари, които предписват лекарства за 300 000 евро месечно... най-строгата санкция ще бъде техните отношения със здравните фондове да бъдат прекратени”, каза той за всекидневника "Та Неа". 
						Системата ще се прилага във всички социалноосигурителни и здравни фондове в страната, като се очаква тя да бъде въведена в Социалноосигурителния фонд (ИКА) от 1 декември, а от следващата година във Фонда на земеделските производители (ОГА). След пълното въвеждане на системата се очаква тя да реализира до 1 млрд. евро икономии. 
						Правителството отиде още по-далеч, като намали цените на лекарствата в опит да ограничи разходите на осигурителния фонд с още 1 млрд. евро. 
						Министърът на труда и социалното осигуряване Лука Кацели заяви, че разточителните разходи не могат да бъдат ограничени, ако на всички нива не се предприемат мерки по отношение на заобикалянето на разпоредбите. 
						Министерството е приело широк план за действие срещу лошото управление на средствата. Мерките включват съкращаване на оперативните разходи на осигурителните фондове, борба с недекларирания труд, ограничаване на разходите за лекарства, създаване на инфраструктура за предоставяне на информация и оказване на подкрепа на гражданите и определяне на лимит на издаваните рецепти в зависимост от областта на специализация. 
						Ще бъдат назначени консултанти, които ще следят инсталирането и функционирането на компютърната система за контрол на приходите и разходите. Партньорства между големите осигурителни фондове и диагностичните центрове ще съдействат за сключването на договори за здравни услуги. 
						Правителството вече започна месечни проверки в ИКА и ОГА, които имат за цел да установят практики на издаване на рецепти над разрешеното. Ще се извършват и месечни проверки на 5 % от издадените рецепти, избрани на случаен принцип. В момента се разследват лекари от ИКА, които са издавали рецепти на стойност от 60 000 до 250 000 евро месечно. 
						Установено бе, че лекар в Атина, работещ с държавния фонд ИКА, е издавал месечно по 7 500 рецепти на стойност 175 000 евро. 
						За общо 800 лекари, работещи с държавния фонд, е констатирано, че са работили изключително в сътрудничество с един избран от тях фармацевт. Миналата седмица бяха публикувани два списъка на лекари и фармацевти нарушители. 
						Междувременно генералният секретар на министерството на труда Атина Дрета призова всички лекари, които работят с обществените здравни фондове, да предписват лечения, които са най-подходящи и с най-ниска цена, и подчерта, че до края на 2010 г. генеричните лекарства трябва да съставляват 30 % от разходите за медикаменти на всеки фонд. 
						Според Кутруманис министерството почти е покрило дефицит от около 3 млн. евро, като той твърди, че до 2011 г. в системата ще бъде отчетен излишък. 
						Междувременно министерството насърчава и създаването през 2011 г. на съвместен фонд в сътрудничество с големите осигурители в страната (ИКА, ОАЕЕ, ОГА и ОПАД), който ще предоставя първични здравни грижи. Той ще бъде подчинен на министерството на здравеопазването.

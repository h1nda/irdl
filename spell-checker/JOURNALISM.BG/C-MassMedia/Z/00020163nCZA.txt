Косово и БиХ бяха в дневния ред на неформалната среща на министрите на отбраната от ЕС
					04/10/2006
					На срещата си във Финландия министрите на отбраната от блока обсъдиха разполагането на полицейска мисия на ЕС в Косово след решаването на въпроса за статута. Те обсъдиха и бъдещето на сегашната операция на ЕС в Босна и Херцеговина.
					(Ройтерс, ДПA, Хелзингин Саномат, СЕЕ Сикюрити Монитор - 03/10/06; AП, AФП, Ройтерс, ДПA, Дойче Веле, EurActiv, Финландско председателство на ЕС - 02/10/06)
 
					 
						
Върховният представител на ЕС за външната политика и сигурността Хавиер Солана (вдясно) и финландският министър на отбраната Сеппо Каариайнен (вляво) присъстват на представяне на финландската отбранителна промишленост по време на неофициалната среща на министрите на отбраната от ЕС. [Гети Имиджис]
						Двудневната неофициална среща на министрите на отбраната от ЕС завърши в северния финландски ски-курорт Леви във вторник (3 октомври). В центъра на разговорите беше координацията между гражданските власти и армията, възможностите и операциите за управление на кризи на блока. 
						Бяха обсъдени и конкретни въпроси, сред които предложение за разполагане на полицейска мисия на ЕС в Косово и възможната трансформация на сегашната операцията на Съюза в Босна и Херцеговина (БиХ). 
						Франция предложи в Косово да бъде изпратена полицейска мисия в състав до 1 000 души след решаването на въпроса за статута на провинцията, съобщи "Ройтерс", като цитира неназован представител на ЕС. Частите, които ще заменят сегашните полицейски сили на ООН, ще включват членове на създадената по-рано тази година от шест държави Европейска жандармерия, както и съдии и други служители с правоохранителни функции. 
						"Това ще бъде голяма мисия," е казал представител на ЕС, цитиран от "Ройтерс". "Те ще бъдат въоръжени и ще имат правото да извършват арести." 
						Макар все още юридически да е част от Сърбия, Косово е под администрацията на ООН след края на конфликта в провинцията от 1998-1999 г. Преките преговори под ръководството на ООН между Белград и Прищина започнаха през февруари, но двете страни остават толкова раздалечени в позициите си, колкото и в началото на преговорите. 
						Ако разговорите не доведат до договорено споразумение, решаването на косовския въпрос ще бъде отнесено до Съвета за сигурност на ООН. Специалният пратеник на ООН за процеса по определяне на статута, бившият финландски президент Марти Ахтисаари, бе помолен да предложи решение и се очаква той да направи това до ноември. 
						Късно в понеделник Ахтисаари запозна министрите на отбраната от ЕС с развитието на преговорите. 
						По време на срещата си в Леви министрите на отбраната обсъдиха и бъдещето на операцията на блока в БиХ, като похвалиха страната за успешните общи избори, които се проведоха в неделя. Според някои съобщения предвижданите промени в ръководените от ЕС части, които замениха СФОР на НАТО през 2004 г., включват редуциране на числения състав до около 1 500 души. В момента силите наброяват 6 000 души. 
						Освен това операцията вероятно ще се насочи към граждански въпроси, като полицейска дейност. 
						"Вече е налице доста силен граждански елемент в операциите на ЕС там, така че това едва ли ще е толкова сложно," каза в понеделник говорителят на финландското министерство на отбраната Юрки Иивонен. 
						Срещата в Леви бе председателствана от финландския министър на отбраната Сеппо Каариайнен, чиято страна в момента е председател на ЕС. На срещата присъстваха върховният представител на ЕС за външната политика и сигурността Хавиер Солана, както и генералният секретар на НАТО Яп де Хоп Схефер.

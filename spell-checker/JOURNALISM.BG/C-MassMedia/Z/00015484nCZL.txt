Австрийски лидер призова за създаване на зона за свободна търговия в ЮИЕ
					04/08/2005
					 
						ВИЕНА, Австрия -- Различните сегашни двустранни търговски споразумения между страните в Югоизточна Европа (ЮИЕ) трябва да се обединят в една обща зона за свободна търговия, каза в сряда (3 август) канцлерът на Австрия Волфганг Шусел. Това ще насърчи чуждестранните инвестиции и ще подпомогне икономическото развитие в региона, добави той. На среща, на която присъстваха премиерите и други официални лица от Хърватия, Македония, Румъния и Сърбия и Черна гора, Шусел обеща да работи за развитието на ЮИЕ, когато страната му поеме председателството на ЕС на 1 януари. "Една европейска перспектива осигурява стабилност в този регион. Това е много важно за Австрия и за ЕС," каза Шусел. Специалният координатор на Пакта за стабилност в Югоизточна Европа Ерхард Бусек също присъства на срещата и на свой ред подкрепи едно обърнато към бизнеса общо споразумение за свободна търговия в региона. (AП - 04/08/05; Уеб-сайт на Пакта за стабилност, ХИНА, Ромпрес, Бета, БНР - 03/08/05)

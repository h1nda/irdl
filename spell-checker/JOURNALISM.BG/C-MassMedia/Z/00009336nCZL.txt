Резултатите от преброяването в Македония показват прираст на етническите албанци
15/12/2003
Публикувани наскоро резултати от миналогодишното преброяване сочат, че броят на етническите македонци е нараснал с 2,017 души, докато прирастът на етнически албанци е с 67,979 души в сравнение с данните от преброяването през 1994 г.
От Мария Лазарова за Southeast European Times в Скопие -- 15/12/03
 
 
Според окончателните резултати от преброяването през 2002 г., Македония има население от 2,022,547 души. От тях 64.18 % са етнически македонци, а 25.17% - етнически албанци. Етническият състав също включва и 3.85 % турци и 2.66 % роми, като общността на етническите сърби възлиза на 1.78 %. Резултатите, публикувани от Националната статистическа служба по-рано този месец, показват, че Македония е една застаряваща страна; броят на хората над 65-годишна възраст се увеличава за разлика от този на лицата под 15 години.
Според резултатите броят на етническите македонци е нараснал с 2,017 души, а този на етническите албанци с 67,979 в сравнение с последното преброяване през 1994 г.
Освен данните за числеността на населението и неговата етническа и възрастова структура, публикувани бяха и резултати, отнасящи се до броя на домакинствата и домовете. Останалите данни ще се оповестят до следващия юни.
"За да се разсеят всички подозрения, най-добре е да се гарантира професионален и преди всичко непредубедено наблюдение, което е освободено от ежедневни политически сметки," каза Донко Герасимовски, главен изпълнителен директор на Националната статистическа служба. "Увеличението с 2.42 % на етническите албанци е резултат от естествено движение на населението."
Международните наблюдатели, които следяха как се провеждаше преброяването, го обявиха за успешно. "Нито едно преброяване не може да се похвали с абсолютна точност и това се отнася за преброяването през 2002 г. в Македония", заяви Халгримур Снорасон, председател на експертната група на високо равнище.
Правителството споделя оценката на екипите чуждестранни наблюдатели и експерти, че преброяването е било извършено по професионален начин.
Специалният представител на ЕС Алексис Брунс, ръководителят на делегацията на Европейската комисия Донато Киарни, американският посланик Лорънс Бътлър и посланиците, ръководещи мисиите на ОССЕ и НАТО в Македония Карлос Мануел Дуран Паис и Николас Бийгман, са сред онези, които подкрепиха резултатите от преброяването, заявявайки, че според тях данните, публикувани от Националната статистическа служба, са прецизни.
Според Али Ахмети от Демократическия съюз за интеграция (ДСИ) тази международна подкрепа има решаващо значение. "Увереността ни е неразривно свързана с присъствието на наблюдатели на чужди държави," каза представителят на партията Теута Арифи. "Нашето виждане за преброяването е в съответствие с вижданията на международните фактори. "

Гърция бе парализирана от стачка в сряда
					11/12/2008
					 
						АТИНА, Гърция -- Общонационална стачка парализира голяма част от страната в сряда (10 декември), след като служителите напуснаха работните си места в знак на протест срещу икономическата политика на правителството и особено срещу приватизационните мерки и увеличението на данъците. Бяха засегнати училищата, университетите, атинското летище, общественият транспорт и други обществени услуги. Стачката се проведе в обстановка на продължаващи бунтове и насилие в Атина, които избухнаха, след като полицай уби 15-годишно момче на 6 декември. 
						Двамата полицейски служители, обвинени по случая, се явиха за разпит пред съдия-следовател в сряда. Предварителните резултати от аутопсията навеждат на мисълта, че момчето е било убито от рикоширал куршум от предупредителния изстрел, произведен от единия от двамата полицаи в събота, а не от изстрел от упор, както твърдят свидетели. Двамата полицаи ще останат под арест до началото на процеса. 
						Отделни сблъсъци, свързани с тази стрелба, продължиха за шести пореден ден. Рано сутринта в четвъртък трима души бяха арестувани след сбиване с полицаи в Атина. Около 40 младежи започнаха да хвърлят камъни срещу полицията, след като властите използваха сълзотворен газ, за да ги разпръснат. (РИА Новости - 11/12/08; АФП, АП, News In - 10/12/08)

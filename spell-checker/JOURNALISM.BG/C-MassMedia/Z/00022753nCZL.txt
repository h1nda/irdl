Турските законодатели приеха на второ четене конституционни промени 
					01/06/2007
					 
						АНКАРА, Турция -- Както се очакваше, парламентът одобри в четвъртък (31 май) промените в конституцията, които предвиждат пряко избиране на президента от гласоподавателите вместо от депутатите. Настоящият президент Ахмет Недждет Сезер наложи миналата седмица вето на тази и други промени, свързани с изборите. В четвъртък бяха необходими два тура на гласуване, за да бъдат одобрени мерките.
						По закон Сезер не може да наложи ново вето на промените. Вместо това той трябва или да ги одобри, или да свика национален референдум. Опозиционната РНП обаче твърди, че една от промените не е била одобрена с нужното мнозинство от две трети, а е получила само 366 гласа. (Заман, Сабах, Милиет - 01/06/07; НТВ, АП - 31/05/07)

Месич е против референдум за членството на Хърватия в НАТО
					18/11/2007
					 
						ЗАГРЕБ, Хърватия -- Хърватският президент Стипе Месич заяви в събота (17 ноември), че е против провеждането на референдум за членството на Хърватия в НАТО. В изявление пред репортери Месич добави, че членството в НАТО по никакъв начин не застрашава суверенитета на страната и че Хърватия може да напусне Алианса, когато пожелае. С присъединяването си към Алианса, заяви той, Хърватия ще може да отвори границите си, да укрепи сътрудничеството между националните малцинства и да приключи процеса с преследването на военнопрестъпниците. 
						Други новини - Русия заяви, че обмисля техническите проблеми по екстрадирането на последния министър на отбраната на Югославия генерал Велко Кадиевич. Хърватия поиска неговото екстрадиране, тъй като го смята за отговорен за ръководната му роля по време на военните престъпления, извършени по време на борбата на Хърватия за независимост от Югославия. Руският заместник-премиер Александър Жуков потвърди, че Москва проучва искането. (AП, Б92, Танюг - 16/11/07)

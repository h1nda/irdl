ЕС обмисля евентуално съкращаване на войските си в Босна и Херцеговина 
					24/03/2005
					Министрите на отбраната на ЕС се срещнаха миналата седмица, за да обсъдят евентуално съкращаване на войските от мисията на съюза в Босна и Херцеговина. Решението ще бъде взето след преглед на ситуацията през май.
					(Ройтерс, ЕС -- 21/03/05)
 
					 
						
Министрите на отбраната на ЕС ще направят преглед на мисията ЕУФОР през май и ще вземат решение за евентуално съкращаване на войските. [ЕУФОР]
						Четири месеца, след като ЕС пое мисията в Босна и Херцеговина (БиХ) от НАТО, ръководители обсъждат евентуално съкращаване на войските. Министрите на отбраната на ЕС се срещнаха миналата седмица в Брюксел, за да обсъдят бъдещето на операция "Алтея" на ЕУФОР, която в момента има над 6 000 войника в БиХ. 
						"Ще направим преоценка на необходимостта да поддържаме операция "Алтея" на настоящото й ниво," каза в Люксембург министърът на отбраната Люк Фриден, чиято страна в момента председателства ЕС. Но той подчерта, че не е взето официално решение. 
						Фриден каза, че приоритетът е да се заздравят полицейските сили в страната и постепенно да се намали броят на чуждестранните войници. През май ще бъде направен преглед на операцията. Междувременно върховният представител на ЕС по сигурността Хавиер Солана каза, че числеността на силите на ЕУФОР няма да бъде намалена под 5 000 войника. В момента в мисията участват около 6 300 военнослужещи. 
						"В бъдеще ще има по-малко войници и повече полицаи," каза Фриден пред репортери в петък (18 март). "Ако всичко се развива добре, ще вървим в тази посока," каза той. Той не даде никакви срокове за евентуалното съкращаване на войските. 
						Източник е споделил, че при каквото и да е съкращаване ще се има предвид ситуацията в целия регион, особено в Косово, където някои наблюдатели виждат риск от нови етнически напрежения при започването на международните преговори за бъдещия му статут. Лидерите на ЕУФОР описват обстановката в БиХ като общо взето стабилна, но признават, че от време на време могат да се появяват проблеми. 
						ЕС пое официално от НАТО командването на силите на 2 декември 2004 г. Това бе първата голяма военна операция, предприета от страни, действащи като ЕС, а не индивидуално. 
						Съюзът иска да се превърне в надеждна военна сила и се стреми да докаже, че може да поема и по-амбициозни операции в големи зони. ООН призова ЕС да работи повече в проблемни точки по света -- например при възстановяване на реда в кризисни зони до пристигане на местните войски -- както при ръководената от Франция мироподдържаща операция, започнала през 2003 г. в Буниа, Източно Конго. 
						Дискусиите започват в съдбовен за БиХ момент. Страната трябва да реформира полицейската си система, преди Европейската комисия да одобри предварителното проучване -- което ще бъде важна стъпка към подписване на Споразумение за стабилизация и асоцииране със съюза.

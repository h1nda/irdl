Турция и Русия не успяха да решат газовия спор
18/07/2003
Преговорите между Турция и Русия за цената на газа, доставян по тръбопровода "Син поток", навлязоха в задънена улица. Турция прекрати доставките на газ по тръбопровода, проучвайки възможностите за внос на по-евтин газ от други източници.
От Фатих Баран за Southeast European Times от Истанбул - 18/07/03
 
 
Преговорите между представители на енергийните ведомства на Турция и Русия за доставките на газ по тръбопровода "Син поток" бяха прекратени. Двете страни се съгласиха, че е необходимо ново разглеждане на въпросите за цената и количествата газ, доставяни на Турция по струващия 3.4 млрд. дол. тръбопровод, минаващ по дъното на морето.
Турция е главният клиент на руската държавна газова компания Газпром и вход на износа за западните и източните пазари. Тя настоява за намаляване на количествата и цената на газа от Газпром с обяснението, че е надценила бъдещите си потребности, а също така, че може да получава по-евтина суровина от други доставчици, като например Туркменистан. Руската страна междувременно отказа намаленията, опасявайки се, че това ще създаде прецедент и други страни може да поискат преразглеждане на сделките с Русия.
Въпреки че прекрати доставките по тръбопровода "Син поток" през април, Турция е обвързана с клаузата "получи или плати" в контракта, според която клиентът трябва да плати за газа независимо от това иска ли го или не. Според сделката Турция се е съгласила да закупи 2 млрд. кубически метра през тази година и да увеличава ежегодно количествата до 2008 г.
По думите на турския министър на енергетиката Хилмъ Гюлер, в резултат на поетия стратегически ангажимент за тръбопровода "Син поток" страната е загубила 196 млн. дол. Един кубически метър газ по тръбопровода "Син поток" е с 1.50 дол. по-скъп, отколкото суровината се продава на други места, каза Гюлер.
"Син поток" е най-дълбоко разположеният подводен тръбопровод. Около 360 км от 446-километровия тръбопровод минава на дълбочина 2100 м под повърхността на Черно море.
Миналия месец двете страни решиха да предадат случая на международен арбитраж, но обсъжданията бяха възобновени по-рано този месец. Според Гюлер Турция и Русия са постигнали съгласие за необходимостта от продължаване на преговорите. "Ние се опитваме да коригираме споразуменията, които бяха подписани в миналото и са в ущърб на интересите на страната", каза той.
На преговорите Турция предложи да продава стоки на Русия в замяна на газовите доставки по старите споразумения. Ръководството на Газпром обаче отхвърли предложението, като заяви, че за газовите доставки компанията ще приема само плащания в наличност, а не в стоки.
Управляващата Партия на справедливостта и развитието е решена да използва въпроса за "Синия поток", за да изобличи практиката на корупция на предишното правителство. Парламентарна комисия започна разследване за установяване дали бивши представители на правителството не са се облагодетелствали лично от приемането на неизгодни за Турция условия. Бившият лидер на Отечествената партия Месут Ялмъз и бившият министър на енергетиката Джумхур Ерзумер са обект на проверка относно ролята им в сделката.

Мичич заяви, че подкрепата за независимостта на Косово е преждевременна
29/05/2003
 
БЕЛГРАД, Сърбия-Черна Гора -- Изпълняващата длъжността президент Наташа Мичич заяви в сряда (28 май), че не е конструктивно изразяването на подкрепа за независимостта на Косово преди определянето на окончателния статут на провинцията. На среща с филантропа и финансист Джордж Сорос тя каза, че Косово е важна част от Сърбия. По време на срещата Сорос изрази мнението, че Сърбия ще получи "бърз път в ЕС", ако на Косово бъде дадена независимост. Той също подчерта, че ЕС трябва сериозно да се заеме със задачата за независимостта на Косово, но само ако даде гаранции на косовските сърби.
Междувременно ръководителят на ЮНМИК Михаел Щайнер и премиерът на Косово Байрам Реджепи се споразумяха за прехвърляне на юрисдикцията от ЮНМИК на косовските институции в 19 области. Предаването на правомощията, против което рязко се обявиха и Белград и косовските сърби, ще се осъществи веднага. (Бета, Б92, Би Би Си, Танюг - 28/05/03)

Сърбия и САЩ се съгласиха с несъгласията си по отношение на Косово
					12/04/2010
					Посещението на заместник държавния секретар на САЩ бе знак за подобряване на отношенията въпреки открития въпрос за независимостта на Косово.
					От Бояна Милованович и Линда Карадаку за Southeast European Times от Белград и Прищина --12/04/10
 
					 
						
Американският заместник държавен секретар Джеймс Стайнбърг (вляво) и Валентин Инцко, специален представител на ЕС за Босна и Херцеговина, разговаряха в Сараево на 6 април. [Гети Имиджис]
						По време на неотдавнашната си обиколка на Балканите американският заместник държавен секретар Джеймс Стайнбърг определи отношенията между САЩ и Сърбия като "отлични". Сръбският президент Борис Тадич отново повтори позицията на Белград, че никога няма да признае Косово. Според Стайнбърг обаче това не е пречка за осъществяване на напредък в други области. Една от важните точки бе продължаващата подкрепа на САЩ за кандидатурата на Сърбия за членство в ЕС. 
						"Сърбия е ключов партньор на САЩ в региона", посочи Стайнбърг, като похвали усилията на Белград да изгради европейско бъдеще. "САЩ подкрепят Сърбия по пътя й към членство в ЕС и СТО." 
						 Той се изказа особено положително за приемането от сръбския парламент на 31 март на декларация, осъждаща зверствата в Сребреница през 1995 г. 
						На пресконференция в четвъртък (8 април) Тадич заяви, че двамата със Стайнбърг са обсъдили политическата ситуация в Босна и Херцеговина (БиХ) и са се съгласили, че страховете от нова война са неоправдани. 
						"Ситуацията се драматизира и не знам с каква цел", каза Тадич. "Проблемите трябва да се установяват чрез разумен и демократичен диалог" между бошнаци, сърби и хървати, каза той. 
						Тадич заяви, че Сърбия не подкрепя идеята за разделена БиХ и поддържа ангажиментите по Дейтънското споразумение. "Не мисля обаче, че трябва да се налагат решения", допълни той. Що се отнася до Косово, Стайнбърг беше категоричен, че САЩ не настояват Сърбия да признае страната. 
						"Не оказваме натиск на никого, не заплашваме, няма подтикване", каза той в интервю за телевизия Б92. "Нашата позиция е, че е в интерес на народа на Косово и на региона да се движим напред, да оставим проблема зад нас и да продължим." 
						Различията в мненията между Вашингтон и Белград не трябва да пречат на намирането за "решение на практическите проблеми на гражданите на Косово", заяви той. 
						Белград беше втората спирка от обиколката, по време на която Стайнбърг посети също Босна и Херцеговина и Косово. В Прищина той се срещна с президента Фатмир Сейдиу, премиера Хашим Тачи и министъра на външните работи Скендер Хюсени. 
						Освен това той се срещна с местни сръбски лидери в Грачаница, анклав с преобладаващо сръбско население на около 10 км от столицата. 
						Стайнбърг посочи, че САЩ силно подкрепят по-бързото "подобряване на отношенията между Сърбия и Косово", като подчерта, че и двете държави имат европейско бъдеще. 
						По отношение на други въпроси Стайнбърг заяви, че бъдещето на Косово зависи от борбата с контрабандата на наркотици и организираната престъпност. Ако тези тежки проблеми не бъдат решени, каза Стайнбърг, икономическият успех на Косово остава под въпрос. 
						"Винаги сме проявявали и ще продължим да проявяваме нулева толерантност към лошото управление, корупцията и организираната престъпност", каза Тачи пред Стайнбърг. "Република Косово е изцяло ангажирана със спазването на принципите на правовата държава."

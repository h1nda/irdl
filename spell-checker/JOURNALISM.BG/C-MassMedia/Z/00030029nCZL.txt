Турция отзова посланика си в Канада за консултации
					23/04/2009
					 
						АНКАРА, Турция -- В сряда (22 април) външното министерство съобщи, че временно отзовава своя посланик в Канада, Рафет Акгюнай, за консултации. Неназован представител на правителството е заявил, че присъствието на представители на канадското правителство на неотдавнашна служба в памет на арменците, убити по време на Отоманската империя, е причината за това действие. Местните медии съобщиха, че канадския министър-председател Стивън Харпър е изпратил послание в израз на солидарността си с организаторите на церемонията. През 2004 г. канадският парламент официално призна убийствата на арменци през 1915 г. за геноцид.
						Междувременно в сряда Турция и Армения се договориха за "пътна карта" за нормализиране на техните отдавна обтегнати отношения. Те постигнаха споразумението по време на двустранни преговори с посредничеството на Швейцария. В изявление външното министерство съобщи, че преговорите са имали за резултат "конкретен напредък и взаимно разбирателство". Анкара беше отказала да установи дипломатически отношения с Ереван поради неговата международна кампания за признаване на убийствата на арменци в периода 1915-1917 г. за геноцид. През 1993 г. Турция затвори границата си Армения в подкрепа за Азербайджан, който се бори с Ереван за контрола върху областта Нагорни Карабах - арменски анклав на азербайджанска територия. (Сабах - 23/04/09; АФП, АП, АПА, Ройтерс - 22/04/09)

Черна гора обявява независимост
					04/06/2006
					 
						ПОДГОРИЦА, Сърбия-Черна гора -- Парламентът на Черна гора официално одобри в събота резултатите от референдума от 21 май и прие декларация, с която се обявява независимостта на най-новата държава в Европа. Документът определя Черна гора като "мултиетническа, мултикултурна и мултирелигиозно общество, основано върху уважението и защитата на човешките свободи и права, на правата на малцинствата, на принципите на парламентарна демокрация, на върховенството на закона и пазарната икономика". В нея се изразява готовността на Черна гора да продължи по пътя на реформите, стабилността и европейската интеграция и поставя като стратегическа цел на страната членството й в ЕС и НАТО. 
						В Сърбия имаше смесени реакции. Президентът Борис Тадич изпрати поздравления до Черна гора с пожелания за "мир, стабилност и просперитет". Премиерът Войслав Кощуница се въздържа от поздравления и даде да се разбере, че неговото правителство не бърза да установи дипломатически отношения с новата държава. В петък той заяви пред Върховния представител на ЕС по сигурността Хавиер Солана, който бе на посещение в страната, че не е необходима помощта на Брюксел в преговорите по разделянето между Сърбия и Черна гора. 
						В същото време Солана потвърди, че Сърбия има ясна европейска перспектива, но трябва да изпълни задълженията си пред трибунала за военни престъпления на ООН, за да бъдат възобновени преговорите по Споразумението за стабилизация и асоцииране. (Политика - 04/06/06; Бета, Уеб-сайт на ЕС, Мина Политика, Танюг, Данас - 03/06/06; AП, АФП, Ройтерс, РТС - 02/06/06)

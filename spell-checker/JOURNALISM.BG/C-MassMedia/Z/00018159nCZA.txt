Чеку заяви, че Косово е готово да се бори с птичия грип
					06/04/2006
					Косовският премиер Агим Чеку увери обществеността, че има планове за борба с птичия грип в случай на поява на болестта. Досега в провинцията не са открити случаи на птичи грип.
					От Блерта Фоничи за Southeast European Times от Прищина – 06/04/06
 
					 
						
"Правителството е готово и разполага с нужния капацитет," каза косовският премиер Агим Чеку. [AФП]
						Макар че досега в Косово не са открити случаи на птичи грип, правителството се подготвя за борба с евентуалната поява на болестта. Премиерът Агим Чеку последва примера на други политически фигури от региона, демонстрирайки, че не трябва да има опасения за консумацията на птичи продукти. В края на седмицата той яде месо пред камерите и призова гражданите да правят същото. 
						По време на посещение във Ветеринарната лаборатория във Фуше-Косово, премиерът се постара да увери представителите на обществеността, че ако вирусът бъде открит, правителството ще може да се справи с него. Чеку даде висока оценка на готовността на персонала на Ветеринарната лаборатория, отбелязвайки, че девет експерти от Съединените щати работят съвместно с тях. 
						"Правителството е подготвено и има нужния капацитет да предотврати птичия грип и да се бори с него в случай на появата му," каза той. 
						Косово е отделило 400000 евро за борба със заразата от птичи грип и в момента очаква допълнително финансиране от Световната банка. Размерът на допълнителното финансиране ще бъде определен на донорска конференция в близко бъдеще. 
						"Има много искания за помощи, но възможностите са ограничени. Иначе здравето и храненето винаги ще бъдат наш приоритет," каза Чеку. 
						До днешна дата Косово е единственото място в Югоизточна Европа, където вирусът не е бил откриван досега. От провинцията са взети над 450 проби и всички са дали отрицателни резултати. 
						Алуш Бериша, собственик на малка птицеферма в Подуева, е убеден, че птиците му са здрави. "От 2003 г. имам по 200 кокошки в стопанството си. Никога не са заболявали. Аз не се страхувам от вируса на птичия грип," каза той. Бериша използва птиците си основно за производство на яйца. 
						Заместник-ръководителят на ЮНМИК Патриша Уоринг заяви, че има доверие в правителството на Косово. Мисля, че косовци трябва да се гордеят и да вярват в направеното досега. Иначе трябва да бъдем бдителни и да си отваряме очите," каза тя.

Македонските граждани изпращат питания до държавните институции
		04/10/2005
		Македония е единствената страна в Югоизточна Европа, която все още не е гласувала закон, гарантиращ свободния достъп до информацията. За да стимулира активността на законодателите, местна НПО проведе необикновена обществена кампания.
		От Марина Стояновска за Southeast European Times в Скопие – 04/10/05
 
		 
			
“Убеден съм, че нашата кампания ще успее, защото прозрачността на държавните институции е важна предпоставка за присъединяването на Македония към ЕС," заяви директорът на "Прозрачност в Македония" Зоран Ячев. [Томислав Георгиев]
			С надеждата да ускори прокарването на закона за свободен достъп до информацията, НПО "Прозрачност в Македония" организира необикновена обществена кампания миналата седмица. 
			На 28 сепптември, определен от групата като Световен ден на правото на свободен достъп до информацията, македонските граждани бяха приканени да изпратят въпросите си до официални представители и институции по теми, които ги интересуват. 
			Участниците записаха върху картончета въпроси като "Какви са заплатите на високопоставените служители?" "Кой може да участва в търгове", "Какво е нивото на замърсяване в моята община?" и много други. 
			"Ясно е, че никое правителство на света няма [доброволно] да се лиши от власт, като управлява прозрачно, открито за всички в обществото", заяви директорът на "Прозрачност в Македония" Зоран Ячев. Поради тази причина, добави той, от гражданите зависи да окажат натиск за бързото приемане на закони за свобода на информацията. 
			"Убеден съм, че нашата кампания ще има успех, защото прозрачността на държавните институции е важна предпоставка за присъединяването на Македония към ЕС. Хората постоянно се оплакват, че рядко получават отговор на питания, отправени към държавни институции. Това трябва да се промени", заяви Ячев. 
			Според Министерството на правосъдието, приемането на закона за достъп до информацията се е забавило, поради необходимостта да се приемат поправки в конституцията, което ще стане до ноември. "Смятаме, че законът ще стане факт до Нова година. Поправките в конституцията са важни, защото от тях зависи как ще се регулират процедурите на втора инстанция, преди административните органи," заяви говорителката на министерството Убашка Митевска. 
			Според Министерството на правосъдието, Европейската комисия е била информирана за забавянето. 
			Законът, проектиран съобразно европейските стандарти, със състои от 44 члена и цели да създаде по-голяма прозрачност и отчетност на държавните институции, както и да гарантира информираността на гражданите за дейността на правителството. 
			Според него, всеки гражданин, който желае да получи информация, има право на писмен отговор. Информацията може също да се получи по електронен път срещу определена такса. 
			Ако някоя институция откаже да изпълни молба за предоставяне на информация, лицето, което е подало молбата, може да апелира пред Националната комисия за свободен достъп, която се състои от трима члена, назначени от парламента за срок от четири години. 
			Македония е единствената страна в региона, която все още не е приела такъв закон.

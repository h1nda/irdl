Делова хроника 
					26/11/2004
					Преглед на деловите и икономическите новини от Балканите след 19 ноември:
					(Различни източници - 19/11/04 - 26/11/04)
 
					 
						
Три марки на българската компания "Домейн Бояр" -- "Блуридж шардоне 2003", "Мерло" и "Каберне совиньон" -- получиха сребърни медали на тазгодишните Големи международни награди за вина "Мундус вини" в Германия. Две други марки получиха специални дипломи. ["Домейн Бояр"] 
						Най-голямата унгарска банка, OTП, разкри намеренията си да навлезе на пазарите на Сърбия и Хърватия като част от плановете си за разрастване в Централна и Източна Европа. OTП каза, че вече води преговори със сръбската "Юбанка" и хърватската "Нова банк". 
						*** 
						Комисията за ценните книжа на сръбското правителство обяви, че е анулирала офертата на "Апурна", съвместно предприятие на френската "Дамон" и звездата от NBA Владе Дивац, за закупуване на водещата компания за безалкохолни напитки в републиката "Кнай Милош". Новите оферти трябва да се подадат до 6 декември. Това решение бе обявено в момент, когато се води спор между "Апурна" и "ФПП Балкан". 
						*** 
						Второто заседание на Съвместната икономическа комисия на Босна и Херцеговина и Турция, което се проведе в Анкара, доведе до споразумения за сътрудничество в областта на туризма и икономическия сектор. Двете страни ще се срещнат отново през декември, за да обсъдят резлизирането на двустранното споразумение за свободна търговия. 
						*** 
						"Германската банка за развитие" и Aлбанското правителство подписаха споразумение за кредит в размер на 44 млн. евро за строителството на 165-километрова електроснабдителна мрежа, свързваща Тирана и Подгорица. Очаква се строителството да започне в началото на 2005 г. 
						*** 
						Холандия предостави безвъзмездна помощ от 9 млн. евро на Maкедония като част от проекта за заеми в подкрепа на промените в управлението на обществения сектор, ръководен от Световната банка. Общата холандска помощ по проекта възлиза на 15,3 млн. долара. 
						*** 
						"Европейската инвестиционна банка" (ЕИБ) обяви, че е предоставила глобален заем от 16 млн. евро на румънската банка "БРД-Груп Сосиете женерал", който да се използва за инвестиции в обществената инфраструктура. Това е четвъртият кредит, одобрен от ЕИБ за БРД, като общата предоставена сума вече достигна 100 млн. евро. 
						*** 
						Италия ще предостави кредит от 5,1 млн. евро на Aлбания за модернизация на пет обекта на здравеопазването. Заемът ще бъде отпуснат от банка "Медиокредито чентрале". 
						*** 
						ЕБВР ще проведе втория си регионален семинар -- от общо четири прояви, посветени на развитието в Югоизточна Европа, Унгария и Словения -- в Сараево на 2 и 3 декември. Представители на страните от региона, международната общност и експерти ще участват в дискусии за развитието на транспорта и инфраструктурата.

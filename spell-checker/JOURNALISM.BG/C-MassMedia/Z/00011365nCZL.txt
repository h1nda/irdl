Албания прилага по-строгите мерки за сигурност по повод Олимпиадата
05/07/2004
Албания затяга мерките за сигурност за да се предотвратят възможни атаки или други опасни действия, докато нейният южен съсед Гърция се подготвя за домакинството на Олимпиадата следващия месец.
От Арди Пулай за Southeast European Times в Тирана - 05/07/04
 
 
Международното летище в Тирана " Майка Тереза" предстои да въведе най-стриктните мерки за сигурност в своята история. [Гент Шкулаку]
Докато съседна Гърция се готви за домакинството на Олимпиадата следващия месец, албанските власти засилват мерките за сигурност, за да предотвратят възможни нападения или други опасни действия.
Официални представители предупредиха, че граничният контрол ще бъде укрепен, а на Международното летище "Майка Тереза" се инсталира за пръв път електронна техника за сигурност. Преди и по време на Олимпиадата ще бъдат въведени повишени мерки за сигурност.
"Всички пасажери, които преминават през летището, ще трябва да се подлагат на щателна проверка," заяви министърът на транспорта и телекомуникациите Спартак Почи, допълвайки, че документацията на летището трябва да се адаптира към националната програма за сигурност на гражданската авиация.
Това включва адаптиране на плана за сигурност на летището, идентификацията на възможни проблеми и определянето на необходими мерки, изтъкна Почи.
Ще се наблюдава албанското въздушно пространство, тъй като ще има увеличение на броя на самолетите, прелитащи над територията на страната по време на Олимпиадата.
"Пълноценна сигурност по време на Олимпиадата означава повишен контрол върху движението на хората, " заяви външният министър Кастриот Ислами. "Това може да доведе до забавяния и дълги опашки по границите. "
През юни премиерът Фатос Нано нареди да се създаде междуправителствен център, който ще координира дейностите по сигурността и наблюдението на информацията, постъпваща във и излизаща от страната.
"Целта на правителството е да се подкрепи сигурността на Олимпиадата предвид възможни нападения и други опасни актове. По тази причина нашите специализирани структури са в непрекъснат контакт със структурите на Гърция и други държави от региона, обменяйки си информация за предотвратяване на всяка опасност, како и за координиране на действия между структури за сигурност от региона," каза Нано.
"Заедно с разузнавателните служби, министерствата на обществения ред, отбраната, транспорта и телекомуникациите, финансите и външните работи ще работят за прилагане на албанската стратегия за сигурност за Лятната олимпиада."

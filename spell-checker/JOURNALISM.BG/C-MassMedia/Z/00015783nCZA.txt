Почиващи албанци се тълпят на летен панаир на книгата
					01/09/2005
					Албанските отпускари, които обичат да се наслаждават на добра книга на плажа, имаха възможност да избират между много заглавия благодарение на регионалния панаир на книгата, който гостува в няколко популярни туристически обекта.
					От Ерлис Селимай за Southeast European Times от Тирана – 09/01/05
 
					 
						
Близо 60 издатели от Албания, Косово и Македония участваха в панаира на книгата. [Архив]
						През летния сезон туристите в Албания се отправят към плажовете по адриатическото и йонийското крайбрежие, за да плуват, да поглъщат слънчевите лъчи и да си почиват с хубава книга. Тази година, благодарение на регионалния панаир на книгата, който гостува в няколко популярни туристически обекта, отпускарите, търсещи четиво за лятото, разполагаха с хиляди заглавия, измежду които да избират. 
						Организиран от Асоциацията на албанските издатели (ААИ), панаирът посети крайбрежните градове Улчин в Черна гора и Струга в Македония, преди да се премести в Албания, където се спря в два града: Саранда и Вльора. Участваха близо 60 издатели от Албания, Косово и Македония, предлагащи нови издания за читателите на албански език в региона. 
						По време на престоя в Улчин черногорският президент Филип Вуянович и албанският му колега Алфред Мойсиу посетиха панаира. Те използваха повода да дадат висока оценка на отношенията между двете страни, определяйки панаира като знак за подобряващите се връзки. 
						"Подкрепяме инициативата като добър начин за сближаване на културите на две съседни държави. Тази инициатива се провежда в рамките на други политически ангажименти. Албания и Черна гора трябва да засилят сътрудничеството [между своите] две култури," заявиха двамата държавни глави. 
						Според президента на ААИ Фатмир Точи целта на панаира на книгата е да “подобри и обогати туристическата атмосфера". 
						Всяко лято курортите са пълни не само с местни туристи, но и с емигранти, които се връщат у дома, за да прекарат известно време с близки и приятели. "Правим “духовен подарък” на албанските емигранти, които са тук на почивка през този летен сезон и попълват липсата на албанска литература в западните държави, където живеят," каза Точи. 
						Панаирът получи подкрепата на регионалните власти, местните библиотеки и университетите на градовете домакини. Заедно с панаира се провеждат и други свързани с литературата прояви, като разговори с автори или промоции, на които се представят нови издания.

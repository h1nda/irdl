Разделянето на Косово би могло да бъде една от възможностите, казва член на "тройката"
		13/08/2007
		Международната "тройка", на която бе възложено да посредничи във втория кръг от преговорите за статута на Косово, посети Белград и Прищина през уикенда, поставяйки началото на нов кръг от преговори за бъдещето на провинцията, която се намира под управлението на ООН от 1999 г.
		От Игор Йованович и Блерта Фоничи-Кабаши за Southeast European Times – 13/08/07
 
		 
			
"Ако двете страни повтарят своите класически позиции, надеждата за компромис или постигане на съгласие е малка," каза представителят на ЕС Волфганг Ишингер. [Гети Имиджис]
			Представителят на ЕС в така наречената "международна тройка", която посредничи в новия кръг от преговори между Белград и Прищина, каза в неделя (12 август), че разделянето на Косово би могло да бъде част от решението за окончателния статут на провинцията. Западът и Русия по-рано отхвърляха всяко разделяне на провинцията на етнически принцип, страхувайки се, че това би могло да насърчи сепаратистките движения на други места на Балканите. 
			Представителят на ЕС Волфганг Ишингер обаче каза пред репортери, че "тройката" би подкрепила всякакво споразумение между етническите албанци и сърбите и не би отхвърлила нищо. "Подтикваме двете страни да мислят извън шаблона. Ако двете страни повтарят класическите си позиции, надеждата за компромис или постигане на съгласие е малка," каза Ишингер. 
			Преговарящата "тройка" на Контактната група - Ишингер, представителят на САЩ Франк Уизнър и руският член Александър Боцан-Харченко -- бяха в Белград и Прищина през уикенда. Тримата дипломати преговаряха с местните лидери, за да решат как да се пристъпи към новия кръг от преговори, които ще се водят от шестчленната Контактна група, в която участват американски, руски, германски, френски, британски и италиански представители. Ишингер каза, че преговарящите възнамеряват да продължат с преговорите възможно най-скоро. Следващата среща на представителите от групата може да се проведе до края на месеца. 
			След посещението в Белград в петък Ишингер каза за белградската телевизия Б92, че "тройката" трябва да представи доклада си пред генералния секретар на ООН Бан Ки Мун до 10 декември. Той обаче не уточни дали това означава, че датата ще бъде също и крайният срок за финализиране на преговорите. 
			Според Уизнър тримата са научили от сърбите и албанците техните цели и платформи за бъдещето. "Имаме усещане за неотложност. Мирът е важен и всички ние сме ангажирани с него." 
			"Обяснихме нашата мисия …ние сме тук, за да прокараме пътя към статута. Ще приемем [всяко решение], което страните договорят," каза Уизнър, допълвайки, че тройката не е била в Прищина, за да прави предложения. 
			"Надявам се, че през следващите месеци ще работим в тясно сътрудничество и ефективно ще приключим този процес," каза Боцан-Харченко, призовавайки за компромис между двете страни. 
			Сръбският президент Борис Тадич каза след срещата, че новите преговори ще открият възможност за компромис, приемлив и за двете страни, който според властите в Белград трябва да бъде потвърден от Съвета за сигурност на ООН. Сърбите и руснаците усещат, че новият компромис не може да се основава на плана на бившия пратеник на ООН Марти Ахтисаари, тъй като той "се провали в Съвета за сигурност". 
			През март, след почти година безрезултатни преговори между Белград и Прищина, Ахтисаари представи пред Съвета за сигурност на ООН възможността за контролирана независимост на Косово, чието население се състои от 90 % албанци. Прищина и западните държави приеха плана, но той бе отхвърлен от Белград и Русия. Русия блокира приемането на плана в Съвета за сигурност, след което новите преговори бяха прехвърлени на Контактната група. 
			Косовският президент Фатмир Сейдиу каза пред "тройката", че независимостта, териториалната цялост и пакета на Ахтисаари не подлежат на договаряне. "Независимостта е политическата воля на народа на Косово и тя не подлежи на договаряне'', казаха лидерите на провинцията. ''Териториалната цялост на Косово е неприкосновена и не подлежи на договаряне.'' 
			"Косовската делегация изрази решимостта си да продължи сътрудничеството с "тройката", за да приключи този мандат, който ще бъде само от 120 дни," каза Сейдиу, допълвайки, че косовските представители ще демонстрират конструктивно сътрудничество в преговорите.

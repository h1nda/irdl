Журналисти, ищци по съдебен процес за подслушване, ще обжалват присъдата на съд в Скопие
					29/06/2007
					Съд присъди на 17 журналисти, които са били обект на подслушване през 2000 г., компенсации от по 6 000 евро на човек. Никой обаче не бе обвинен за престъплението.
					От Зоран Николовски за Southeast European Times от Скопие - 29/06/07
 
					 
						
Македонският президент Бранко Цървенковски, който по онова време бе лидер на опозицията, разкри скандала с подслушването. [Гети Имиджис]
						Седемнадесет журналисти от Македония получиха компенсации от общо 100 000 евро по-рано този месец, след като Скопският наказателен съд приключи важен съдебен процес за подслушване. Ищците бяха обвинили държавата в провеждане на незаконни подслушвателни операции през 1999 и 2000 г. 
						Скандалът, който местната преса нарече "Голямото ухо", първоначално бе разкрит през януари 2001 г. от сегашния президент Бранко Цървенковски, който по онова време бе лидер на опозицията. Обект на подслушване са били не само журналистите, но и много публични личности, като министри, политици, магистрати, бизнесмени, чужди посланици, както и тогавашният държавен глава, предшественикът на Цървенковски, покойният Борис Трайковски. 
						Журналистите, които заведоха делото, са от различни медии, включително "Дневник", телевизиите "Канал 5" и A1, седмичника "Фокус", Радио "Свободна Европа", телевизия "Сител" и "Утрински Весник". 
						Много от журналистите бяха недоволни от съдебното решение и казаха, че ще отнесат делото до Съда по правата на човека към Съвета на Европа в Страсбург, Франция. 
						"Журналистите бяха поискали поне по 180 000 евро за всеки от засегнатите за психологически щети и за проточването на делото в продължение на седем години," каза адвокатът Димитър Дангов. "Ще има обжалване в срок от 15 дни след съдебната присъда, както е по закон." 
						Нито един служител от тогавашното правителство не бе изправен пред съда за престъплението. Повечето ищци поискаха да бъде обвинен бившият ръководител на разузнаването и вътрешен министър Доста Димовска, която, както се твърди, е дала нареждане за тайните подслушвания. През 2003 г. Трайковски помилва Димовска и Александър Цветков, бивш началник на Отдела за оперативни технологии към вътрешното министерство. 
						Ако не бяха помилвани, Димовска и Цветков щяха да получат присъди до три години затвор. 
						Според събраните по време на следствието доказателства, представени на съдебните заседания, македонското вътрешно министерство и "Македонски Телекомуникации" са притежавали подслушвателно оборудване по време на инцидента. Съдът разпореди на министерството и на телекомуникационната компания да си поделят сумата на компенсациите. 
						"Това дело трябва да служи за пример в бъдеще, [който да показва,] че незаконното подслушване ще се наказва," каза журналистът от "Дневник" Христо Ивановски. 
						Редакторът на "Сител" Драган Павлович Латас каза, че една присъда е от огромно значение за демокрацията, като тя ще реабилитира съдебната власт в очите на обществеността.

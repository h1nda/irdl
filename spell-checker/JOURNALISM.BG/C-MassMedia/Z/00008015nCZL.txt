Турция изостава в прилагането на реформи в сферата на човешките права
18/08/2003
Според публикуван неотдавна доклад реформите, замислени да подобрят състоянието на човешките права в Турция, все още не се превръщат в конкретни действия и нарушенията продължават.
От Фатих Баран за Southeast European Times в Истанбул - 18/08/03
 
 
Нарушенията на човешките права са зачестили въпреки реформите, твърди доклад на турската Асоциация за човешки права (АЧП), оценяващ състоянието на човешките права през първата половина на 2003 година. Независимо че приветства мерките, целящи да удовлетворят стандартите на ЕС и да приближат Турция към членството в Съюза, АЧП счита, че въпросните реформи, приети от парламента, все още не са изцяло приложени на практика.
"Реформите, включително ограничаване ролята на влиятелните военни в политиката, разрешаването на предавания в електронните медии и на образователни програми на кюрдски език, както и налагането на по-сурови наказания спрямо полицаи, извършващи изтезания, са крачка напред за подобряване състоянието на човешките права в Турция. Правителството обаче не може изцяло да приложи тези реформи. Нарушенията и унизителното третиране от страна на полицията зачестиха през първата половина на тази година, въпреки че правителството обеща да прекрати изтезанията, " се казва в доклада.
Шестнадесет души са починали в ареста през първата половина на годината, отбелязва АЧП, добавяйки, че " 705 души са декларирали, че са били подлагани на изтезания или са били малтретирани в полицейския арест." За същия период на миналата година 413 души са съобщили, че са били обект на изтезания или малтретиране.
Новите закони предвиждат сурови наказания, но въпреки това полицаи, обвинени за изтезания, остават често пъти ненаказани, се посочва в доклада. През периода на проведеното проучване са били повдигнати обвинения срещу 63-ма полицаи, но само 13 от тях са били осъдени. От останалите, 29 са се възползвали от ограничителен статут, осем са получили условни присъди, а 13 са били оправдани.
АЧП също така привлича вниманието към продължаващите ограничения върху свободата на словото. " За съжаление 270 души са били осъдени за техните убеждения през този период," заявява организацията за човешки права, в сравнение със 112 души през миналата година. "Това означава, че свободата на словото е под обстрел."
"Промените в нормативната база не са достатъчни за решаване на проблемите, свързани с човешките права в Турция и за повишаване на демократичните стандарти," заключава АЧП. " По-важно е да се прилагат тези реформи. Положителните законодателни промени не бяха въведен в практиката през тази година."
В доклад за първата година от законодателната дейност на парламентарната Комисия за човешки права се посочва, че са постъпили повече от 300 жалби, включително искове, касаещи изтезания или малтретиране в затвори, лоши условия, прехвърляния и медицинско обслужване.
Международната федерация за човешки права (МФЧП) също публикува наскоро доклад, в който се критикуват нарушенията на човешките права в Турция. " Изтезания, безследно изчезване и убийства без съд и присъда на представители на кюрдското малцинство в Турция продължават да остават ненаказани независимо от неотдавнашните реформи, насочени към засилване кандидатурата на страната за членство в ЕС," посочва МФЧП. Организацията твърди, че амбициозните законодателни реформи, въведени от Турция за подобряване на положението, все още не са приложени на практика.

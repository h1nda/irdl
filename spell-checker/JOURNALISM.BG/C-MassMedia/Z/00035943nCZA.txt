Сърбия ще размрази заплатите
					08/09/2010
					Сръбското правителство и МВФ са се споразумели за повишаване на някои заплати през януари, но синдикатите казват, че това не е достатъчно.
					От Игор Йованович за Southeast European Times от Белград -- 08/09/10 
 
					 
						
Сръбските синдикати заплашват със стачки. [Гети Имиджис]
						Заплатите в държавния сектор в Сърбия, които са замразени от 2008 г. в резултат на икономическата криза, ще се повишат слабо в началото на следващата година. Правителството и мисията на МВФ в страната се споразумяха за повишението по-рано този месец. 
						Сръбските профсъюзи обаче не са доволни от условията. Те казват, че повишенията, запланувани за 2011 г. и възлизащи общо на 7 %, няма да окажат положително въздействие върху жизнените стандарти. Средната заплата в Сърбия, поради отслабването на динара спрямо еврото, е паднала на едва 310 евро и е най-ниската в региона. 
						Силното евро предизвика скок в цените на основните стоки, което допълнително удари по джоба на потребителите. 
						Правителството не излезе с единна позиция, когато започна преговорите си с МВФ. Вицепремиерът Младжан Динкич настояваше за незабавно повишаване на заплатите и пенсиите с довода, че ръстът на вътрешното разходване ще ускори оздравяването на икономиката. 
						Финансовият министър Диана Драгутинович, от друга страна, заяви, че държавният бюджет не може да издържи на размразяване на заплатите преди април 2011 г. Впоследствие бе постигнат компромис. 
						Освен недоволството си от обявените повишения, профсъюзи в държавния сектор се оплакват, че преговорите на правителството с МВФ са довели до неблагоприятен закон за пенсиите и осигуряването за инвалидност. Синдикатите обявиха, че ще има поредица от стачки. 
						Леонардо Ердели, ръководител на Асоциацията на учителските профсъюзи, заяви за SETimes, че борбата не се свежда само до повишаване на заплатите, а е по-скоро за цялостното инвестиране в сръбското образование. 
						 "Знаем, че това не може да се реши от днес за утре, и затова сме дали на правителството време да обмисли нашите искания. След това ще вземем решение за евентуално възобновяване на протестите," каза Ердели. 
						Икономистът Саша Джогович обаче каза за SETimes, че правителството няма да се поддаде на натиск. "Сръбските профсъюзи са сравнително слаби и не мисля, че могат да застрашат позициите на правителството или да попречат за приемането на определени закони," каза той. 
						 Според Джогович, макар и заплануваното за януари повишение да не може да подобри чувствително състоянието на средностатистическия гражданин, то отговаря на икономическата действителност, пред която е изправена страната. 
						 "Прогнозите за икономическия растеж на Сърбия не са твърде оптимистични, следователно споразумението с МВФ е отражение на действителното състояние на сръбската икономика," каза той. 
						Междувременно ръководителят на мисията на МВФ Алберт Йегер каза, че следващата година ще бъде трудна за гражданите поради бавното възстановяване на икономиката и очакваното повишаване на безработицата. 
						Йегер каза още, че споразумението с властите в Белград ще влезе в сила едва след като правителството внесе за одобрение в парламента Закона за фискалната отговорност. Мярката ограничава бюджетния дефицит на Сърбия за 2011 г. до 4 % от БВП. 
						Бордът на директорите на МВФ ще направи преглед на споразумението със Сърбия на 27 септември. Ако оценката му бъде положителна, Сърбия ще може да тегли нов кредитен транш от 380 млн. евро. 
						Сърбия и МВФ сключиха текущото кредитно споразумение, което възлиза на около 3 милиарда евро, през май 2009 г. Договорът изтича през април 2011 г. и досега Сърбия е усвоила 1,45 милиарда евро за попълване на резервите си от чуждестранна валута.

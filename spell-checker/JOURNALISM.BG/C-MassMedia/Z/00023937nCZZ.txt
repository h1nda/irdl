Дипломатически дневник: България награди с орден Фереро-Валднер от ЕС
					18/09/2007
					Еврокомисарят по външните отношения Бенита Фереро-Валднер посети България. Още в дипломатическите новини от седмицата: премиерите на Косово и Албания проведоха разговори; Съединените щати назначиха свой нов посланик в Босна и Херцеговина. 
					 
						
(От ляво на дясно) Роденият в Палестина български лекар Ашраф Ахмад Джума Хаджудж и българските медицински сестри Кристина Малинова Вълчева, Нася Стойчева Ненова и Валя Георгиева Червеняшка аплодират еврокомисаря по външните отношения Бенита Фереро-Валднер на 24 юли на Летище София. [Гети Имиджис]
						Еврокомисарят по външните отношения Бенита Фереро-Валднер се срещна с българския президент Георги Първанов в понеделник (17 септември) и получи орден "Стара планина" - най-високия орден на страната - за заслугите й за завръщането у дома на българските медици, затворени в Либия. Фереро-Валднер получи и званието "почетен гражданин на София".
						*** 
						
						Българският министър на отбраната Веселин Близнаков пристигна в понеделник (17 септември) в Босна и Херцеговина, където ще посети българските военни части, разположени там. Близнаков оглавява делегация, включваща председателя на парламентарната комисия по отбрана Ангел Найденов, началника на ГЩ на Българската армия генерал Златан Стойков, заместник-министъра на отбраната Спас Панчев и командващия на сухопътните войски на България, генерал-майор Иван Добрев. 
						 *** 
						
						Косовският премиер Агим Чеку се срещна в сряда (12 септември) с албанския си колега Сали Бериша в Тирана. Чеку призова ЕС да не позволява на някои страни членки да диктуват политиката на блока относно статута на Косово. Бериша отново подчерта подкрепата на Албания за независимостта на Косово и призова международната общност да ускори процеса.
						 *** 
						Американското посолство в Сараево потвърди в сряда (12 септември), че Чарлз Инглиш ще бъде новият американски посланик в Босна и Херцеговина. Той ще поеме поста този месец. Американският президент Джордж Буш номинира и Даниел В. Спекхард за следващ посланик в Атина на мястото на Чарлз Райс. 
						*** 
						Испанският външен министър Мигел Анхел Моратинос отново подчерта подкрепата на страната си за кандидатурите на Македония за членство в НАТО и ЕС по време на среща с македонския си колега Антонио Милошоски във вторник (11 септември) в Мадрид. Моратинос изрази надежда, че Македония ще бъде поканена да се присъедини към НАТО на срещата на върха на Алианса през април 2008 г. в Букурещ. 
						*** 
						Премиерът на Шри Ланка Ратнасири Викраманаяка бе в Загреб миналата седмица за разговори с хърватския си колега Иво Санадер. Основна тема бе засилването на двустранните отношения и съвместен корабостроителен и морски проект. Викраманаяка се срещна също с президента Стипе Месич и с министъра на външните работи Колинда Грабар-Китарович.
						
						(Различни източници 11/09/07-18/09/07)

Конференцията в Мостар очерта възможности за инвестиции в БиХ
04/03/2004
С цел да привлече повече чужди инвестиции председателството на БиХ организира най-голямата бизнессреща в региона през тази година.
От Антонио Пърленда за Southeast European Times от Сараево - 04/03/04
 
 
Председателят на председателството на БиХ Драган Чович покани 2300 участници - представители на бизнеса, политическите среди и медиите - да присъстват на конференцията в БиХ. [АФП]
Макар и помрачена от самолетната катастрофа, при която загина македонският президент Борис Трайковски, Международната конференция за инвестиране, организирана от председателството на Босна и Херцеговина (БиХ) в Мостар на 26 и 27 февруари, способства за важни делови контакти и възможности за инвестиране.
"С убеждението, че БиХ заслужава по-добър имидж пред света, ние сме длъжни да създадем една по-добра бизнессреда както за местните, така и за чуждестранните инвеститори, и да създадем условия за по-бързо икономическо развитие в бъдеще", каза Драган Чович, председател на председателството на БиХ. Чович и другите членове на председателството поканиха 2300 представители на бизнеса, политическите среди и медиите от 70 страни.
"Конференцията беше най-голямото събитие за бизнеса в региона тази година", каза Мирза Хайрич, председател на Агенцията за насърчаване на чуждестранните инвестиции (АНЧИ), която е съорганизатор на събитието. Двудневната конференция бе наречена едно от най-значимите следвоенни събития в БиХ, превъзхождана само от първата конференция на Пакта за стабилност, която се състоя в Сараево преди няколко години.
На политическо равнище особено важно бе участието на премиерите на Хърватия и България - Иво Санадер и Симеон Сакскобургготски. След смъртта на Трайковски президентите на Хърватия и Сърбия и Черна гора, Стипе Месич и Светозар Марович, отмениха посещенията си в Мостар, както направи и словенският премиер Антон Роп. Поради тяхното отсъствие не бе подписано съвместно изявление за икономическо сътрудничество. Но то ще бъде подписано в бъдеще.
"На делово равнище местни и чуждестранни бизнесмени обсъдиха повече от 300 проекта", каза Хайрич. "Това за тях е идеална възможност да съберат повече информация за възможностите за инвестиции и да осъществят някои нови идеи. За нас от АНЧИ това означава, че истинската работа започва веднага след конференцията, когато участниците поискат по-подробна информация."
Един от най-големите проекти в БиХ е построяването на магистрала в коридор 5c на стойност 2,5 милиарда евро от Унгария до южната част на източното адриатическо крайбрежие, която преминава през БиХ. Проявен е и интерес към реконструиране на хотели в планините Игман и Белашница, построяване на индустриален парк в Мостар и инвестиции в телекомуникационна мрежа.
"Искам всички вие да усетите колко широко са отворени вратите на БиХ", каза пред участниците върховният представител на международната общност в БиХ Пади Ашдаун.

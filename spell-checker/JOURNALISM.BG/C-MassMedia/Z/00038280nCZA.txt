Какъв е ефектът от гладната стачка на Николич?
					25/04/2011
					Лидерът на най-голямата опозиционна партия в Сърбия прекрати своя протест, но политическите последици продължават.
					От Игор Йованович за Southeast European Times от Белград – 25/04/11
 
					 
						
Лидерът на СПП Томислав Николич настоява за провеждането на предсрочни избори в Сърбия. [Никола Барбутов/SETimes]
						След отправения от църквата апел Томислав Николич отново започна да приема храни и течности. Междувременно анализаторите се опитват да измерят въздействието на протеста върху фрагментираната политическа сцена в Сърбия. 
						Лидерът на Сръбската прогресивна партия (СПП) започна гладна и жадна стачка на 16 април с искане в страната да се проведат предсрочни избори. След намесата на патриарх Ириней, който каза, че този протест не е в съответствие със сръбската православна вяра, Николич отново започна да пие вода на 21 април. 
						Няколко дни по-късно, на Великден, той прекрати и гладната стачка. 
						Правителството остро разкритикува действията на Николич, като посочи, че те подкопават стабилността на страната и насърчават крайни форми на поведение. 
						„Човек, който се представя за лидер на най-голямата опозиционна партия, трябва да има отговорност”, заяви Слободан Хомен, правителствен координатор на връзките с медиите. „Той трябва да знае, че действията му може да застрашат живота на граждани, защото изпращат послание, че всяко искане може да бъде постигнато, ако човек жертва собствения си живот.” 
						„За съжаление всичко това е само част от политическа маркетингова кампания, която създава опасен прецедент и допринася за изграждането на имидж на Сърбия като незряла и нестабилна държава”, добави той. 
						Според белградския икономист Милан Ковачевич, консултант по чуждестранни инвестиции, действията на Николич имат още един отрицателен ефект. „Политическият риск и нестабилност са фактори за инвестиционния климат и те нарастват заради стачката на Николич и отслабват аргументите в подкрепа на становището, че в Сърбия е оправдано да се инвестира”, посочи Ковачевич. 
						Членовете на СПП обаче отхвърлят критиките. „На кого другиго е навредил Николич, освен на себе си, рискувайки собствения си живот? По време на нашите протести не сме счупили и парченце стъкло, а още по-малко сме застрашили стабилността на страната. Това правителство, което ни води към икономически колапс, е заплаха за европейската перспектива на Сърбия”, каза SETimes Небойша Стефанович, член на председателството на партията. 
						Политическият анализатор Деян Вук Станкович смята, че Сърбия е успяла да избегне радикализацията. Той обаче посочи, че и без това напрегнатите отношения между опозицията и правителството вероятно ще продължат да се влошават. 
						„Въпреки недоволството от стандарта на живот, гражданите не са готови за по-радикални протести. Вече обаче имаме пълна поляризация между правителството и опозицията”, каза той за SETimes. 
						„Въпреки това не мисля, че това ще забави европейската интеграция, защото Сръбската прогресивна партия също иска Сърбия да получи статут на кандидатка за членство в ЕС”, добави Станкович. 
						Той се съгласи, че стачката на Николич има потенциала да тласне сръбската политика в опасна посока. „Ако [президентът Борис] Тадич се беше поддал и беше свикал [предсрочни] избори заради стачката на Николич, това можеше да създаде опасен прецедент”, посочва анализаторът. „И ако Николич беше спечелил изборите, какво щеше да прави утре като министър-председател, когато недоволни работници започнат гладна стачка или по-радикални протести?” 
						Членът на СПП Стефанович посочва, че неговата партия е готова за това предизвикателство. „Наясно сме, че СПП ще има много проблеми, ако трябва да сформира правителство”, каза той. „Въпреки това, за разлика от това правителство, което не желае да говори със своя народ и гладните работници, ние ще ги решаваме по пътя на диалога”, заяви той. 
						Редовните парламентарни избори в Сърбия са насрочени за пролетта на 2012 г. Предсрочните избори биха донесли големи дивиденти на СПП, която според проучванията на общественото мнение от месеци събира голяма подкрепа от избирателите.

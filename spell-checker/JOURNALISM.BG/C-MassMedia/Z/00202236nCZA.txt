Принудителните бракове в Германия: Турция, Сърбия и Косово оглавяват списъка
					11/01/2012
					Докато принудителните бракове продължават да са домашен проблем в съответните държави, немски доклад показва, че имигранти от Турция, Сърбия и Косово са внесли тази практика в Германия, поставяйки под въпрос интеграцията на имигрантските общности.
					От Мухамет Брайшори за Southeast European Times от Прищина -- 11/01/12
 
					 
						
Притесненията са, че в много от принудителните бракове са замесени млади имигранти от Югоизточна Европа. [Ройтерс]
						Според доклад на германското федерално министерство по въпросите на семейството принудителният брак засяга най-вече младите жени мюсюлманки. От принудително сключилите брак 83,4 % са били мюсюлмани, като близо една трета са били на 17 г. или по-малки, докато 40 % са били на възраст между 18 и 21 години. 
						Министърът на германското федерално министерство по въпросите на семейството Кристина Шрьодер направи кратък и ясен коментар: "Който се жени за деца против волята им..., извършва насилие над тях." 
						Много от жертвите са били заплашвани с насилие и дори със смърт. 
						Що се отнася до родителите на тези млади жени, най-често държавата на произход е Турция с 44 %, следвана от комбинирана зона на Сърбия, Косово и Черна гора, а след тях са Ирак и Афганистан. 
						В Германия има близо 3 милиона турски имигранти, което ги прави най-голямата негерманска етническа група в страната. 
						Социалните работници и други експерти са разтревожени, че държавите от Югоизточна Европа заемат толкова челно място. 
						Бурбуче Лапащица, председател на Косовския културен център в Хамбург, каза за SETimes, че тези разкрития са я изненадали. Тя каза, че в Косово и в останалите места в региона трябва да бъдат предприети необходимите мерки. 
						"Не го очаквах, но със сигурност е факт заради големия брой имигранти от региона. Германското законодателство е достатъчно добро и предлага... силна защита на жертвите, но тези "престъпления" се случват в родните им държави, където законодателството е слабо", заяви Лапащица. 
						Тя каза, че е трудно да се каже откъде точно идват тези семейства: Сърбия, Косово или Черна гора. 
						"Има проблем с паспортите; някои от тях все още имат сръбски/югославски паспорт, а някои имат косовски или черногорски паспорти. Поради тази причина тези държави са заедно в списъка. Принудителният брак, знам от собствен опит, се случва и в трите държави", заяви Лапащица. 
						Йълдъз Шахин е турска социална работничка в Оберхаузен, Германия, и работи с жертви на домашно насилие и принудителен брак. Тя каза за SETimes, че културната среда играе важна роля при принуждаването на момичета и момчета към брак. 
						"Някои семейства се страхуват, че ако децата им не се оженят за някого от тяхната родина, те ще загубят религиозните си или културните си връзки. Страхът им е разбираем, но това не трябва да бъде причина за крайности, както се случва понякога, като се използва насилие и заплахи. Трябва да кажа, че не само момичетата са жертви. Момчетата също са насилвани да се оженят за някого", каза Шахин. 
						Тя добави, че интеграцията на семействата с имигрантски произход в германското общество трябва да бъде приоритет и за имигрантите, и за обществото. 
						"Проблемът с интеграцията трябва да се разглежда по-сериозно. Германското общество трябва да приеме тези хора такива, каквито са, но освен това и имигрантите трябва да са по-отворени да приемат факта, че живеят в различно общество с различна култура, която техните деца някой ден ще смятат за своя култура. Те се сблъскват с културен шок", каза Шахин. 
						Игор Цветкович, социолог от Белград, казва, че сръбското правителство трябва да се заеме с този проблем, дори и броят и произходът на замесените в него да не е ясен. 
						Колкото до германския доклад, той е в известна степен противоречив. "Написването на този доклад е добра стъпка", каза Цветкович за SETimes, въпреки че се пита дали не е политически мотивиран. "Имигрантите и интеграцията в Германия са проблем и този доклад може да служи като аргумент не само за оказване на натиск върху имигрантите, а също и за атака към културата им."

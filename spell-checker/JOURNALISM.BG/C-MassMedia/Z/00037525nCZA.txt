Малцинствата биха могли да играят основна роля в новото косовско правителство.
					22/02/2011
					Усилията за осигуряване на парламентарно мнозинство дадоха на сръбските представители решаваща роля.
					От Линда Карадаку за Southeast European Times от Прищина -- 22/02/11
 
					 
						
Новият косовски парламент проведе първото си заседание в понеделник (21 февруари). [Лаура Хасани/SETimes]
						Сърбите и други етнически малцинства биха могли да играят решаваща роля в новия парламент на Косово, който проведе първото си заседание в понеделник (21 февруари). 
						 "Малцинствата спечелиха 25 места в 120-местния парламент. Тринадесет от тях принадлежат на сръбското малцинство, а десет може да се присъединят към управляващата коалиция," каза шефът на бюрото на Радио "Свободна Европа" в Прищина, Арбана Видишичи, за SETimes. Това прави правителството зависимо от вота на сръбското малцинство и на другите малцинства." 
						 Очаква се новият кабинет на настоящия премиер Хашим Тачи да има 16 министерства. Напускащият поста министър на образованието Енвер Ходжай каза за "Клан Косова" в понеделник вечерта, че в него ще има и четирима заместник-министри, един от които от сръбската общност. 
						"С доброто си участие косовските сърби са създали условия да бъдат силен глас в косовския парламент, защото ще получат местата, които са спечелили, плюс онези, които са запазени за тях," каза анализаторът Кренар Гаши за SETimes. 
						Тачи, който има мандат да сформира нов кабинет, ще оглавява нестабилната управляваща коалиция. Неговата Демократическа партия на Косово (ДПК), която спечели 34 места на общите избори, успя да постигне споразумение с Алианса за ново Косово (АНК) на бизнесмена Беджет Пацоли, но едва след продължителни преговори. 
						АНК прие да участва, при условие че Пацоли стане президент, искане, което ДПК в крайна сметка трябваше да приеме. В края на седмицата партията на Тачи успя да сключи споразумения и с Алианса за ново Косово, Независимата либерална партия, Листата на Ибрахим Ругова и депутати от малцинствата. 
						Новата коалиция ще срещне енергична опозиция от Демократичната лига на Косово (ДЛК) и от националистическото движение "Ветевендосе", което е вече третата по големина група в парламента. 
						 ДЛК вече се опита да обрисува новата коалиция като непредставляваща косоварите. Новото правителство "ще бъде на политическото малцинство - или още по-лошо, правителство на етническите малцинства", е казал висшият партиен представител Луфти Хазири, цитиран от медиите. 
						 Администрацията на Тачи - заедно с косовската политическа върхушка като цяло - може да очаква да бъде подложена на продължителен политически натиск да се бори с корупцията и други институционални проблеми. 
						 В понеделник местна НПО, известна като Движение ФОЛ, организира протест пред сградата на парламента. Демонстрантите призоваха парламента да гласува за правителство, което да бъде с "чисти ръце", както и за авторитетен президент, който би обединил гражданите, представлявайки всички тях. 
						 Протестиращите хвърляха сапуни и перилни препарати пред сградата, намеквайки за парламентаристите, които са подследствени или заподозрени. 
						Една такава спорна фигура, Фатмир Лимай, се изказа на пресконференция, проведена при откриването на парламентарната сесия, и обяви, че не иска да бъде част от новия кабинет, докато ЮЛЕКС разследва транспортното министерство за корупция и измама. 
						Лимай оглавяваше това министерство при предишното правителство.

Опозицията проведе огромен митинг в Тирана
					02/05/2010
					 
						ТИРАНА, Aлбания -- Десетки хиляди хора излязоха по улиците на Тирана в петък (30 април) на протестен митинг, организиран от опозицията, и настояваха властите да отворят урните с бюлетините от общите избори през юни 2009 г., които според тях са били опорочени от нарушения. Правителството обаче твърди, че исканията са незаконни. Според организаторите около 200 000 души са се присъединили към акцията, макар че официалният им брой не се съобщава. И все пак това бе най-големият уличен протест срещу изборните резултати досега. Двайсет и двама депутати от опозиционната Социалистическа партия и 180 партийни поддръжници започнаха гладна стачка в опит да накарат правителството да се съгласи на частично повторно преброяване на бюлетините. В събота една група се опита да нахлуе в канцеларията на премиера Сали Бериша, при което бе ранен най-малко един полицай. (Синхуа - 01/05/10; AП, Би Би Си - 30/04/10)

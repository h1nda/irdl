Подсъдимите в гръцкия процес за тероризъм оттеглят признанията си
20/03/2003
Подсъдимите членове на терористичната групировка "17 Ноември" се отказаха от направените признания, заявявайки че са им изтръгнати със сила. Те са обвинени за участие в множество убийства, бомбени атентати и обири, започнали през 1975 г.
(Гардиан - 19/03/03; БиБиСи, Радио "Гласът на Америка" - 18/03/03)
 
 
Четирима от 19-те подсъдими членове на гръцка терористична групировка отричат предишните си признания, като твърдят, че са ги направили по принуда и вследствие на изтезания. Процесът срещу терористите от организацията "17 Ноември" започна в Атина преди две седмици и се очаква да продължи с месеци.
Задържаните са обвинени в убийства, бомбени атентати и обири, извършени след 1975 г. и ако бъдат признати за виновни, вероятно ще получат доживотни присъди. Те обаче няма да бъдат наказани за престъпленията, извършени преди 1983 г. поради 20-годишна давност, потвърдена от магистратите в началото на процеса. По тази причина съдът няма да разглежда някои от делата, включително за убийството през 1975 г. на ръководителя на местния офис на ЦРУ. "17 Ноември" се счита за отговорна за общо 23 убийства, извършени за период от 28 години.
Според прокурорите британският военен аташе, застрелян през юни 2000 г., е последната жертва на групировката. Сред другите жертви са четирима американски представители, видни гръцки политици и индустриалци и двама турски дипломати.
Във вторник (18 март) тричленният съдебен състав изслуша показанията във връзка със стрелбата през 1984 г., по време на която беше ранен американски войник. Сержант Робърт Джъд не се появи лично, но беше представляван от адвокат.
Художникът-иконописец Савас Ксирос бе първият, заловен от гръцката полиция по време на неуспешен бомбен атентат, в който той бе ранен. Впоследствие бяха арестувани още 17 мъже и една жена, включително заподозрения лидер на групата Александрос Йотопулос.
Във вторник Ксирос заяви, че признанията му са изтръгнати с психологически натиск и мъчения с наркотици. Същото изявление той направи по-рано и пред медиите.
"Предварителните разпити бяха проведени по време на престоя ми в болницата, след жестоки и нечовешки мъчения с използването на психотропни средства и успокоителни", заяви обвиняемият по време на изслушването. Той допълни, че прокурорът Йоанис Диотис е провел разпита без да се легитимира.
Някои от обвиняемите се оплакаха пред съда, че по време на разпитите не са имали контакт с адвокатите си и че те са били провеждани в присъствието на въоръжени полицаи с маски.
Отхвърляйки твърденията на Ксирос за упражнено полицейско насилие, прокурорът Христос Ламбру заяви, че той е пожелал да направи признания по религиозни причини.
Защитата поиска официалните лица, замесени в разследването, да бъдат призовани за свидетели, а записите от разпитите на заподозрените да бъдат изслушани в съда.
Обвинението обаче поиска отхвърлянето на всички молби.
Няколко от обвиняемите , включително Йотопулос, са пледирали невинни по обвиненията в тероризъм, докато други са поели отговорност за операциите, приписвани на групата.

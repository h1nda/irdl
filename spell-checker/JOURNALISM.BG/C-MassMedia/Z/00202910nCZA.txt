Косово отрича на територията му да има лагери на сирийската опозиция 
					18/06/2012
					Косово подкрепя политиката на НАТО и ЕС към Сирия, но твърди, че не предоставя военно обучение.
					От Мухамет Брайшори за Southeast European Times от Прищина -- 18/06/12
 
					 
						
Руският посланик Виталий Чуркин обвини Косово, че поддържа лагери за военно обучение на сирийски опозиционни бойци на своя територия. [Ройтерс]
						Властите в Косово отхвърлят обвиненията на Русия, че на косовска територия има лагери за военно обучение на сирийски опозиционни бойци, които заплашват текущите усилия за постигане на мир в Сирия и имат по-големи последици за сигурността. 
						"Косово е страна, устремена към ЕС, а НАТО присъства на цялата й територия. В Косово никога не са се обучавали бойци на която и да било страна," каза за SETimes Петрит Селими, заместник-министър на външните работи на Косово.
						Русия повдигна въпроса след посещението на делегация на сирийската опозиция през април в Косово. 
						"Обучението на бойци би било в разрез с усилията на специалния пратеник на ООН и Арабската лига, които се подкрепят от цялата международна общност," каза пред Съвета за сигурност на ООН Виталий Чуркин, посланик на Русия в ООН. 
						Над 30 000 бежанци са избягали от Сирия в Турция, за да се спасят от насилието, настъпило в резултат на 15-месечното въстание срещу режима на президент Башар Асад. 
						В края на май Косово бе домакин на десетдневен курс за обучение на служители на полицията и сигурността за 25 бивши членове на либийски революционни бригади, за да сподели опита си в рехабилитацията на бившите бойци. 
						"Превръщането на Косово в терен за международни учения, където бойци на военизирани групи получават обучение, може да се превърне в сериозен дестабилизиращ фактор, достигащ до места далеч отвъд границите на Балканите," каза Чуркин. 
						Властите в Косово и КФОР отхвърлиха твърденията на Русия, като косовски представители казаха, че позицията на Косово относно Сирия съответства на политиката на ЕС и НАТО.
						Външният министър Енвер Ходжай обясни, че целта на априлското посещение на сирийската опозиция е била да се поучи от опита на Косово в изграждането на единство между фракциите. 
						"На КФОР не е известно в Косово да има такива лагери за обучение," каза за SETimes Марк Стъмлър, заместник-говорител на КФОР.
						Експерти обясниха, че Косово е поддържало опозицията в Либия, Египет и Сирия и исканията им за промяна на режима, защото не е било в дипломатически отношения с тези страни, а те са действали като основни поддръжници на Сърбия в ООН, Арабската лига и Ислямската конференция. 
						Косово се опитва да използва своето предимство, политическите промени, предизвикани от "Арабската пролет", за да си осигури дипломатическо признание от новите режими. 
						Властите заявиха, че очакват през идния месец да получат окончателно дипломатическо признание от Египет и Либия. 
						"Ходжай бе първият външен министър от Балканите, посетил Кайро след падането на стария режим. Ние вярваме, че преходът е подходящ за подобряване на отношенията между народа и правителството на Косово и тези от Северна Африка," каза Селими. 
						Той добави, че Косово следи внимателно събитията в Сирия. "Ние подкрепяме демократичния преход и пълното зачитане на човешките права."
						Беким Тахири, преподавател по международни отношения в Университета в Прищина, твърди, че Косово подкрепя сирийската опозиция, защото албанците в Косово са преживели подобна съдба през 1999 г. 
						"Употребата на сила с цел оставане на власт и волята на народа да донесе промяна са фактори, към които Косово е много чувствително заради своето минало, в което Милошевич използва сила срещу албанците, за да спре политическите им стремежи," каза Тахири за SETimes. 
						"Косово няма капацитет за обучение на чуждестранни бойци и всички военни съоръжения са под наблюдението или контрола на НАТО. Действително не мога да разбера защо Русия прави подобни изявления," добави той. 
					
				
			
					 
					
 
 

Черна гора се готви за независимост след референдума 
					22/05/2006
					Резултатите от референдума в неделя в Черна гора показват, че движението за независимост е успяло да премине, макар и с малко, прага от 55 %. Това дава възможност на републиката да се отдели от съюза със Сърбия и да стане самостоятелна държава за първи път след 1918 г.
					От Игор Йованович и Антонела Архин за Southeast European Times от Белград и Подгорица – 22/05/06
 
					 
						
Привърженици на независимостта на Черна гора празнуват в Подгорица в неделя (21 май). [Гети Имиджис]
						Според официалните резултати от понеделник (22 май) черногорците са дали своя глас за отделянето от съюзната държава със Сърбия, с което се слага край на последната останала част от бивша Югославия. На наблюдаван от ЕС референдум, проведен предния ден, блокът за независимост е успял да премине, макар и с малко, необходимия праг от 55 %. 
						"За независимостта на Черна гора 55,4 % гласуваха "за" и 44,6 % -- "против", каза на пресконференция в понеделник сутринта Франтишек Липка, словашки дипломат, който е председател на черногорската комисия за референдума. Макар че остава да се преброят приблизително 5 % от гласовете, малко вероятно е те да повлияят на резултата, каза той. 
						Окончателните резултати ще бъдат обявени в 19:00 часа местно време. 
						Черногорският премиер Мило Джуканович, лидер на лагера на привържениците на независимостта, обяви победата в неделя вечер, след като предварителните резултати показаха, че неговият блок води. "Тази вечер с решението на мнозинството от гражданите на Черна гора независимостта на страната бе възстановена ...Това е най-важното събитие в новата история на Черна гора," каза Джуканович, докато привържениците му празнуваха в Подгорица, палеха фойерверки и развяваха червено-златистото знаме на черногорската монархия. 
						Предраг Булатович, ръководител на блока, който бе за запазването на съюза, неохотно призна загубата в понеделник. Вестниците в Белград излязоха със заглавия за отделянето на страната, но Сърбия заяви, че ще изчака окончателните резултати, преди да направи официално изявление. 
						В декларация, разпространена от официалната осведомителна агенция "Танюг", обаче се казва, че федералната армия и сръбското министерство на отбраната ще "уважат политическото решение по споразумение с ръководствата на двете страни". 
						Междувременно върховният представител на ЕС по въпросите на външната политика Хавиер Солана поздрави черногорците с "успешното организиране на референдума". 
						"Все още очакваме доклада на Офиса за демократични институции и човешки права на ОССЕ, но изглежда процесът е преминал спокойно и ние искаме да поздравим всички за това. Избирателната активност от близо 87 % потвърждава легитимността на процеса," каза той на пресконференция в понеделник в Брюксел. 
						Резултатът от референдума открива пътя за преговори между Белград и Подгорица за бъдещите им отношения и за разделянето на общата собственост. Според конституционната харта на Сърбия и Черна гора Сърбия ще наследи мястото на съюзната държава във всички международни институции. Сега обаче съществува неяснота във връзка със статута на Косово, тъй като провинцията бе обявена за част от съюзната държава по силата на Резолюция 1244 на Съвета за сигурност на ООН. 
						Черна гора ще трябва да поиска да бъде приета в международните институции. Джуканович бе казал, че се надява Черна гора да се присъедини към ООН до септември. Все още не е ясно и кога двете държави ще могат да продължат пътя си към ЕС, който бе прекъснат, след като Белград не успя да арестува и екстрадира един от най-търсените обвиняеми във военни престъпления Ратко Младич. 
						Европейската комисия вероятно ще се нуждае от нов мандат за преговори с двете държави, твърдят анализаторите, но постигнатите досега резултати най-вероятно ще бъдат взети под внимание и за двете страни. Сърбия и Черна гора провеждаха т. нар. "паралелни" преговори с ЕС по икономическите въпроси. 
						Въпреки гласуването в неделя Сърбия и Черна гора ще останат обединени още няколко седмици в сферата на футбола. Играчите на двете републики ще бъдат в един отбор на предстоящото Световно първенставо в Германия.

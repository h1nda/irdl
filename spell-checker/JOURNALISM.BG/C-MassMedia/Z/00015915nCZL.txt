Представители на Белград и Прищина може да се срещнат в петък във Виена
					13/09/2005
					 
						БЕЛГРАД, Сърбия и Черна гора -- Представители на сръбското и косовското правителство може да се срещнат във Виена в петък (16 септември), за да обсъдят децентрализацията и проблемите на малцинствата, гласят съобщения в медиите, позоваващи се на източници от ЮНМИК. Директорът по информацията на ЮНМИК Хуа Джианг е казал пред Радио "Свободна Европа", че администрацията на ООН в провинцията насърчава подобна инициатива. Според съобщенията в разговорите ще участват сръбският министър на местното самоуправление Зоран Лончар и колегата му от Косово Лутфи Хазири.
						Във вторник ръководителят на ЮНМИК Сьорен Йесен-Петерсен трябва да се срещне с лидери на косовските сърби, за да обсъди с тях процеса на децентрализация и важността на диалога. (Бета, Танюг - 12/09/05)

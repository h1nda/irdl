Процесът за убийството на Джинджич е подновен в Белград
22/04/2004
Началникът на охраната на Зоран Джинджич даде показания на процеса срещу заподозрените в убийството, като каза пред Специалния белградски съд, че полицията е знаела, че се подготвя заговор дълго преди нападението.
От Давор Коникушич за Southeast European Times от Белград - 22/04/04
 
 
Сръбският министър на вътрешните работи Драган Йочич (най-отдясно, заедно със сръбския премиер Воислав Кощуница, вляво, и заместник-премиера Миролюб Лабус) се отрече от приписваното му предложение за ново разследване на убийството Джинджич. [АФП]
Процесът срещу заподозрените в убийството на сръбския премиер Зоран Джинджич бе подновен в Специалния белградски съд. Едно от основните събития досега са показанията на началника на охраната на Джинджич, Милан Веруович, който във вторник (20 април) каза пред съда, че сръбската полиция е знаела за плана за убийство на премиера дълго преди нападението.
Веруович който бе ранен по време на стрелбата, индиректно обвини бивши полицейски ръководители, че не са засилили адекватно мерките за охрана на Джинджич, дори и след предишния опит за посегателство срещу живота му.
Прокурорите обвиниха Звездан Йованович, по това време заместник-командир на отряда за специални операции, че е стрелял по премиера. По време на втората фаза на процеса пред съда бяха прочетени показания на един от обвиняемите, Душан Кръсманович. Кръсманович каза, че на 12 март 2003 г. е бил близо до сградата на сръбското правителство, когато чул два изстрела, и че друг заподозрян, Нинослав Константинович, по-късно му казал, че Йованович е стрелял.
Процесът бе отчасти засенчен от противоречивите забележки на новия министър на вътрешните работи, Драган Йочич, който изглежда е предложил по време на интервю на 10 април, че трябва да започне ново полицейско разследване на убийството.
Йочич по-късно каза, че коментарите му в белградския ежедневник Блиц са били преувеличени с цел търсене на сензации и че следствието няма да бъде възобновено.
Според бившия заместник-министър на полицията Ненад Милич едно ново разследване едва ли ще установи нещо ново. "Има много различни тълкувания сред обществеността, но мисля, че те са напълно необосновани. Веществените доказателства, намерени на местопрестъплението, пред сградата на сръбското правителство и на мястото на изстрелите, посочват, че е стрелял само един човек", каза Милич.
Адвокатът на семейството на Джинджич, Райко Данилович, каза, че едно изцяло ново разследване е излишно, поради "всички факти, показващи кой е организирал и извършил убийството". Данилович каза, че все още не се знае кой е поръчал убийството и че всякакви бъдещи разследвания трябва да се насочат към този въпрос, а не да се започва от нулата.
"Известно е, че Земунският клан, подсилен от свързаното с престъпността крило на "Червените барети", не би могъл да извърши убийството на Джинджич, ако не е имал подкрепата на силни политици. Ако разследването се проведе в тази посока, това би било много полезно и точно за това настояват жертвите", каза Данилович.

Според министърът на отбраната на БиХ няма да получи покана за "Партньорство за мир" на срещата на върха на НАТО
28/06/2004
Босна и Херцеговина ще трябва да изчака друга възможност за присъединяване към програмата на НАТО "Партньорство за мир", заяви военният министър, позовавайки се на неспособността на БиХ да изпълни някои ключови изисквания.
(Служба на върховния представител, -- 24/06/04 - 28/06/04; Stars and Stripes - 28/06/04; AП, Ройтърс, ФЕНА, Радио B92 - 27/06/04; РСЕ/РС, Би Би Си - 25/06/04)
 
 
Бившият босненско-сръбски лидер Радован Караджич (вдясно на плаката) и Ратко Младич (вляво на плаката) са двама от най-търсените обвиняеми от МНТБЮ. [Харис Мемия]
Босна и Херцеговина (БиХ) няма да бъде поканена да влезе в програмата на НАТО "Партньорство за мир" (ПзМ) по време на двудневната среща на върха на Алианса, която се откри в понеделник (28 юни). Министърът на отбраната на БиХ Никола Радованович заяви, че това се дължи на неспособността на страната да изпълни някои от изискванията на НАТО за приемане.
"Ще трябва да изчакаме друга възможност," посочи Радованович в неделя в Истанбул. Според него едно от ключовите изисквания, което все още не е удовлетворено е сливането на армиите на двете автономни области - федерация БиХ и Република Сръбска (РС) - в единни многоетнически сили.
Освен това представители на НАТО подчертаха липсата на пълноценно сътрудничество с Международния наказателен трибунал за бивша Югославия (МНТБЮ). Висши дипломати, включително генералният секретар на НАТО Яп де Хоп Схефер, предупредиха, че страната няма да бъде поканена да се присъедини към програмата, в случай че не предаде обвинени за военни престъпления. Програмата ПзМ се разглежда като първа стъпка към евентуално пълноправно членство в Алианса.
РС е единствената бивша територия на Югославия, на която не е заловен нито един военнопрестъпник, обвинен от МНТБЮ за зверства по време на войната от периода 1992-1995 г. Бившите босненско-сръбски лидери Радован Караджич и Ратко Младич са сред трите най-търсени от съда лица. И двамата се укриват от 1996 г до днес.
Тази пролет босненско-сръбската полиция направи най-сериозните опити за залавяне на Караджич, но не успя.
Миналия месец президентът на РС Драган Чавич заяви, че босненско-сръбските власти имат политическата воля да изправят обвиняемите пред съда и обещаха конкретни резултати преди срещата на върха в Истанбул.
В края на двудневното си заседание координационният орган на Съвета за прилагане на мирните споразумения посочи в свое изявление от петък, че БиХ не е успяла да изпълни "ключово условие за участие в ПзМ, а именно сътрудничеството с МНТБЮ." Съветът разкритикува по-конкретно РС за това, че не е издирила и заловила нито един обвинен през последните девет години, подчертавайки, че изявлението на Чавич трябва да се последват от дела.
РС "не изпълнява ключово задължение съгласно Дейтънските споразумения и международното право, за което трябва да се търси отговорност от съответни лица и институции," се допълва в изявлението.
Координационният орган изрази и подкрепа за промените, които върховният представител в БиХ Пади Ашдаун е успял да прокара в структурите за сигурност, за да се гарантира, че страната изпълнява международните си задължения и за да се потърси политическа отговорност от онези, които препятстват процеса.
"Ще обмисля всички възможни мерки и ще взема съответни решения много скоро след като получим отговор от Истанбул, " цитираха местни медии думите на Ашдаун. Неприемливо е страната да става заложник на някои хора в РС, добави той.
В събота и неделя специални полицейски части на босненските сърби се опитаха да издирят двама обвинени във военни престъпления Саво Тодорович и Стоян Жуплянин, но не успяха да ги локализират.
Други новини: НАТО взе решение в Истанбул да предприеме стъпки към прекратяване на мисията на СФОР до края на годината и за прехвърляне на отговорностите й на ръководени от ЕС сили. Алиансът ще създаде след това екип от 200 души, базирани в Сараево, за подпомагане на БиХ при прилагане на военните реформи и за наблюдение на процеса на арестуване на обвинените във военни престъпления.

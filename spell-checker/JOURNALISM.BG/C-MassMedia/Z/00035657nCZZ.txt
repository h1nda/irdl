Бизнес: БиХ повишава акциза върху цигарите
					13/08/2010
					Правителството се стреми да хармонизира местните акцизи с тези в ЕС. Още в деловите новини: сръбската компания ЮАТ съди "Кроейша Еърлайнс"; "Форд" увеличава производството на автомобили в Румъния.
					 
						
Акцизите се увеличават от началото на следващата година. [Гети Имиджис]
						
						Босна и Херцеговина (БиХ) планира да повиши минималния акциз върху цигарите от януари 2011 г., потвърди в понеделник (9 август) Агенцията по косвено данъчно облагане. Ръководството на Агенцията планира да определи точния размер на корекцията на акциза през октомври. Предишното повишение беше през януари 2010 г. Правителството планира да хармонизира данъците върху цигарите с тези в ЕС до 2014 г. 
						*** 
						
						Сръбският въздушен превозвач „ЮАТ Еъруейс” е внесъл иск срещу националния превозвач на Хърватия "Кроейша Еърлайнс", в който настоява на компанията да бъде върнато имущество на стойност около 60 млн. евро, съобщи в сряда (11 август) директорът на ЮАТ Милан Цвеич. Той твърди, че при създаването на “Кроейша Еърлайнс” около 90 % от имуществото на дружеството е дошло от ЮАТ. Превозвачът ще претендира също за връщане на имущество на стойност 10 млн. евро от други бивши югославски републики , добави той. Представители на “Кроейша Еърлайнс” заявиха, че не са информирани за съдебния процес. 
						*** 
						Международен консорциум с участието на австрийската компания "Щрабаг" и китайската CBMI ще увеличи производствените мощности на водещия български производител на цимент “Девня Цимент”, съобщи в сряда (11 август) базираната в Австрия строителна групировка. Консорциумът ще изгради инсталация с капацитет 7 000 метрични тона на територията на завод "Девня Цимент" близо до Варна. Строителството трябва да започне през септември и се очаква да завърши до 2012 г. 
						*** 
						Американският производител на автомобили “Форд” ще започне през следващата година производство на нов малък автомобил в завода си в Крайова, Румъния, съобщиха в сряда (11 август) представители на “Форд”. Компанията планира да произвежда около 150 000 автомобила годишно.
						*** 
						Правителството на Косово обяви във вторник (10 август) началото на първия етап от конкурса за проекта „Ново Косово“. Оферти за изграждането на електроцентралата с капацитет 300 MW в Косово са подали консорциум от Индия/Индонезия, САЩ/Турция, дружество от Турция и друго от Гърция. Министерството на енергетиката и минната дейност ще обяви победителя в конкурса през октомври. 
						*** 
						Европейската инвестиционна банка (ЕИБ) е одобрила още 32 инфраструктурни проекта в рамките на програмата на стойност 150 млн. евро "Да строим заедно" в Сърбия, съобщиха в понеделник (9 август) медиите в Белград. Програмата е със срок от две години и ще предоставя на заеми на общини при облекчени условия на стойност 75 млн. евро. Останалата част ще бъде съфинансирана от правителството и общините. 
						*** 
						Стотици бутици и магазини в гръцката столица са били затворени през последните няколко месеца заради икономическата криза, се съобщава в проучване на Националната конфедерация на търговците в Гърция. Според проведеното през месец юли проучване повече от 17 % от общо 3 241 магазина по главните търговски улици на Атина са били затворени. 
						*** 
						Броят на лошите кредити в Албания се е повишил с 12 % през второто тримесечие, съобщи в понеделник (9 август) Националната банка на Албания. Предприятията и физическите лица все по-трудно изплащат своите заеми, а банките е трябвало да отпишат 3,3 млрд. евро кредити. 
						*** 
						„Фич Рейтингс” потвърди рейтинга на дългосрочния дълг на Румъния в чуждестранна валута и румънски леи, съответно на BB+ и BBB-. Агенцията съобщи в понеделник (9 август), че външната позиция на страната се е подобрила значително през последните 18 месеца, и прогнозира, че Румъния ще успее да постигне икономическо възстановяване въз основа на износа. 
						
						(Различни източници – 06/08/10-13/08/10)

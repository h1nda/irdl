Албанската прокуратура закри делото за смъртта на ключов свидетел
					16/10/2008
					 
						ТИРАНА, Албания -- Прокуратурата в град Корча обяви в сряда (15 октомври), че е приключила разследването на смъртта на Коста Требичка, ключов свидетел в отделно разследване за незаконна търговия с боеприпаси. Местните експерти и американският следовател Кевин Тетър са заключили, че Требичка е починал при автомобилна катастрофа. Той бе намерен мъртъв на 12-и септември на планински път в Източна Албания. Миналата година той каза пред албански и американски следователи, че американската компания "Ей И Уай Инк." е закупила стари китайски боеприпаси от Албания, за да ги препродаде на афганистанската армия и полиция. Той заяви, че фирмата е препакетирала боеприпасите в Албания, за да скрие техния произход. 
						Други новини -- Рано сутринта в сряда полицията в град Капщица е арестувала осем граждани на Афганистан, които са се опитвали да преминат нелегално границата с Гърция и да влязат в Албания. Имигрантите са били скрити в турски камион, превозващ стомана. Полицията е арестувала и шофьора на камиона. (Топ Ченъл, Телеграфи, Вижън +, Алсат, BalkanWeb, Старт, Нюз 24 - 15/10/08)

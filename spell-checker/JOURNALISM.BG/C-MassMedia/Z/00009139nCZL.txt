Световни лидери и международни организации осъждат атентатите в Истанбул
21/11/2003
Международни организации и лидери от цял свят осъдиха терористичните атентати в Истанбул в четвъртък. Като подчертаха решимостта си да се борят срещу терора, лидерите призоваха и за по-голямо сътрудничество в тази област.
(Ройтерс, Си Ен Ен, ИХТ, Гласът на Америка, Блумбърг, Индипендънт, Ню Йорк Таймс, Гардиън - 21/11/03; Ю Пи Ай, АП, АФП, Ройтерс, Би Би Си, Си Ен Ен, Файненшъл Таймс, Анадолска агенция, ЕС, ООН, НАТО - 20/11/03)
 
 
Международни организации и лидери от цял свят осъдиха последните терористични атентати в Истанбул, като изразиха съболезнования и съчувствие към семействата на жертвите. Двата самоубийствени атентата срещу британски цели в най-големия град на Турция в четвъртък (20 ноември) причиниха смъртта на най-малко 27 души и раниха повече от 450. Атентатите станаха само пет дни след експлозиите в двете синагоги, при които загинаха 25 души и още стотици бяха ранени.
"Всички се събудихме с тези шокиращи новини и аз изцяло осъждам последните терористични атентати в Истанбул .Извършителите на тези атентати не уважават човешкия живот и ние трябва категорично да осъдим действията им", каза в свое изявление в четвъртък генералният секретар на ООН Кофи Анан, като изрази своите "най-дълбоки съболезнования на правителствата и народите на Турция и Обединеното кралство, и особено на семействата на жертвите."
Четирима британски граждани са сред 27-те убити в самоубийствените атентати срещу лондонската банка "Ейч Ес Би Си" и британското консулство. Роджър Шорт, британският генерален консул в Истанбул, е сред убитите.
Шорт беше смятан за експерт по Балканите, тъй като е прекарал по-голяма част от кариерата си в този регион. Той е бил посланик на Великобритания в България от 1994 до 1998 г., и е работил в Службата на върховния представител за Босна и Херцеговина през периода 1999-2000 г. "Днес България загуби голям свой приятел", каза министърът на външните работи Соломон Паси в четвъртък вечерта.
Последните атентати, които според министъра на външните работи на Великобритания Джак Стро носят отпечатъците на терористичната мрежа на "Ал-Кайда", бяха осъдени от много международни организации, включително ООН, НАТО и ЕС.
Като осъди "с най-силни думи" терористичните атентати в Истанбул и в други части на света, Съветът за сигурност на ООН заяви, че те представляват "заплаха за мира и сигурността". В резолюция, приета единодушно в четвъртък, съветът призова всички страни "да си сътрудничат в усилията да намерят и изправят пред правосъдието извършителите, организаторите и спонсорите на тези терористични атентати", като изрази своята категорична решимост да се бори срещу всички форми на тероризъм.
В отделни изявления, направени часове след атентатите, НАТО и ЕС също изразиха готовността си за сътрудничество в глобалната кампания срещу терора, като алиансът подчерта своята "решимост да използва всички средства, с които разполага", за да изправи пред правосъдието хората, стоящи зад "този нечовешки акт".
"Терористите, които извършват подобни варварства, ще получат презрението на всички цивилизовани хора", каза генералният секретар на НАТО лорд Джордж Робъртсън. "НАТО и цялата международна общност ще се изправят заедно, решени да работят рамо до рамо за изкореняването на бича на тероризма, който е заплаха за всички нас, независимо от религия, култура или националност. Последните трагични събития само укрепиха нашата солидарност."
Лидери на арабски страни, включително и 21-членната Арабска лига, също заклеймиха атентатите, наречени от сирийския министър на информацията "варварско престъпление".
"Не трябва да има никакви компромиси ... никакво колебание в борбата срещу тази заплаха ... и тя да бъде напълно победена", каза в четвъртък в Лондон министър-председателят на Великобритания Тони Блеър по време на съвместна пресконференция с президента на САЩ Джордж Буш, който е на посещение в страната. Атентатите според Буш показаха "пълното презрение [на терористите] към живота на невинни хора".
Съединените щати и Великобритания предупредиха за възможни нови терористични атентати в Турция и посъветваха своите граждани да избягват пътувания до страната, ако не са наложителни.
В отговор на атентатите в съседна Турция България и Гърция засилиха мерките за сигурност около посолствата на САЩ, Великобритания и други посолства, както и около други вероятни цели. Българският министър на вътрешните работи Георги Петканов каза, че няма информация за вероятни нападения срещу България и взетите мерки са единствено предпазни.

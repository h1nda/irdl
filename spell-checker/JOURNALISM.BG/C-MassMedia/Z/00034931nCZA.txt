Прелюдия към загуба ли е раздорът в гръцкия отбор?
					14/06/2010
					Възбуденият гръцки национален отбор игра без вдъхновение и загуби заради грешки първия си мач срещу Република Корея.
					От Панайотис Кумантарос и Х. К. Цанис от Порт Елизабет и Атина за Southeast European Times – 14/06/10
 
					 
						
Теофанис Гекас от Гърция изритва топката по време на мач от група „Б” за Световната купа на ФИФА за 2010 г. между Южна Корея и Гърция на „Нелсън Мандела Бей Стейдиъм” в събота (12 юни) в Порт Елизабет, Южна Африка. [Гети Имиджис]
						Неостаряваща гръцка поговорка гласи: „Не само лозата е счупена, ами и магарето я изяде”. Тя идеално подхожда на настроението в гръцкия национален футболен отбор след загубата с 2:0 от Република Корея в турнира за Световната купа в събота (12 юни). 
						Високоплатените играчи на Гърция започнаха апатично мача, очевидно заради сериозна кавга, възникнала в хотела два часа преди започването на мача, когато германският треньор Ото Рехагел е обявил стартовия състав на своя отбор. 
						Според съобщения някои гръцки играчи са изразили открито своето недоволство от неговите решения, като високият защитник на ФК „Ливърпул” Сотирис Кириякос по погрешка ритнал „някакъв предмет” вместо футболна топка, след като чул, че няма да започне мача. 
						Едва след като получи втори гол от дисциплинираните корейци, отборът най-накрая сякаш влезе в мача. Но това не беше достатъчно и дойде твърде късно. Вкарването на всички сили в нападение през последните 20 минути на мача не успя да промени резултата. 
						Липсата на дружески отношения на терена беше твърде видима. В 28-ата минута се наложи вратарят Александрос Цорвас да се намеси, за да охлади защитника и негов съотборник в "Панатинайкос" Лукас Винтрас, както и себе си, след сериозна грешка на друг защитник, Авраам Пападопулос. 
						Пападопулос играе за „Олимпиакос" (Пирея), съперник на „Панатинайкос” от същия град. 
						Вероятно мачовете от първенството за Световната купа през 2010 г. ще бъдат последните, на които Рехагел ще седи на треньорската скамейка на гръцкия отбор, тъй като договорът му изтича след турнира. Треньор, на 72 години, е уважаван заради невероятната победа на Гърция на Европейското първенство през 2004 г., но според мнозина кариерата му вече е към своя край. 
						Лошото настроение продължи и след мача, като капитанът на отбора Йоргиос Карагунис, бивш полузащитник на „Интер" (Милано), завърнал се в „Панатинайкос” за да завърши кариерата си, заяви, че е „огорчен от смяната” си. 
						 „Не искам да говоря сега”, добави той, предизвиквайки слухове, че ще има да каже много неща след турнира. 
						 За суеверните мачът с Корея е бил загубен още преди реферът от Нова Зеландия да свири неговото начало, тъй като снимката за спомен на отбора минути преди започването на играта е била пълна катастрофа. Основните 11 играчи са се събрали на погрешно място на терена, като застаналите на втория ред са чудесно осветени от обедното слънце, но тези, които са на първия ред, са в сянка. 
						 Никой не се отзовал на молбата на фотографите да се направи нова снимка на друго място и така фотографията е напълно неизползваема. 
						Това се оказва доста вярна поличба за мач, в който всичките петима нападатели на гръцкия отбор играха на терена, но не успяха да отбележат нито един гол.

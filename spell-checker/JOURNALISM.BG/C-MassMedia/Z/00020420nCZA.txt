Председателят на ПАСЕ изрази подкрепа за кандидатурата на Турция за ЕС
					27/10/2006
					Евентуалното прекъсване на присъединителните преговори на Турция с ЕС няма да е от полза нито за Съюза, нито за Анкара, каза председателят на Парламентарната асамблея на Съвета за Европа (ПАСЕ) в четвъртък, като призова турските власти да ускорят реформите. 
					(Търкиш Дейли Нюз, Ню Анатолиън - 27/10/06; AФП, AKИ, Търкиш Дейли Нюз, Парламентарна асамблея на Съвета за Европа - 26/10/06; AП, Скотсмън, EUobserver, Ангъс Рийд Глобал Монитор - 25/10/06; Ройтерс, AФП, ДПA - 24/10/06)
 
					 
						
Турският външен министър Абдула Гюл. [Гети Имиджис]
						Като изрази подкрепа за кандидатурата на Турция за ЕС, в четвъртък (26 октомври) председателят на Парламентарната асамблея на Съвета за Европа (ПАСЕ) призова властите в страната да ускорят реформите. 
						"Опитайте се да удивите партньорите си в преговорите," каза Рене Ван дер Линден, визирайки преговорите на Турция за присъединяване към ЕС с Брюксел. 
						Година след официалния старт на преговорите, които се очаква да продължат поне десет години, високопоставени представители на ЕС критикуваха през последните седмици Анкара заради забавянето на процеса на реформи, като предупредиха, че това може да доведе до прекъсване на преговорите. Макар и с по-бавни темпове от очакваното, Турция се развива в правилната посока, каза Ван дер Линден. 
						"Трябва да има балансиран подход," каза той пред телевизия НТВ в четвъртък, след среща с турския външен министър Абдула Гюл. "ЕС трябва да насърчи реформите в Турция, за да може Турция да има доверие в този процес. Прекъсването му няма да бъде в ничий интерес - нито на ЕС, нито на Турция." 
						В разговори с Гюл обаче холандският политик е призовал Анкара да подобри ситуацията със свободата на изразяване. По-конкретно, е казал той, страната трябва да промени Член 301 от наказателния си кодекс, по силата на който мнозина турски интелектуалци са били изправяни пред съда по обвинения в "обида на турската национална идентичност". 
						Един от тях бе Орхан Памук, лауреатът на Нобелова награда за литература за 2006 г., който едва се отърва от съдебно преследване по-рано тази година. 
						Ван дер Линден, който пристигна на петдневно посещение в Турция късно в сряда, разкритикува и законопроекта, приет от долната камара на френския парламент. По силата на този законопроект всеки, който отрича, че отоманските турци са извършили геноцид срещу арменците по време на Първата световна война, може да получи присъда от една година затвор. 
						Макар че Съветът на Европа, в който са предствени 46 държави, не е институция на ЕС, той е една от основните организации за защита на човешките права. 
						Председателят на ПАСЕ, който е на посещение в Турция по-малко от две седмици преди датата, на която Европейската комисия трябва да представи решаващия доклад за напредъка на Турция в присъединителния процес, изрази също надежда, че спорът във връзка с отказа на Турция да отвори пристанищата и летищата си за транспортни средства от Кипър ще бъде решен.

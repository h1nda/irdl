Ишингер обвързва евентуалната кандидатура на Сърбия за ЕС с Косово
					12/01/2010
					 
						ПРИЩИНА, Косово -- За членството на Сърбия в ЕС ще бъде поставено условие тя да изглади различията си с Косово, каза в понеделник (11 януари) бившият специален пратеник на ЕС за статута на Косово Волфганг Ишингер. В интервю за Би Би Си Ишингер подчерта, че Прищина и Белград трябва да започнат дискусия за намиране на „практически начин” да живеят заедно, без да повдигат каквито и да било фундаментални въпроси. Ишингер отбеляза, че германците са били в подобна ситуация през 60-те и 70-те години на ХХ век. „В дългосрочен план Сърбия и Косово също ще се присъединят към ЕС и към този момент всички спорове кой коя територия притежава ще бъдат далеч по-несъществени, отколкото днес”, добави Ишингер. (Коха Диторе, РТК, Телеграфи - 12/01/10; Би Би Си - 11/01/10)

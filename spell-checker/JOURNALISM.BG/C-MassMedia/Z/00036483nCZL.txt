В Тирана беше разбита фалшификаторска мрежа 
					25/10/2010
					 
						ТИРАНА, Албания -- В събота (23 октомври) властите в Тирана разбиха фалшификаторска мрежа, за която се смята, че притежава оборудване за фалшифициране на документи. Звеното за борба с икономическите и финансови престъпления заедно с прокуратурата в Тирана обискираха десетки места в столицата и арестуваха десет души. Сред конфискуваните вещи има скенери за производство на документи, празни формуляри, шенгенски визи, разрешения и други пътнически документи. Полицията заяви, че престъпната мрежа е фалшифицирала документи, лични карти, паспорти и визи, печати и формуляри и е оказвала съдействие за нелегално прекосяване на границата. Всеки от документите се е продавал на цени от 800 до 4 000 евро. Експерти твърдят, че е много възможно в тази дейност да са замесени държавни служители и лица, работещи в посолствата. (Топ Ченъл, Лаймифундит, Гласът на Америка, Шекули - 24/10/10)

Напрежението е високо след ареста на командващия на Републиканската гвардия
					01/02/2012
					Неотдавнашни арести, свързани с инцидент отпреди година, при който силите за сигурност използваха смъртоносна сила срещу демонстранти в Тирана, отприщиха нова вълна от обвинения.
					От Ерл Мурати за Southeast European Times от Тирана -- 01/02/12 
 
					 
						
Арестите са свързани с бурния протест в Тирана на 21 януари 2011 г., при който загинаха хора. [Ерл Мурати/SETimes]
						Политическото напрежение, което е хронично високо в Албания, нарасна в дните след ареста на 23 януари на главнокомандващия на Републиканската гвардия Ндреа Пренди за убийство. 
						Обвиненията са свързани с демонстрацията на опозицията от 21 януари 2011 г. пред канцеларията на министър-председателя Сали Бериша в Тирана. Четирима души бяха убити, а много други - между които и полицейски служители - бяха ранени по време на протеста. 
						Прокуратурата издаде заповед за арестуването на две други лица - шофьора на Пренди, Маргарит Куме, и Армандо Каса, началник на отдел ИТ в канцеларията на Бериша. Каса е обвинен в изтриване на видеозапис на стрелбата от наблюдателните камери, което на практика е укриване на доказателство за убийствата, според прокурорите. 
						ФБР оказа помощ в разследването на албанската прокуратура, предоставяйки експертиза на оръжия и други доказателства. 
						Правителството отвърна със свои унищожителни обвинения, като публично обвини главния прокурор в участие в провалил се преврат заедно с опозицията. 
						"Главният прокурор не само не предостави никаква мярка срещу онези, които бяха запланували и осъществиха нападението срещу канцеларията на премиера, но освен това в прокуратурата бяха унищожени важни доказателства и свидетелски показания от това разследване. Главният прокурор Ина Рама координира работата си с опозиционния лидер Еди Рама, като го информираше за подробности от следствието," каза за SETimes Ерла Мъхили, говорителка на Бериша. 
						Градусът на емоциите се покачи още повече след изпратено от прокуратурата искане до парламента за снемане на имунитета на трима депутати, всички членове на опозиционната Социалистическа партия (СП). Те са заподозрени в подтикване на демонстранти към агресия срещу полицаите и националните гвардейци пред канцеларията на Бериша с използване на камъни и палки. 
						Депутатът от СП Газмир Бижга каза за SETimes , че нещата не са се случили точно така. "Гражданите дойдоха да протестират мирно срещу несправедливостта и бедността, както правят хората във всички демократични държави. Но в отговор на този протест те получиха истински куршуми, изстреляни от оръжията на републиканските гвардейци." 
						Опозицията отива още по-далеч, като настоява прокуратурата да изиска сваляне на имунитета на Бериша, така че и той да отговаря по обвиненията. 
						"Човекът, който реално е наредил извършването на тези убийства, е Сали Бериша. Това се доказва от факта, че неговите хора са изтрили всички данни от сървъра на канцеларията на министър-председателя," каза Бижга за SETimes. 
						ЕС, ОССЕ и САЩ публично подкрепиха разследването и държавния прокурор. По време на пресконференцията, на която главният прокурор Ина Рама обяви трите ареста, посланикът на САЩ в Албания Александър Арвизу бе до нея на подиума. 
						ЕС ясно изразяваше безпокойството си през последните няколко месеца и непрекъснато призоваваше СП и Демократическата партия на Бериша да не се намесват в разследването и да възобновят все така трудния политически диалог. 
						Албания се надява да получи кандидатски статут за членство в ЕС тази пролет, но събитията от 21 януари 2011 и последиците от тях може да повлияят на решението на Брюксел. 
						"Искам да подчертая нещо много важно. Върховенството на закона. То е не само един елемент, който би помогнал на Албания по пътя към [членството в] ЕС, но и това, което албанците очакват," каза посланикът на ЕС в Тирана Еторе Секуи.

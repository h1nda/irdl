Германската "Щада" поема контрола върху сръбска фармацевтична компания
					24/08/2006
					Германската фармацевтична компания "Щада" закупи 98 % от акциите на сръбската фармацевтична компания "Хемофарм".
					(Б92 -- 14/08/06; Б92, Ройтерс, financial.de -- 10/08/06)
 
					 
						
Сръбската фармацевтична компания "Хемофарм" се намира във Вършац. [vrsac.org]
						Германският производител на медикаменти с широко приложение "Щада" е закупил 98 % от сръбската фармацевтична компания "Хемофарм" по-рано този месец за 475 млн. евро. Германската компания е платила по 147,97 евро за акция на компанията със седалище във Вършац, Сърбия, и е закупила 3,3 милиона акции. 
						Съгласно условията на сделката "Щада" трябва да изкупи останалите 2 % от акциите на сръбската компания на същата цена, когато те се появят на пазара. Покупката е най-голямата инвестиция на "Щада" до момента, както и най-голямата инвестиция в Сърбия, с изключение на неотдавнашната сделка за продажбата на "Моби63" за 1,5 млрд. евро и приватизацията на тютюневата фабрика в Ниш през 2004 г. 
						Непосредствено преди покупката "Щада" съобщи, че нетните й приходи за първото шестмесечие са нараснали с 33 % до 42 млн. евро, както и че компанията очаква още по-голям растеж в бъдеще. "Ние сме много доволни от процентите на покачване на продажбите на групата и от нетните приходи през първото полугодие на 2006 г. Те представляват ясен сигнал, че "Щада", благодарение на добрите си стратегически и оперативни позиции, може да превърне потенциала за структурен растеж на пазарите в собствен растеж. А придобиването на сръбската "Хемофарм" сега създава за нас допълнителни възможности за растеж," каза за financial.de управителният директор на "Щада" Хартмут Ретцлаф. 
						През 2005 г. "Хемофарм" е осъществила 47,7 % от продажбите на сръбския фармацевтичен пазар, с постъпления от 235 млн. евро. Компанията има фабрики в Русия и Китай, което ще осигури на "Щада" достъп и до източните пазари. 
						Според предишни съобщения на "Щада" акциите на "Хемофарм" ще бъдат изтеглени от Белградската фондова борса и ще влязат във Франкфуртската фондова борса. Дребните акционери в "Хемофарм" държаха 35 % от акционерния капитал на компанията, а останалата част бе собственост на инвестиционни фондове и брокери. Ръководството на "Хемофарм" притежаваше 11 % от всички акции. 
						Около 70 млн. евро от продажбата на акциите постъпиха във Вършац, който има население от 40000 души и се намира в северната сръбска провинция Войводина. Ръководството на "Хемофарм", което трябва да остане на работа поне още три години, организира телевизионни програми със съвети към гражданите на Вършац как да управляват своето неочаквано богатство. "Не бързайте веднага да инвестирате в недвижими имоти и автомобили, изчакайте сформирането на инвестиционни фондове догодина и вложете парите си в тях," предупреди главният директор на "Хемофарм" Миодраг Бабич, който спечели 10 млн. евро от продажбата на своите акции. 
						Понастоящем курсът на динара към еврото е висок -- 78 динара за евро. От друга страна, много икономисти и търговци в Сърбия са предпазливи и смятат, че това не е тенденция. Мнозина твърдят, че продажбите на "Моби63" и "Хемофарм" са причина за повишението на курса на динара и очакват стойността му да падне до обичайното ниво от 88 - 89 динара за 1 евро. 
						Вносителите не са променили цените си и не забравят прогнозите на сръбските банки, че еврото ще се повиши отново -- още идния месец. "Ние следим курсовете. Тъй като продаваме стоките си на разсрочено плащане от 60 до 90 дни, това, което продаваме сега, ще ни бъде платено през ноември. Цените остават същите, защото банките твърдят, че еврото ще се повиши отново," каза източник от всекидневника "Политика" за белградското Радио Б92.

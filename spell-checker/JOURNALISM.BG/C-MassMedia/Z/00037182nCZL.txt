Санино от ЕС призовава за реформи в БиХ 
					25/01/2011
					 
						САРАЕВО, Босна и Херцеговина (БиХ) -- Стефано Санино, заместник генерален директор на Генерална дирекция "Разширяване" на ЕС, отправи призив към БиХ да осъществи необходимите реформи, свързани с европейския дневен ред, и да докаже, че повече не се нуждае от международно присъствие. Присъствието на Службата на върховния представител 15 години след Дейтънското мирно споразумение предполага наличието на политически недостатъци, каза Санино в понеделник (24 януари) за излизащия в Сараево всекидневник „Независне Новине”. Той отново подчерта, че конституцията се нуждае от промени в духа на препоръките на Европейския съд за правата на човека. През декември 2009 г. съдът със седалище в Страсбург постанови, че конституцията на БиХ, създадена като анекс към Дейтънското мирно споразумение, е дискриминационна по отношение на малцинствата. (Независне Новине, РТС - 24/01/11)

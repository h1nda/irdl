ЮНМИК възвърна контрола си върху железопътната мрежа в Косово
					05/03/2008
					Сръбските железници се съобразиха с указанията на граничната полиция в Косово, която заяви на дружеството, че то не може да оперира южно от Лешак. 
					От Блерта Фоничи-Кабаши за Southeast European Times от Прищина – 05/03/08
 
					 
						
Косовският премиер Хашим Тачи (вдясно), ръководителят на ЮНМИК Йоахим Рюкер (в средата) и командирът на КФОР генерал-лейтенант Гзавие дьо Марнак дадоха пресконференция след среща в Прищина във вторник (4 март). [Лаура Хасани]
						Във вторник (4 март) органите на ЮНМИК възстановиха контрола си върху жп линията между Звечан и Лешак в северните части на Косово, ден, след като председателят на Сръбските железници Бранислав Ристивоевич - близък съветник на сръбския премиер Воислав Кощуница - обяви, че повереното му дружество е поело контрола върху 60-километровия участък от линията. 
						Около 9,35 ч. във вторник граничната полиция заяви пред представител на Сръбските железници, че няма да й бъде позволено да изпрати влак на юг от Лешак, каза пред репортери ръководителят на ЮНМИК Йоахим Рюкер. Сръбските железници се съобразиха с нареждането, каза той. 
						"Успешната намеса на Граничната полиция на ЮНМИК днес отговори на предизвикателството, отправено към ЮНМИК вчера, когато Сръбските железници незаконно изпратиха два от своите влакове южно от Лешак,” каза Рюкер, добавяйки, че подобни действия на дружеството са в нарушение на меморандума за разбирателство, подписан през 2003 г. от неговия предшественик, Югославските железници. 
						"ЮНМИК и неговите партньори ще продължат да посрещат всички предизвикателства срещу законовия ред във всички части на Косово,” добави той. 
						Рюкер, косовският премиер Хашим Тачи и командващият на КФОР, Гзавие дьо Марнак, разговаряха с репортери във вторник след среща в сградата на ООН в Прищина, на която обсъдиха железопътния инцидент и ситуацията в Косово като цяло. 
						"КФОР е тук, за да поддържа обстановката на сигурност във всички части на Косово. И всички знаят, че КФОР, ЮНМИК и Косовската полицейска служба си сътрудничат добре,” каза Дьо Марнак. 
						Междувременно Тачи настоя, че неговото правителство има мандат, който покрива цяло Косово, и че „всички ще бъдат подвластни на закона." 
						"Имаме сигнали, че всички граждани са готови да приемат новата действителност в Косово и да се интегрират в това общество,” каза той. 
						През последните дни премиерът посети Северна Митровица и други населявани от сърби части на Косово в стремеж да подаде ръка на хората там. Той призна, че ситуацията в тези области не е същата като в други части на Косово. Независимо от това, каза той, "няма паника или атмосфера на безпокойство. Те вярват в косовските институции."

ЕС иска Сърбия да разследва съмнителни приватизационни сделки
					22/06/2011
					Експерти от Белград твърдят, че страната е загубила милиони евро заради корупция в приватизацията. 
					от Игор Йованович за Southeast European Times от Белград – 22/06/11 
 
					 
						
Сръбският министър на вътрешните работи Ивица Дачич подкрепя европейско разследване на незаконна приватизация на дружества. [Reuters]
						Европейската комисия (ЕК) настоява Белград да разследва потенциално незаконната приватизация на 24 сръбски компании. Експерти твърдят, че това ще бъде сериозен тест за сръбската съдебна система, която до момента не е отговорила на обвиненията за незаконна приватизация. 
						"Законността на приватизацията на над 20 дружества трябва да бъде проверена на базата на критериите, които са важни за започването на преговори за присъединяване на Сърбия към ЕС", заяви сръбският вътрешен министър Ивица Дачич пред медиите.
						Министърът допълни, че подкрепя призивите за разследване на приватизационни сделки поради отрицателните последици в някои случаи. 
						"Стигна се до недоволни работници, собственици, които изтеглят капитала си от компаниите или ги продават, след което работници се изправиха срещу полицията, демонстрираха пред сградата на правителството или блокираха пътища. Това не може да е ефектът от добра приватизационна политика", каза Дачич. 
						Шефът на правителствения Съвет срещу корупцията, Верица Барач, приветства призива на ЕС за разследване на нередностите. 
						"За жалост обаче очаквам Белград да се сблъска със сериозни проблеми заради това искане, защото той няма достатъчно силна съдебна власт и полиция, които да се справят с подобни случаи. Всички разследвания, извършени от Съвета, показаха близки връзки между богатите бизнесмени и държавните органи, като последните избягват да предприемат действия на базата на докладите за престъпления, които сме внесли във връзка с определени приватизационни сделки", каза Барач пред SETimes. 
						Сръбската прокуратура отвърна на искането на Брюксел с кратко съобщение, в което заяви, че противоречивите случаи се разследват и обществото ще бъде напълно и навременно информирано. 
						Искането предизвика разгорещен дебат в Сърбия относно евентуалните му последици за икономиката на страната.
						Миодраг Костич, собственик на успешната компания "МК", заяви, че разследването на приватизационни сделки ще има отрицателно въздействие върху инвестициите в Сърбия. 
						"Постоянните проверки на приключили приватизации не са добра идея. Ако е имало корупция или престъпления, нормално е тези случаи да се проверяват, но не бива да им се отдава такава обществена важност", каза Костич, чието име бе широко спрягано в медийното пространство след приватизацията на сръбските захарни рафинерии.
						Сътрудникът на Института за маркетингови изследвания Саша Джогович обаче е на мнение, че в искането на ЕС няма нищо смущаващо, защото проблемът не е в промяната на собствеността на някои дружества, а по-скоро в евентуални манипулации.
						"Дори и след разследването собствениците на фирмите няма да бъдат сменени, а по-скоро хората, уличени в манипулации или корупция, ще бъдат наказани. С това разследване Сърбия може единствено да покаже, че е държава, спазваща закона, а това ще донесе нови инвестиции", заяви Джогович пред SETimes. 
						Според медиите сред компаниите, които ще бъдат обект на разследване, са "Сартид", която в момента е известна под името "Ю Ес Стийл Сърбия", "Югоремедия", "Мобтел", "Це Маркет" и Пристанище Белград. 
						Един от случаите на неуспешна приватизация е тази на фармацевтичното дружество "Югоремедия". След като новите собственици се провалиха в управлението на компанията, работниците излязоха на протест, който доведе до сблъсъци с частните охранители на фабриката. След дълго съдебно дело продажбата на завода бе отменена, а собствеността премина в ръцете на работниците. В момента генерален мениджър на компанията е бившият синдикален лидер Здравко Деурич. 
						"Не се страхуваме от разследването, за което настоява Брюксел; дори искаме наказание за всички, замесени в незаконни дейности, но се боим, че местните органи няма да са достатъчно силни, за да постигнат този резултат", заяви Деурич пред SETimes. 
						Приватизацията на сръбски компании след падането на режима на Слободан Милошевич през 2000 г. бе съпътствана от множество жалби срещу незаконни дейности, протести на работниците и съдебни дела. 
						От 2001 г. насам близо 2300 сръбски фирми са сменили собствеността си. Процесът бе в разгара си до 2004 г., докато през 2011 г. са продадени едва две компании.

Хиляди протестираха срещу мерките за строги икономии в Атина
					27/05/2011
					
						АТИНА, Гърция -- Над 5 000 души се събраха в четвъртък (26 май) в центъра на Атина за втори ден на протест срещу мерките за строги икономии, наложени от правителството. Митингите бяха организирани чрез "Фейсбук" и вдъхновени от неотдавнашната вълна на протести в Испания.
						По-рано през деня полицията влезе в стълкновение с протестиращи лекари и здравни работници в центъра на столицата. Полицията използва лютив спрей, за да разпръсне тълпата след кратки сблъсъци с демонстрантите, които се опитваха да проникнат в сградата на здравното министерство. Не се съобщава за ранени или арестувани. 
						Междувременно президентът Каролос Папуляс свика в петък извънредно заседание на лидерите на основните политически партии в стремеж да осигури необходимия консенсус за по-нататъшните реформи, предложени от ЕС срещу допълнителни помощи. Премиерът Георгиос Папандреу не успя да осигури по-рано тази седмица подкрепата на опозицията за суровите мерки. (АНА-МПА, Катимерини, Нафтемборики, Имерисия, Елефтеротипия - 27/05/11; Сигма Лайв - 26/05/11)

Критики относно припокриването на дейностите на агенциите в Сърбия 
					21/02/2012
					Работата на държавните агенции и институти с неясни функции струва на данъкоплатците повече от 800 млн. евро годишно, пари, които според критиците могат да се изхарчат другаде.
					От Биляна Пекушич за Southeast European Times от Белград -- 21/02/12 
 
					 
						
Министърът на държавната администрация и местното самоуправление Милан Маркович каза за SETimes, че не трябва да има повече от пет правителствени агенции. [Биляна Пекушич/SETimes]
						Съдейки по броя им, Сърбия има повече административни служби, като агенции, дирекции, съвети и фондове, от която и да било друга държава в Европа. Те са общо около 170, като нерядко задълженията им са зле дефинирани, което често е предпоставка за потенциално припокриване, ненужност и дублиране на дейности. 
						"Абсурдно е в Германия, Великобритания, Финландия, Холандия, Словакия, Чехия, България и Румъния, с общо 213 млн. жители, да има общо 112 агенции, а в Сърбия, която е с население от 7 млн. души, да има 136", каза за SETimes Миленко Джелетович, представител на опозиционната Сръбска прогресивна партия.
						Той отбеляза още, че огромни суми пари в Сърбия се харчат постоянно за ненужна администрация. 
						В един сектор, например, освен Министерството за защита на околната среда има също Агенция за защита на околната среда, Фонд за защита на околната среда и Сръбски институт за опазване на природата. 
						В енергийния сектор има Агенция по енергетика, както и Агенция за енергийна ефективност. Имате въпрос относно износа? Попитайте Агенцията за чуждестранни инвестиции и насърчаване на износа или Агенцията по експортно кредитиране и застраховане. 
						"Агенциите наемат на работа хора от партиите, които за много малко или никаква работа получават високи заплати", заяви за SETimes политическият анализатор и социолог Милан Николич. Той е ръководител на НПО "Център за политически изследвания". 
						Наемането на работа по партийна линия е най-очевидно в Агенцията по приватизация, която от основаването си през 2001 г. е сменила директорите си седем пъти. Освен това в почти всички фондове и съвети управителите се сменят с всяка смяна на правителството, а броят на служителите нараства. 
						Заплатите на ръководителите на агенции варират между 1 000 и 8 000 евро на месец. 
						"В държава, в която средната заплата е около 400 евро и в която има 650 000 безработни, е арогантно от страна на държавата да възнаграждава своите хора на управленски позиции в държавната администрация", заяви за SETimes председателят на Обединения профсъюз "Независимост" Бранислав Чанак.
						Икономистите са изчислили, че с похарчените годишно в ненужните агенции 800 млн. евро за заплати Сърбия би могла да изгради редица добре оборудвани болници и десетки хиляди нови къщи и апартаменти. 
						Защитниците на статуквото казват, че всички агенции са съгласно изискванията на ЕС. Броят на подобни агенции в държавите, членки на ЕС, обаче сочи друго. 
						В Германия, най-голямата държава в Европа с население от 80 млн. души, има едва шест агенции. Във Финландия има девет, в Словакия осем, в Чехия има 11. В съседна Хърватия, която е близо до присъединяване към ЕС, има 47 агенции. 
						Сърбия освен това има лоша слава в Европа и заради броя на работещите в държавния сектор. За разлика от Германия, в която само 6,7 % работят в държавния сектор, един от всеки трима служители в Сърбия работи за държавата. 
						"Едва всеки 24-ти жител произвежда нещо, [на едно ниво сме с] Ботсуана, Намибия и Бурунди", каза за SETimes Драголюб Раич, председател на Съюза на работодателите в Сърбия. Неговата организация иска правителството да премахне повече от 100 агенции, създадени през последните пет години. 
						И наистина, в края на миналата година правителството обяви, че ще приеме закон за премахването на ненужните агенции, съвети и фондове. Засега обаче никой от властите не може да потвърди, че се прави нещо по въпроса.

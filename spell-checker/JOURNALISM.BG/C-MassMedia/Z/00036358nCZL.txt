Официални представители заклеймиха инцидентите, в които участваха сръбски футболни фенове
					14/10/2010
					 
						БЕЛГРАД, Сърбия -- Президентът Борис Тадич свика извънредно заседание на Съвета за национална сигурност в сряда (13 октомври), за да бъде обсъдено насилието срещу гей парада, което избухна в Белград в неделя, както и вандализма във вторник по време на футболен мач в Италия. Властите обещаха да вземат сериозни мерки срещу отговорните за насилието. Полицията в италианския град Генуа арестува 17 сърби късно във вторник, които са заподзрени, че се причинили безредиците на стадиона "Луиджи Ферари" по време на мач между Сърбия и Италия. Сред задържаните е и заподозреният инициатор на безредиците. Мачът от квалификациите за УЕФА ЕВРО 2012 бе отменен само шест минути след началото, когато сръбски фенове хвърлиха факли, които паднаха близо до италианския вратар Емилиано Вивиано. 
						След като мачът бе отменен, на излизане от стадиона сръбски фенове се сблъскаха с полицията. Шестнайсет души, включително двама полицаи, бяха ранени. Съобщава се и за инциденти преди мача. Някои фенове са нападнали автобуса с отбора на Сърбия и вратаря Владимир Стойкович заради неотдавнашното му решение да премине към футболния клуб "Партизан", който е ожесточен съперник на белградския отбор "Червена звезда". Сръбският външен министър Вук Йеремич се е обадил по телефона на своя италиански колега Франко Фратини в сряда, за да му се извини официално за поведението на феновете. 
						В Тирана десетки албански младежи протестираха пред сръбското посолство в сряда срещу омразата, проявена по време на мача в Италия. Те изгориха сръбското знаме в отговор на фенове, които изгориха албанското знаме на стадиона в Генуа. (Б92, РТС, Taнюг, AП, Би Би Си, Си Ен Ен, Болкън Уеб, Шекули, Toп Ченъл, НОА, Toп Нюз - 13/10/10)

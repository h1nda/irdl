Хвар – остров под слънцето
					17/07/2009
					В Хвар не липсват чудеса - от буйна растителност, пясъчни плажове и стръмни скалисти брегове до пищна градска архитектура.
					Текст и снимки: Давор Коникушич за Southeast European Times от Хвар – 17/07/09
 
					 
						
Архитектурната красота на Хвар привлича посетителите към централния площад.
						Слънчевият остров Хвар, който някога е бил гръцка колония, носеща името Фарос (фар), е четвъртият по големина остров по централнодалматинското крайбрежие на Хърватия, покрит с борове и субтропична растителност. 
						Остри скали украсяват южния бряг на острова. Северният бряг с красивите си пясъчни плажове привлича гмуркачи, сърфисти и плувци. Двата бряга са свързани чрез тунел. 
						Хвар предлага изобилие от маслинови дървета, лавандулови поля и лозя, от които се произвеждат пивки местни вина. Семейство Пленкович от с. Неделя на южното крайбрежие има изба, която се намира под морското равнище. 
						Най-добрият начин да опознаете островната кухня е да посетите коноба, малките традиционни ресторанти, които са пръснати из целия остров. Рибата, разбира се, преобладава в менюто. Грегада, традиционна рибена чорба, е местен специалитет. 
						Най-големите пристанища на острова са Хвар и Сучурай, съответно в западната и източната част на острова, свързани от 84-километров път. Честите издигания и спускания по пътя и острите завои изискват добри шофьорски умения. 
						
Скалите по крайбрежието на острова са едни от най-стръмните по далматинското крайбрежие.
						Четирите основни града на острова са Хвар, Стари град, Йелса и Върбоска. Старият град Хвар се гордее с красивото си старо пристанище с богато украсени с каменни орнаменти сгради, изградени основно по времето, когато градът е бил част от Венецианската република. 
						Днешен Хвар е рай за летните събирания, на които често може да бъдат забелязани популярни личности от Хърватия и цял свят. Пълните с хора нощни клубове по тесните исторически улички предлагат богат нощен живот. 
						Стари град е едно от най-старите селища в Хърватия. Тихият град се гордее с малките си ресторанти и археологически обекти. Близкият залив Маслиница има един от най-красивите плажове, който е сред най-добрите на Адриатика. 
						Въпреки че островът е посещаван от много туристи през лятото, той не е пренаселен. Туризмът е важен поминък на острова, но въпреки това чудесата на Хвар продължават да са достъпни. Островът е посещаван целогодишно и мнозина превръщат летните си пътувания до Хвар в традиция.

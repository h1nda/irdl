Делова хроника: 
					13/05/2005
					Преглед на деловите новини и събития от Балканите след 6 май.
					(Различни източници 06/05/05 – 13/05/05)
 
					 
						
Турски консорциум, в който влизат "Тюрк телеком" и "Чалък енерджи телекомюникейшън", предложи 120 млн. евро за 76 % от "Албтелеком", албанската телефонна компания за фиксирани услуги. Единствено турската групировка направи окончателна финансова оферта от шестте чуждестранни компании, които представиха първоначални оферти в приватизационния търг. [Гент Шкулаку]
						Представителството на Световната банка в Тирана обяви резултатите от тазгодишния конкурс по програмата си за малки проекти. Общо 34000 долара ще бъдат разпределени между осем проекта, насочени към подпомагане на икономическото развитие. 
						 *** 
						Проучване на Бизнесасоциацията на Федерация Босна и Херцеговина (ФБиХ) установи, че представителите на деловите среди критикуват действията на властите на БиХ и ФБиХ за подобряване на бизнесклимата през миналата година. Проучването показа, че 59 % от участниците смятат, че правителството не е направило достатъчно, докато 32,5 % казват, че властите не са сторили нищо за подобряване на ситуацията. 
						*** 
						Приватизационната комисия на Република Сръбска съобщи, че три фирми са закупили тръжна документация за придобиване на 53,81 % от пивоварната "Баня Лука пивара". Крайният срок за предаване на офертите е 26 май. 
						*** 
						Промишленото производство в България се е увеличило с 12,5 % през март спрямо същия период на миналата година, според предварителни данни на Националния статистически институт. Ръст на производството е регистриран почти във всички основни сектори на икономиката, особено в минната промишленост. 
						 *** 
						
Хърватският производител на телекомуникационно оборудване "Ериксон Никола Тесла" сключи най-голямата си еднократна сделка на 11 май: договор за 39 млн. евро с казахстанската "Казах ТОО ТелекомНет". Сделката е част от по-голям проект за 60 млн. евро, договорен от "Ериксон". 
						*** 
						Първата среща на ниво банки от десетилетие насам се състоя между Гърция и Турция на 10 май в Атина. Според официални лица целта на срещата е да се създаде основа за общ подход към развитието на регионалния пазар и насърчаване на икономическото и търговското сътрудничество. 
						*** 
						
Гръцкият производител на тръби и маркучи "Пецетакис" съобщи, че е спечелил два нови договора на обща стойност 4,55 млн. евро. Единият, на стойност 2,7 млн. евро, е с либийската фирма "Ал-Нахър", а вторият, на стойност 1,85 млн. евро, е с гръцката "ОТЕ телеком". 
						*** 
						Панде Лазаров, ръководител на македонската енергийна компания ЕСМ, поиска да се построят нови водноелектрически централи, за да се осигури икономическото развитие. Според Лазаров в момента се използват едва 23 % от хидроенергийния капацитет на страната, в сравнение със средните за Европа 50 %. 
						 *** 
						Япония опрости общо 104,33 млн. долара от дълга на Сърбия и Черна гора по силата на условия, договорени от Парижкия клуб през 2001 г. Според споразуменията за преструктуриране на дълга между Белград и Токио останалите 80 млн. долара, дължими на Япония, ще бъдат платени при по-ниска лихва. 
						*** 
						Председателят на приватизационната комисия на Турция Метин Килджи каза, че очаква три държавни компании -- "Търкиш телеком", заводът за стомана "Ердемир" и нефтената рафинерия "Тупрас" -- да бъдат продадени до края на годината. Килджи добави, че приватизационната процедура за "Ердемир" ще започне до няколко дни. 
						*** 
						Управителят на националната банка Мугур Исъреску каза, че Румъния е на път да достигне определеното за тази година ниво на инфлацията от 7 %, въпреки че наскоро цените скочиха заради по-високите данъци. Целта на правителството е да намали бюджетния дефицит до около 0,7 % от БВП тази година, в сравнение с 1,2 % през 2004 г.

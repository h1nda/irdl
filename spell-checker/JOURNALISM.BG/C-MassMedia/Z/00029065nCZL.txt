Еврокомисарят Рен беше на спешна визита в Хърватия и Словения
					22/01/2009
					 
						ЗАГРЕБ, Хърватия -- Еврокомисарят по разширяването Оли Рен посети Хърватия и Словения в сряда (21 януари) в очевиден опит да свали блокадата, която Словения наложи върху присъединителния процес на Хърватия. Поради отдавнашен спор за морската граница Словения блокира някои глави от преговорния процес на Хърватия. Докато Загреб призова за международен арбитраж, Словения настоява да няма намеса на ЕС. Според съобщенията Рен е потърсил пътища за излизане от кризата, която застрашава със забавяне присъединяването на Хърватия. Хърватският външен министър Гордан Яндрокович изрази в сряда оптимизъм, че спорът може в крайна сметка да бъде отнесен към някакъв вид международен арбитраж. Представители на ЕС вече заявиха, че самите държави трябва да решат спора, без да държат като заложник процеса на присъединяване на Хърватия. (ХИНА, 24 Сата, ХРТ - 21/01/09)

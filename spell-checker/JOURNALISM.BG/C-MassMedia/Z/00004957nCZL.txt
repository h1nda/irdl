Македонското правителство ще вземе решителни мерки срещу незаконното притежаване на оръжия
14/11/2002
Година след спиране на боевете в Македония, притежаването на леки оръжия от цивилните продължава да бъде проблем. Правителството планира мерки, за да се справи с него.
Слободанка Йовановска за Балкан Таймс от Скопие - 14/11/02
 
 
Година след като НАТО дойде в Македония и проведе операция Необходима жътва -- с цел конфискуване на оръжията и спиране на дестабилизацията на страната -- все още се използват оръжия на много обществени събития, включително спортни събития, сватби, избори и срещи. Преди години, дори фойерверките по време на празненства бяха необичайни, но сега, особено в Тетово, Гостивар и Скопие, използването на оръжия за криминални цели или по време на празници се случва всяка седмица.
Според някои цифри, броят на оръжията по-скоро се увеличава вместо да намалява и тази тенденция се превръща в част от македонската следвоенна култура. Най-малко 10 човека на ден искат разрешителни за закупуване на оръжия от оторизирани търговци. През последните две години са били раздадени повече разрешителни, отколкото за предишните десет. През последната година, полицията разкри десет тона експлозиви и конфискува около 3 000 незаконни оръжия от различни места. Но това е само част от всички незаконни оръжия в страната, които се оценяват приблизително на стотици хиляди. След конфликта от последната година, македонската полиция е арестувала 800 души за незаконно притежание на 6 500 оръжия и на 320 000 броя амуниции, достатъчни да се въоръжи половината македонска армия.
За да се справи с проблема, новото правителство поддържа инициативата за проектозакон за събирането на незаконните оръжия, изцяло на доброволна основа. Идеята се подкрепя от основните коалиционни партии -- СДСМ и Албанския демократичен съюз за интеграция -- и ще се отнася еднакво и за славяните и за албанците в Македония. Като приоритет, цялата операция се планира да продължи месец и половина. Министърът на отбраната Владо Бучковски каза неотдавна, че неговото правителство ще поиска финансова и друга подкрепа от международната общност. Основната цел е да се създаде закон за събиране на оръжията преди оръжията да се превърнат в закон.
Най-важната част от тази инициатива, каза Бучковски, е започването на регионална кампания за разясняване на проблемите, причинени от притежаването на леки оръжия не само в Македония, но и в целия балкански регион.
Програмата за развитие на ООН (UNDP) вече е подкрепяла подобна акция в Албания. Досега, по Програмата за човешката безопасност, която е част от UNDP, са събрани около 14 000 леки оръжия и стотици тонове амуниции през изминалите няколко години. Беше започната масова кампания за осъзнаване и информиране на обществото, за да убеди хората да предадат своите оръжия в замяна за инфраструктурни проекти на стойност няколко милиона долара. Тези проекти включват възстановяване на училища, пътища и мостове.

Ана Иванович: отново на тенис корта през 2009 г.
					11/05/2009
					Шампионката от Френч Оупън Ана Иванович се възстанови, след като контузия на палеца миналия сезон попари олимпийските й надежди. Тя разговаря със SETimes за успехите й досега и за това, което се надява да постигне в бъдеще.
					Интервю на Игор Иванович за Southeast European Times в Белград - 11/05/09 Снимките са предоставени от dh management ag. 
 
					 
						
Ана Иванович понастоящем е 7-а в света. [Manuela Davies/ www.doubleXposure.com]
						Миналия сезон сръбската тенисистка Ана Иванович имаше някои от най-хубавите моменти досега в професионалната си кариера. Тя спечели Френч Оупън и в продължение на 12 седмици бе № 1 в класацията на Световната тенис асоциация (СТА). Тя е само на 21 години, но е една от най-известните спортистки в света. 
						Почти в края на сезона обаче възпаление в десния й палец я принуди да се откаже от участие в Олимпийските игри в Пекин, което тя описа като "най-голямото разочарование в кариерата ми". Серия от загуби понижи нейния СТА рейтинг и тя отпадна на осма позиция. Сега, след смяна на треньора, всичко остава зад гърба й и тя вече отново е № 7. 
						В интервю за Southeast European Times, Иванович говори за целите си през този сезон, за взаимоотношенията й със сънародничката й - сръбската тенис звезда Йелена Янкович и за перспективите за тенис турнира за "Фед Къп" през следващата година. 
						
						Southeast European Times: Вие оглавявахте класацията на СТА в продължение на три месеца миналата година. Каква бе причината да отстъпите от първото място и да покажете по-слаби резултати в края на сезона? 
						
						Aна Иванович: Мисля, че имах много лош късмет да се контузя точно, когато вече свикнах да съм № 1. Бе доста стресиращ момент в моята кариера, особено, когато трябваше да се откажа от Олимпийските игри, в които отдавна мечтаех да участвам. 
						Обръщайки се назад, смятам, че вероятно е трябвало да си взема почивка и просто да изчакам, докато излекувам контузията вместо да продължа да се боря още два месеца. 
						Но сега вече съм добре и очаквам с нетърпение да си възвърна най-добрата форма. За това ще е необходима много упорита работа, но това е предизвикателство, което с радост ще приема. 
						
						SETimes: Каква е главната ви цел през този сезон? Да станете отново №1, да бъдете сред първите три най-добри тенисистки в света, да спечелите турнир от Големия шлем? 
						
Като посланик на УНИЦЕФ за Сърбия младата тенис звезда проявява специален интерес към образованието на децата. [UNICEF Serbia/Nebojsa Babic, Orange Studio]
						
						Иванович: Имам няколко цели. Най-важното искам да се класирам за шампионата "Сони Ериксон" в Доха. Също искам да спечеля още един Голям шлем. Но насочвам усилията си повече върху това да подобря всички страни от играта си. Ако подобриш играта си, тогава резултатите и класирането сами идват. 
						
						SETimes: Вие сте с нов треньор Крейг Кардон, който бе треньор на Мартина Навратилова. Как се сработихте с него и върху какво смятате да работите, за да усъвършенствете уменията си? 
						
						Иванович: С Крейг работим много добре заедно. Споделяме едни и същи идеи за моята игра: че съм най-добра в нападение. Той е много позитивно настроен и ме насърчава да се приближавам повече към мрежата, което ми харесва и вярвам, че може да се окаже силната ми страна в бъдеще. Ние също искаме да подобрим сервиса ми, за да бъде по-стабилен. 
						
						SETimes: Благодарение на участието ви и на участието на Йелена Янкович в сръбския национален тенис отбор, той сега е един от най-силните в света. Докъде смятате, че може да стигнете във "Фед Къп" (годишния международен отборен тенис турнир за жени) следващата година? 
						
						Иванович: Мисля, че можем да го спечелим. Ще бъде изключително трудно, особено ако имаме трудни състезания в чужбина, но със сигурност Йелена и аз можем да спечелим този турнир и определено имаме и голяма подкрепа. Ще бъде много интересно. 
						
						SETimes: Някои медии съобщават, че взаимоотношенията ви с Йелена Янкович не са много добри. Какви са тези взаимоотношения и каква е атмосферата в националния отбор? 
						
						Иванович: Не, това не е вярно. Разбираме се добре. В отбора има много висок дух и турнирите за "Фед Къп" тази година ми доставиха истинско удоволствие. Приятно е да видя Деян (Вранеш), който ми бе треньор, когато бях малка, а сега е капитан на отбора. 
						
						SETimes: Кой тенисист или тенисистка ще се изявят през този сезон? 
						
						Иванович: Има толкова много добри състезателки в тениса за жени в момента. Можете да видите млади момичета, които печелят важни титли, например Азаренка и Возниачки. Павличенкова се представи много добре в Индиън Уелс също и ще бъде опасен съперник в бъдеще. 
						
Една от най-популярните тенисистки в света, Иванович помогна на сръбския национален тенис отбор да стане един от най-силните в света. [Adidas AG]
						Всъщност предпочитам да гледам тенис за мъже, защото може да науча повече от него и е страхотно да се наблюдава битката между най-добрите. Мога да кажа, че съм приятелка с тримата най-добри, особено с Новак, разбира се, и ще бъде много интересно да се следят тенис турнирите за мъже от Големия шлем това лято. 
						
						SETimes: Сръбският тенис процъфтя благодарение на вас, Новак Джокович и Йелена Янкович. Смятате ли, че по вашите стъпки идват млади талантливи тенисисти? Кой млад сръбски тенисист е обещаващ? 
						
						Иванович: Не знам много за състезателите младша възраст, но когато посещавам Белград, винаги се усмихвам, когато видя деца да носят ракети из града. Прекрасно е да ги видиш и е ясно, че тенисът е станал много популярен. Сигурна съм, че има много талантливи деца и се надявам, че и съоръженията ще бъдат по-добри за тях. 
						В отбора за "Фед Къп" прекарах известно време с Александра Крунич. Тя е на 15 години и е много забавна. Тя също ще стане много добра тенисистка. 
						
						SETimes: Мислите ли понякога за това, което ще правите, след като престанете да играете тенис? 
						
						Иванович: Мисля за това само, когато ме попитат! Все още съм много млада и чувствам, че ми предстои да постигна много в тениса, преди да мога да мисля за друга кариера. Тенисът очевидно е изключително важен за мен, така че ми е трудно да мисля, че ще спра да играя. Но също мисля, че може да ми е приятно да опитам нещо в света на бизнеса. Бих искала и да работя с чужди езици в бъдеще, защото това много ми харесва.

ЕС издава пътна карта за БиХ и поставя ясни очаквания
					07/07/2012
					Ако БиХ изпълни изискванията, поставени от Брюксел, тя ще може да внесе кандидатурата си за членство в ЕС през ноември.
					От Дражен Ремикович за Southeast European Times в Сараево - 07/07/12
 
					 
						
Решението на Eвропейския съд по правата на човека от 2009 г. трябва да се изпълни от БиХ. [Ройтерс]
						Политическите лидери на Босна и Херцеговина (БиХ) трябва да хармонизират различните си позиции и да отговорят на изискванията на ЕС в един глас, за да изпълнят своята пътна карта до 1 ноември, казаха на среща миналата седмица официални представители на Съюза.
						"Целта на срещата е да се обясни как функционира процесът на европейска интеграция и да се помогне на БиХ да създаде координационен механизъм между областно и държавно ниво. Ако БиХ изпълни изискванията на тази пътна карта, тя ще може да внесе кандидатурата си за членство в ЕС през ноември”, каза еврокомисарят по разширяването Щефан Фюле.
						Макар да изглежда очевидно, че политиците на БиХ не трябва да пропускат тази възможност, гражданите и анализаторите са скептични по отношение на това дали те ще успеят. 
						Божо Любич, председател на Хърватската демократическа партия 1990, ХДП 1990, участва в разговорите в Брюксел.
						"Сега е ясно, че ЕС не е някаква илюзия, а е конкретен пакет от задачи, които трябва да се решат. От нас зависи да проверим дали сме способни да свършим тази работа”, каза Любич за SETimes.
					
						Европейските официални представители смятат за главен приоритет прилагането на решението от 2009 г., взето от Европейския съд по правата на човека в т.нар. дело "Сейдич-Финчи". Съдът реши, че Конституцията на БиХ нарушава международното право, защото забранява на етническите малцинства да се кандидатират за важни държавни постове. 
						Според пътната карта това трябва да се коригира до 31 август. Втората приоритетна задача включва обществените поръчки и опазването на околната среда и трябва да бъде решена до 1 ноември. 
						Taня Топич, политически анализатор във Фондация “Фридрих Еберт”, каза за SETimes, че гражданите трябва да видят резултатите, постигнати от политиците. 
						"Tе нарушиха безброй политически споразумения досега ... Не съществува никаква политическа воля и всички споразумения се подписват само декларативно. Казват, че те са готови да решат проблемите, но практиката ги опровергава. Погледнете страните в региона: всички вървят напред. Само БиХ се нуждае от някакво специално отношение", каза Топич. 
						Борислав Божич, заместник-председател на Сръбската демократическа партия, каза, че ЕС е дал ясно да се разбере, че БиХ трябва да стане функционираща държава, от която Брюксел може да очаква конкретни резултати.
						"Европа иска един отговор на въпроса, който тя поставя. Този механизъм ще ни даде възможност да отговорим в един глас. Никой няма да може да излъже никого и всеки отговор ще трябва да бъде съобразен с трите народа на БиХ, преди да бъде изпратен в Брюксел”, каза Божич за SETimes.
						Мариан Бендер, 35-годишен безработен жител на Сараево каза, че гражданите просто не вярват на политиците.
						"Те сформираха правителството 15 месеца след изборите. Сега ние всъщност не знаем кой е в правителството, защото те го реконструират. За мен е немислимо някой да не може да си свърши работата и въпреки това да му плащат. Ако те проиграят тази възможност, тогава ще трябва да ни изключат от всички институции на Европа”, каза Бендер за SETimes. 
					
				
			
					 
					
 
 

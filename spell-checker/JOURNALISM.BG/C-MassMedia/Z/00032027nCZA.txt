Папандреу получи подкрепа за прилагането на тежки мерки
					19/10/2009
					Парламентът даде подкрепата си на новия премиер на Гърция за пакет от реформи, целящи преодоляване на нарастващите икономически проблеми на страната.
					(Уол Стрийт Джърнъл, АП, Ройтерс, ДПА, АНА-МПА - 19/10/09; Б92 - 17/10/09; Ройтерс, ДПА, Синхуа - 16/10/09)
 
					 
						
Програмата на правителството на гръцкия премиер Георгиос Папандреу получи вот на доверие в неделя (18 октомври). [Гети Имиджис]
						Гръцкият премиер Георгиос Папандреу спечели своя първи вот на доверие рано сутринта в понеделник (19 октомври) след тридневен парламентарен дебат за политическата програма на неговото правителство. 
						Социалистическата партия на Папандреу, ПАСОК, представлявана от 160 депутата в 300-местния законодателен орган, подкрепиха четиригодишния план за реформи на кабинета. Останалите 140 депутати от четирите опозиционни партии - Нова демокрация (НД), Гръцката комунистическа партия, Лявата коалиция и десния земеделски Народен православен сбор (ЛАОС) - гласуваха против правителството. 
						След повече от пет години в опозиция ПАСОК спечели решителна победа на предсрочните общи избори на 4 октомври, обещавайки промени, които да съживят отслабващата икономика. 
						"Състоянието на икономиката е взривоопасно", заяви Папандреу в своето първо обръщение към парламента като премиер, докато представяше програмата на своето правителство в началото на разискванията в петък. "Състоянието на държавата, публичната администрация и нашите демократични институции [е] отчайващо. Неизпълнението на бюджета никога не е било по-голямо." 
						Гърция навлиза в първия си период на рецесия от 1993 г., като според министъра на финансите Георгиос Папаконстантину през тази година се очаква икономиката да се свие с 1 до 2 %. Нарастващият бюджетен дефицит вероятно ще надхвърли 10 % of БВП, повече от три пъти повече от тавана от 3 % от БВП за 16-те държави от ЕС, които участват в еврозоната. Безработицата също се повишава, тъй като някои ключови сектори, като туризма, са засегнати от сътресенията в световната икономика. 
						В изказването си Папандреу обвини предишното правителство на НД, че през последните пет години почти е удвоило държавния дълг от 160 млрд. евро до почти 300 млрд. евро и също така е "създало 700 нови държавни агенции и 470 комисии, повечето от които ненужни". 
						ПАСОК обеща пакет за разходите, който да стимулира забавящата се икономика, да намали нарастващия бюджетен дефицит и да ограничи държавния дълг. 
						"Намираме се в извънредна ситуация, всички трябва да разберат това", заяви Папандреу, цитиран от „Ройтерс”. "Трябва да бъдат направени съкращения в разходите на всички министерства." 
						Премиерът посочи, че в бюджета за 2010 г. правителството планира да увеличи програмата за публични инвестиции до 4 % от БВП и да продължи да увеличава финансирането за тези дейности, като в края на четиригодишния мандат на правителството те трябва да достигнат 5 % от БВП. 
						Папандреу се ангажира да изпълни и дадените по време на предизборната кампания обещания увеличението на заплатите и пенсиите да бъде по-голямо от инфлацията и цените на битовите услуги да не се повишават през следващата година. 
						"Гарантираме постоянно нарастване на разходите за образование, като целта е те да достигнат 5 % от БВП", каза премиерът, като обеща също, че по време на правителствения мандат разходите за здравната система ще се увеличат до 1 % от БВП. 
						Той се ангажира също да бъдат увеличени усилията за борба с корупцията и да се прекрати укриването на данъци. 
						Според АП Папаконстантину е посочил, че може да се наложи правителството да обсъди възможността за вземане на заем до края на годината, за да осигури необходимите средства за пенсии и заплати в държавния сектор. 
						"Несъмнено ще бъде трудно, но аз съм оптимист", заяви Папандреу в края на дебата в неделя вечерта. "През следващите четири години ще дадем всичко от себе си. Този мандат ни беше даден от народа и ви моля да получа това доверие."

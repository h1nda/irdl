Новини от последния час: Хиляди се присъединиха към бурен протест в Сараево
		21/04/2010
		 
			САРАЕВО, Босна и Херцеговина (БиХ) -- Хиляди ветерани се сблъскаха с полицията и нападнаха правителствен център в Сараево в сряда (21 април) при протести срещу орязването на придобивките им. 
			Полицията използва сълзотворен газ и водни оръдия срещу тълпата по време на най-бурните протести в страната от години насам. 
			Ветераните пристигнаха в столицата от цяла БиХ, за да демонстрират гнева си от правителственото решение за орязване на придобивките на ветераните като част от мерките за строги икономии по силата на стендбай споразумение с МВФ. 
			„Правителството се справя поотделно с всяка група ветерани, докато в същото време разширява своите феодални владения и трупа богатства”, заяви Муйо Поробич, инвалид и ветеран с медали. „Ние, които отидохме на война босоноги и гладни, все още и днес сме без пукната пара, а при това получаваме и нов товар -- те не ни позволяват да изпращаме децата си на училище”. 
			Лекари от Клиничния център в Сараево са казали за „Ройтерс”, че 33-ма души са били ранени, трима от тях сериозно, по време на сблъсъците, продължили няколко часа. (Ройтерс, Би Би Си, АП -- 21/04/10)

Много сърби живеят под прага на бедността
					20/06/2011
					Сърбите знаят колко трудно може да бъде свързаването на двата края. Резултатите от нова база данни показват сериозността на проблема.
					От Бояна Милованович за Southeast European Times от Белград – 20/06/11
 
					 
						
Много възрастни хора в Сърбия са тежко засегнати от бедността. [Ройтерс]
						Според нова база данни за социално уязвимите лица около 700 000 души в Сърбия живеят под прага на бедността, като техният месечен доход е под 80 евро. Резултатите от проекта бяха оповестени през април. 
						Любомир Пеякович, помощник-министър на труда и социалната политика, заяви, че констатациите „са повод за голяма загриженост”. 
						„Ще организираме специални програми за подпомагане на домакинствата в селските райони”, каза той за SETimes. 
						Базата данни показва, че безработните сърби са около 730 000, а около 50 000 често посещават кухните за социално слаби, които се организират от Червения кръст. Едни от най-високите нива на бедност се отчитат в селските райони, като миграцията към градовете се засилва все повече, вследствие на което броят на едночленните домакинства е достигнал 42 000. 
						Много възрастни хора в Сърбия се борят да свържат двата края, въпреки че възрастта и намаляването на силите им правят тази задача още по-трудна. Повече от 300 хиляди пенсионери живеят с около 110 евро на месец. 
						„Пенсията ми е [около] 120 евро, почти колкото да си покрия сметките. Щях да гладувам, ако не беше дъщеря ми”, каза за SETimes Биляна Стошич, пенсионерка от Белград. 
						Дори и за по-младите хора намирането или запазването на работно място в Сърбия е предизвикателство. За тези над 55-годишна възраст това може да се окаже почти невъзможно.Цели 95 % от безработните в тази възрастова група не са успели да намерят работа, след като бившите им работодатели са прекратили дейността си или са намалили персонала. 
						„Най-уязвими са хората, които са останали без работа след приватизацията на предприятия, съкратените и онези, които не са изпълнили изискването за пенсиониране. Това е групата, която се нуждае от помощ”, заяви Пеякович. 
						Ромите са най-застрашени от всички слоеве на населението. Според представителите на министерството много от тях нямат документи за самоличност и следователно не могат да получават услуги. 
						„Държавата се опитва да улесни и опрости процедурата на издаване на документи, но много от тях все още не са регистрирани, поради което не могат да упражняват правото си на здравни грижи или друга форма на помощ”, посочва Пеякович. 
						Дори ако имат документи, недостатъчното финансиране представлява пречка. Изпитващата недостиг от парични средства сръбска държава вече има проблеми да събере достатъчно приходи, за да помогне на приблизително 180 000 души, които имат право на помощ. 
						Въпреки малкия бюджет, през април влезе в сила нов закон за социалното подпомагане, предвиждащ облекчени критерии, който доведе до повишаване с 50-60 % на броя на лицата, които получават помощи от държавата. 
						Властите посочват, че базата данни за социално уязвимите лица ще се актуализира всеки месец, за да се подпомагат най-нуждаещите се хора. 
						„Винаги ще има хора, които получават социални помощи. Целта ни не е хората да продължават да се издържат от социални помощи или да увеличим броя на онези, които понастоящем се подпомагат от държавата, а да осигурим работни места за тези, които могат да работят и които имат квалификация за определени работни места”, каза Пеякович.

Ашдаун ще обсъжда процеса на завръщане на бежанците в БиХ в Женева
21/07/2003
 
САРАЕВО, Босна и Херцеговина (БиХ) -- Върховният представител Пади Ашдаун ще пристигне в Женева в понеделник (21 юли) за разговори с помощник-върховния комисар на ООН за бежанците Камел Морхане. Ашдаун ще представи план за действие за 2004 година в процеса на завръщане на бежанците в БиХ, съгласно който отговорността за процеса се прехвърля към властите в БиХ. Документът предвижда международните агенции да продължат работата си с местните институции, за да се гарантира достатъчен технически и финансов капацитет. Според оценки на властите в БиХ, страната се нуждае от 460 мил. евро за възстановяване на повредените от войната жилища. Понастоящем само 51 млн. евро се заделят годишно в държавния бюджет за дейности, свързани с бежанците.
Други новини: министърът за човешките права и бежанците Мирсад Кебо се очаква да посети Хърватия през тази седмица. Той ще обсъжда въпроси, отнасящи се до завръщането в Хърватия на най-малко 30,000 сръбски бежанци, които понастоящем се намират на територията на БиХ, както и босненско-хърватски бежанци, завръщащи се от Хърватия в БиХ. (Източници на СВП - 21/07/03)

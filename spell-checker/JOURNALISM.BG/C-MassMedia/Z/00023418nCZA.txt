Румъния: новата снимачна площадка на Холивуд
					02/08/2007
					Живописните пейзажи на Румъния и ниските трудови възнаграждения предизвикват нарастващ интерес сред филмовите среди.
					От Паул Чокою за Southeast European Times от Букурещ – 02/08/07
 
					 
						
Актрисата Никол Кидман бе в Румъния за снимките на филма "Студената планина". [Гети Имиджис]
						В последните години Румъния се е превърнала в рай за холивудските продукции, най-вече заради по-ниските цени. Днес в страната се снимат големи продукции с участието на звезди от величината на Никол Кидман, Джъд Лоу, Уесли Снайпс, Рене Зелуегър и Жан-Клод ван Дам. 
						Двата основни румънски киноцентъра се радват на безпрецедентен бум на заетост. Това са "Кастел Филм", разположен на 40 км от Букурещ в село Чолпани, и "Медиапро Студиос" със седалище в гр. Буфтя, една от най-големите медийно-развлекателни групи в Източна Европа. 
						Повратният момент по отношение на интереса на Холивуд дойде със "Студената планина", разказ за гражданската война, развиващ се в планините на Северна Каролина. С участието на Лоу, Кидман и Зелуегър, той бе заснет в Раснов, Югоизточна Трансилвания. 
						"Без икономиите на разходи, които Румъния ни предложи, "Студената планина" нямаше да може да бъде осъществен," каза продуцентът Албърт Бъргър, който изчислява, че ниските разходи за трудови възнаграждения в страната са спестили на филмовия бюджет повече от 20 млн. щатски долара. Филмът щеше да струва над 100 млн. щатски долара, ако беше заснет в Съединените щати, каза Бъргър. 
						Румънското външно министерство междувременно се сдоби с разрешение да използва сцени от филма в туристическата си рекламна кампания по "Си Ен Ем" през 2004 г. В рекламите филмовият режисьор Антъни Мингела хвали страната и запазената й природа. 
						Друг американски филм -- "Модилиани" - бе заснет в "Медиапро". В него участва Анди Гарсия в ролята на известния италиански художник. Филмът струваше 14 млн. щатски долара. Кристоф Ламбер и Ейдриън Пол участваха в "Шотландски боец 4", заснет в "Кастел". "Би Би Си" също бе привлечена от ниските цени в Румъния -- тя избра страната за снимките на "Мери, шотландската кралица". Румъния е предпочитано място за снимане и на документални филми, излъчвани по канали, като ЗДФ, "Арте", "Дискавъри" и "Нешънъл Джиографик". 
						Сега чужденците изразходват около 50 млн. щатски долара годишно за снимане на филми в Румъния и се очаква сумата да се увеличава. Румъния е нов член на ЕС и ефектът от присъединяването й върху индустрията тепърва ще се оценява. Според специалисти в областта обаче страната може да очаква, че ще остане рай за киноиндустрията още много години.

Джаз фестът в Скопие предизвиква сантиментални eмоции
					08/11/2010
					В края на миналия месец много стилове и влияния в джаза бяха представени в Скопие.
					От Клаудия Лутовска за Southeast European Times в Скопие -- 08/11/10
 
					 
						
Джаз фестът в Скопие се проведе в края на октомври. [Toмислав Георгиев/SETimes]
						В продължение на четири вечери джаз феновете се събираха на три сцени в Скопие - зала "Универсал", Македонската опера и балет и клуб "Хард рок", за да чуят някои от известните изпълнители и някои, които може би не бяха чували. 
						 "Ние главно търсим музиканти, които досега не са свирили в Скопие и които имат действителни проекти и означават нещо в света на джаза. Броят на тези музиканти в Европа се увеличава всекидневно", каза директорът на фестивала Оливер Белопета. 
						От скромното си начало през 1982 г. през годините фестивалът привлича все по-голям брой джазмени от целия свят, включотелно Рей Чарлс, Бразилиън Гърлс, Маршал Алън, Кубанизмо, Би Би Кинг, Антъни Бракстън, Готан Проджект, Ал ди Меола, Ди Ди Джексън, Сиера Маестра, Рабин Абу-Халил, Тони Китановски, Юсу Н'Дур и Мария Жоао. 
						
						Макар че джазът е една от най-авангардните насоки в музиката, той успява да привлече публика в традиционна среда като тази в Македония. Но дори феновете в Скопие признават, че той не е за всеки. 
						 "Джазовата музика е вид музика, която може да бъде отегчителна, ако не я харесвате", казва фенът Гордан Калайджиев. 
						Тази година кубинският композитор и пианист Омар Соса и неговият квартет "Африканос" откри фестивала на 21 октомври в зала "Универсал". Изпълнението им съчетава бразилски ритми и кубински ефекти със стар африкански звук и оригинален градски джаз. 
						След тях бяха италианката Мариа Пиа Де Вито и нейният квартет. Тя изпя старата македонска песен "Мамо, кой чука на порти" в джазов аранжимент и каза на публиката, че е научила песента, когато е била само на 16 години. 
						В клуб "Хард рок" холандският саксофонист Юри Хонинг превзе сцената със своя оркестър "Уайърд Парадайз". 
						Саксофонът заменя вокала и често се слива със звука на другите инструменти. "Смело синтезирайки джаз, рок, данс и електронна музика, той доказва, твърдението, че джазът не е стил, а език. Стилът не е важен; става въпрос за комуникация със съвремието посредством музика", казва Хонинг. 
						Във фестивала участват доста европейски изпълнители, тъй като той е част от европейската джаз мрежа и европейския форум на световните музикални фестивали. 
						През втората вечер американската банда "Лари Карлтън Трио" превзе сцената на зала "Универсал". "Сега се чувствам по-добре", каза Колтън след еуфоричното му изпълнение. Триото му включваше Травис Карлън на виолончело и Джийн Кой на барабаните. 
						 След тях на сцената се появи бразилският мандолинист Хамилтън де Холанда със своя квинтет и свири на уникалния си бандолим (бразилска мандолина) с десет струни, вместо обичайните осем. 
						В клуба "Хард рок" бразилката Паула Мореленбаум омая публиката с гласа си. 
						Съботното шоу в зала "Универсал" започна грандиозно, когато белгийската група "Флет Ърт Сосайъти" излезе на сцената. Групата се състои от 14 постоянни членове, а други 15 бяха там специално за джаз феста. 
						След тях се представи квартетът "Патриша Барбър" от Съединените щати с Барбър като вокалист. 
						В клуба "Хард рок" се представи американската банда с чикагски корени "Етникс" с вокалистката Нона Хендрикс.. 
						В неделя вечер дойде ред и на Залата за опера и балет с музиканти от Норвегия, земята на среднощното слънце. Първи се представиха саксофонистът Тригве Сейм и акордионистът Фроде Халтли, неконвенционални инструменти дори за джаз. 
						 "Тенорният саксофон е точно между звуковия обхват на акордиона. Два инструмента, които са в една и съща скала и имат потенциал да смесват тонове и да произвеждат неприятен звук", отбелязва Сейм. 
						След това се представи норвежкият китарист Тере Рипдал с бандата от 17 музиканти "Берган Биг Бенд". 
						"Аронас", който специализира в това, което наричат джаз пънк, закри фестивала в клуб "Хард рок" с виртуозния пианист Арон Отигнон като фронтмен. 
						 "Европейският джаз предлага разнообразие и напредък. Тази година ударението бе върху всички изпълнители, с техния опит, отличия и награди. Бъдещето на джаз фестивала е гарантирано с такива джазисти и публика, чийто брой непрекъснато расте", казва Белопета. 
						"Съжалявам, че в Скопие няма клуб, където може да се събира джаз публика. Не мога да обясня това явление. Скопие има публика, която пълни залите, което доказа и тазгодишният джаз фестивал", отбелязва музикалният журналист Костадин Шурбановски. 
						 Директорът на фестивала Белопета казва, че вече е в ход подготовката за голямото 30-то издание на фестивала - "специална програма", както го описва той, в която може да участва легендарният китарист Пат Метени.

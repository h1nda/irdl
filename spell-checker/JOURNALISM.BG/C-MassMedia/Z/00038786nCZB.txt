Tурция и Иран: деликатен баланс
					20/06/2011
					Макар че Западът приема една по-наказателна политика, Турция се стреми да помогне за решаване на иранската ядрена криза чрез политическа и икономическа ангажираност. Струват ли си усилията?
					От Аарон Стайн за Southeast European Times в Истанбул – 20/06/11
 
					 
						
Докато Иран напредва със своята ядрена програма, остават въпросите за продължаващата ангажираност на Турция с Ислямската република. [Ройтерс]
						На фона на последните сигнали от Техеран, предизвикващи ново безпокойство, официални представители в Турция са съгласни със своите западни колеги, че един ядрен Иран ще повлияе отрицателно на регионалната сигурност. Но по отношение на това как най-добре да се реши проблемът съществуват различия. 
						Един ядрен Иран "би променил баланса на силите в региона. Турция не иска това да се случи, защото то ще означава, че разликата между Иран и Турция ще бъде значителна", каза Нух Йилмаз, директор на Фондацията за политически, икономически и социални изследвания (СЕТА) във Вашингтон. 
						Същевременно обаче Анкара силно желае да поддържа регионалната стабилност и се колебае дали да провежда принудителна дипломация. Турски официални представители твърдят, че санкциите значително ще повлияят на турската икономика, като в същото време те едва ли ще попречат на Техеран да провежда ядрената си програма и може би дори ще засилят позицията на хардлайнерите в иранския режим. 
						"Интересът на Турция е да се ангажира с Иран, за да му попречи да създаде ядрени оръжия, като в същото време защитава правото на Иран да осъществява мирна ядрена програма", обясни Йилмаз и добави, че Турция се противопоставя на чуждестранната военна интервенция, която може още повече да навреди на стабилността в региона. 
						Съединените щати и много от техните западни съюзници работят упорито, за да принудят Иран да се откаже от ключови компоненти на ядрената си програма, които могат да доведат до създаването на ядрени оръжия. Ключов аспект на тази стратегия включва налагането на американски и европейски едностранни санкции, целящи да отрежат пътя на Иран до международнати финансови инстутиции. 
						От друга страна Турция избра постепенното решаване на проблема чрез преговори за изграждане на доверие. 
						
Иранският президент Махмуд Ахмединеджад посети Истанбул на 9 май [Ройтерс]
						"[Турците] разчитат на онова, което те смятат за приятелски отношения и на политиката на правителството на ПСР, насочена към изграждане на приятелски взаимоотношения със съседните страни", каза Хенри Барки, гостуващ учен в Програмата Карнеги за Близкия изток. "Турците смятат, че икономическата интеграция помага за преодоляване на политическите различия." 
						Вицепремиерът Али Бабакан е казал пред репортери през 2010 г., че турските компании са свободни да "вземат собствени решения" за това дали да се съобразят с американските и европейските едностранни санкции, съобщава "Лос Анджелис Таймс". Както бе съобщено от SETimes, много ирански компании фантоми в Турция също активно осигуряват материали и технологии с двойнствена употреба. 
						"Турското правителство и преобладаващото мнение не са по-единни от американците. Но като цяло турците изглежда са по-малко убедени, че Иран всъщност се стреми да постигне капацитет по отношение на ядрените оръжия - преценка, която едва ли всички споделят - и по-малко заплашени от перспективата за един Иран с ядрени оръжия", каза д-р Хилип Блийк, експерт в областта на неразпространението на ядрени оръжия и доцент в института Монтерей. 
						Когато става въпрос за взаимоотношения, турските официални представители бързат да посочат, че връзките между тези две древни регионални сили, са относително стабилни след подписването на Каср-и-Ширин през 1639 г., което определи съвременната граница между Турция и Иран. След края на Студената война взаимната загриженост за възхода на кюрдския национализъм, както и растящата независимост на Турция по отношение на природния газ, укрепиха партньорството. 
						 Но западните партньори на Турция поемат по друг път. Според д-р Стивън Кук, старши научен сътрудник в областта на проучванията за Близкия изток в Съвета за международни отношения, Западът "прогресивно се отдалечава от политиката на поемане на задължения спрямо Иран и прави заключението, че една по-наказателна политика може да има по-добър шанс да промени курса на Иран". 
						Важна част от тази политика е да се изолира икономически Ислямската република, за да се повиши цената на ядрената й програма с надеждата, че тези разходи ще принудят длъжностните лица да преосмислят ползите. 
						Според Кук Западът ще се "безпокои по-малко за ангажираността на Турция, ако тя не е неограничена. Понастоящем, изглежда, че това е една ангажираност сама за себе си." 
						
Анкара се страхува, че прилагането на икономически санкции към съседна страна може да навреди на собствената й икономика. [Ройтерс]
						"Както Блийк, така и Кук твърдят, че издигането на мостове само по себе си няма да е достатъчно за решаването на сегашната дипломатическа безизходица. Те също твърдят, че Анкара, изглежда, няма друг план освен преговорите и дипломацията. 
						Въпреки усилията на Турция и Запада да излязат от продължаващата дипломатическа безизходица, Иран упорито твърди, че ще продължи да осъществява обогатителната си програма. 
						Неотдавна Иран съобщи, че ще инсталира 164-машинни каскади от модерни центрофуги в обогатителен завод във Фордоу, който преди бе скрит. 
						Тези нови центрофуги "ще утроят добива на обогатен уран [на Иран] от 19,75% нискообогатен уран до края на годината", според доклад на Дейвид Олбрайт, Пол Бранан и Андреа Стикър за Института за наука и международна сигурност. 
						"П5+1", които включват САЩ, Германия, Франция, Великобритания, Русия и Китай - вече направиха съвместно изявление, заклеймяващо Иран заради неуспеха му да сътрудничи напълно с МААЕ. 
						Едно събитие, което още повече засили безпокойството, бе че иранският уебсайт Gerdab.ir - управляван от мощния ирански революционен гвардейски корпус - качи отново блог пост, написан от Сейед Али Пуртабатабаей, 30-годишен иранец от Ком, който пише блог, наречен Кейразанонлайн. 
						Статията, озаглавена "Денят след първия ирански ядрен опит е нормален ден", обсъжда последиците от ирански опит с ядрени оръжия. Тя бе публикувана скоро след последния доклад на генералния директор на МААЕ, който заклеймява Иран за това, че отклонява въпроси за възможни военни измерения на своята ядрена програма.

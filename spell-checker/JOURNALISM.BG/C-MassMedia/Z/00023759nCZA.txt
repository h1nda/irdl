Новото турско правителство обеща да ускори реформите, изисквани от ЕС
					03/09/2007
					Премиерът Реджеп Тайип Ердоган, чиято Партия на справедливостта и развитието спечели предсрочните избори на 22 юли, заяви, че неговото правителство ще работи за подобряване на политическите, икономическите, социалните и юридически стандарти.
					От Айхан Шимшек за Southeast European Times -- 03/09/07
 
					 
						
"Нашето правителство смята процеса на присъединяване на Турция към ЕС не само като интеграция в Европа, но също и като процес на трансформация, който ще развие още повече нашите политически, икономически, социални и юридически стандарти", заяви турският премиер Реджеп Тайип Ердоган. [Гети Имиджис]
						Новоизбраната Партия на справедливостта и развитието (ПСР) обеща да продължи да осъществява политически и икономически реформи, целящи да ускорят присъединяването на Турция към ЕС. 
						"Нашето правителство смята, че процеса на присъединяване на Турция към ЕС не е само интеграция в Европа, но също е и процес на трансформация, който ще развие още повече нашите политически, икономически, социални и юридически стандарти", заяви премиерът Реджеп Тайип Ердоган в петък (31 август) в реч пред парламента, излагайки петгодишната програма на своето правителство. 
						Отношенията на Турция със Съединените щати, членството й в НАТО и евентуалното присъединяване към ЕС бяха всички допълнителни елементи от една и съща обща цел, заяви премиерът. Той също обсъди позицията на своето правителство към установяване на по-близки отношения с Русия и други ключови държави. "Развитието на отношения с важни играчи от Евразия като Русия, Китай, Индия и Япония, не е алтернатива на вече установените взаимоотношения, които Турция поддържа със Съединените щати и ЕС", каза той. 
						Ердоган направи това изявление след четири месеца на политическо напрежение между правителство, ръководено от ПСР и военните по въпроса за избора на следващия президент на Турция. Близък съратник на Ердоган, бившият външен министър Абдула Гюл, пое поста миналата седмица. Най-голямата секуларистка опозиционна партия бойкотира парламентарния вот за кандидатурата на Гюл, а военните потвърдиха неохотата си, макар че дадоха да се разбере, че ще уважат изхода от вота. 
						ПСР се корени в политическия ислям, като в нейните редици има ключови членове на сега забранени ислямистки партии. Тя обаче сега се представя за дясноцентристка партия, подобна на християндемократическите партии в Европа. В петгодишната си програма Ердоган не е включил никакви спорни религиозни въпроси. Вместо това той обещава по-нататъшно икономическо развитие и подобряване на стандартите, свързани с човешките права. 
						"Република Турция е демократична, светска и социална държава, управлявана от върховенството на закона. Тези конституционни клаузи не подлежат на поправка и представляват основни ценности на нашата Република", заяви Ердоган. 
						 Той също обеща да изготви нови конституция, която да "защитава правата на индивида по най-ефективен начин и да приведе основни права и свободи в съответствие с универсалните стандарти". Правителството ще търси възможно най-широк консенсус за новата гражданска конституция, добави той. 
						Според съобщения в пресата новата проектоконституция ще съдържа забрана за носене на забрадки в университетите и ще разреши на уволнените военнослужещи поради ислямистки контакти, да обжалват уволнението си. Възможно ново определение на взаимоотношенията между цивилни и военни може още повече да ограничи политическото влияние на военните. 
						Петгодишната програма на правителството ще бъде обсъдена в парламента тази седмица, а в сряда ще бъде проведен вот на доверие.

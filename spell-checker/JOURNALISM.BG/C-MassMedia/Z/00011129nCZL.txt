Тютюнопушенето е голям проблем на албанското здравеопазване
14/06/2004
Албания заема едно от челните места по консумация на цигари в Европа. Изправени пред сериозен проблем на здравеопазването, властите предприемат съответни стъпки.
От Арди Пулай за Southeast European Times в Тирана - 14/06/04
 
 
Тютюнопушенето се превърна в основен проблем на общественото здравеопазване в Албания, където броят на пушачите е на едно от първите места в Европа. [Гент Шкулаку]
Албанците харчат около 212 млн. евро годишно за тютюн и страната заема едно от челните места по брой на пушачите в Европа. Албанският министър на здравеопазването Леонард Солис представи тези данни в Деня на ООН без тютюн, 31 май.
Според Солис тютюнопушенето се увеличава, особено сред девойките между 13 и 15 години. "През изминалите години забелязваме общо постъпателно нарастване на броя на пушачите сред населението. През 90-те години на миналия век нивото на консумация на тютюн е било само 20 %, докато в този момент Албания заема второ място в Европа по брой на пушачите, " изтъкна Солис.
Той призова към въвеждане на по-добро законодателство, за да се ограначи консумацията на тютюн и да се намали въздействието му върху здравето на хората. Представители на албанския Институт за обществено здравеопазване очакват правителството да внесе законопроект, ограничаващ пушенето на обществени места.
Според статистиката повече от 60 % от албанското население пуши. От тези група 17 % са деца на възраст между 13 и 15 години.
Изследване, проведено от албанското Министерство на здравеопазването, СЗО и Американския изследователски център в Атланта, включваше интервюта с ученици от начални и прогимназиални класове. Според властите резултатите са били "тревожни".
Изследването е констатирало, че децата пушат, дори и когато осъзнават рисковете, първо за да имитират възрастните, а впоследствие за да консумират самия тютюн. Повечето искат да се откажат, но им е трудно да преодолеят навика.
Кампанията срещу тютюнопушенето под надслов "Прекратете пушенето и спечелете" привлече значителен интерес в Албания. Участниците в кампанията имаха шанса да участват в международна лотария в Хелзинки, Финландия, която предлага различни награди.
Изследванията сочат, че всяка година в Европа умират около 1.2 млн. души поради отрицателния ефект на дългогодишното тютюнопушене. От тази група 700 000 принадлежат на ЦИЕ, където консумацията на тютюн е висока.
СЗО организира " Ден без тютюнопушене" с цел да подчертае връзката между пушенето и бедността. ООН твърди, че хората в най-бедните държави са най-вече изложени на рисковете от пушенето и страдат от болести, предизвикани от него. "Бедните харчат повече пари за тютюн, отколкото за удовлетворяване на други нужди като храна, медицинско обслужване или образование," заключи докладът, публикуван от СЗО.

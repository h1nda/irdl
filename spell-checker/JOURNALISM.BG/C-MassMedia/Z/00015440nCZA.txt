Държавната агенция за разследване и охрана на БиХ е международно призната
					01/08/2005
					Държавната агенция за разследване и охрана (ДАРО) бе приета в международната "Егмонт груп", което ще спомогне за по-нататъшната борба с организираната престъпност.
					От Антонио Пърленда за Southeast European Times от Сараево – 01/08/05
 
					 
						
Отделът за финансово разузнаване към Държавната агенция за разследване и охрана в Босна и Херцговина се присъедини към "Егмонт груп", световната мрежа от правоохранителни агенции. [ЕЮПМ]
						Отделът за финансово разузнаване към Държавната агенция за разследване и охрана (ДАРО) в Босна и Херцговина (БиХ) официално стана член на "Егмонт груп", световната мрежа от правоохранителни агенции. Решението за отправяне на покана към БиХ за присъединяване бе одобрено на неотдавнашно заседание на пленарната сесия на "Егмонт" във Вашингтон. 
						 Групата, която събира и споделя финансова разузнавателна информация за пране на пари, бе създадена на 9 юни 1995 г. в Брюксел. Днес тя включва 85 страни.
						"Членството в "Егмонт" ще ни позволи да споделяме информация и да си сътрудничим в борбата срещу прането на пари и финансирането на терористични дейности на регионално и по-широко международно ниво," каза директорът на ДАРО Средое Нович. "Това подчертава и по-нататъшният ангажимент на страната ни да се противопоставя на всички съвременни престъпни и терористични дейности," добави Нович.
						Върховният представител на международната общност Пади Ашдаун приветства решението на "Егмонт груп". Поканата отразява факта, че ДАРО е "ангажирана с извършването на полицейска дейност, като мандатът й е съсредоточен върху най-сериозните престъпления, а не върху политиката," каза Ашдаун.
						"Това е признание за напредъка, отбелязан от ДАРО след получаването на разширен мандат преди по-малко от година. Приемането на ДАРО в "Егмонт" показва, че БиХ заема своето място в международната борба с организираната престъпност, " добави той. Комисарят Кевин Карти от Европейската полицейска мисия също даде висока оценка на събитието. "Това бележи важна стъпка напред за БиХ в борбата й срещу прането на пари. Поканата на "Егмонт груп" към БиХ е ясен сигнал, че ДАРО продължава своите усилия и че развитието й се признава от нейните международни партньори," каза той.
						ДАРО бе създадена преди по-малко от година. През последните шест месеца отделът й за финансово разузнаване изготви доклади за 28 души, участващи в пране на пари на стойност повече от 26 млн. евро. Оттогава осем от тях са арестувани. ДАРО започна и 13 международни разследвания за пране на пари.

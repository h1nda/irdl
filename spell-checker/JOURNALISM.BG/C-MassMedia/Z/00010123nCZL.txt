Една година след убийството на Джинджич случаят все още не е приключен
12/03/2004
Сръбският премиер Зоран Джинджич бе убит точно преди една година. Въпреки многото арести все още остават неизяснени важни подробности по случая.
От Игор Йованович за Southeast European Times от Белград - 12/03/04
 
 
Площад "Джинджич" бе официално открит в центъра на Белград в чест на покойния сръбски премиер. [Андрия Илич]
Една година след убийството на Зоран Джинджич, първият премиер на Сърбия след свалянето на Слободан Милошевич, все още не е изяснено кой е извършил убийството му.
Джинджич бе прострелян на 12 март 2003 г. точно пред сградата на сръбското правителство, където е отивал на среща с тогавашния министър на външните работи на Швеция Ана Линд. Твърди се, че смъртоносните куршуми са изстреляни от Звездан Йованович, член на отряда за специални операции на сръбската тайна полиция.
Макар Йованович да призна, че е извършил убийството и е застрелял Джинджич, за да попречи на разформироването на отряда му и екстрадирането на някои от неговите командири за Трибунала на ООН за военни престъпления в Хага, по-късно той каза, че полицията насила е изтръгнала самопризнанията му. Той е решил на процеса да се защитава чрез мълчание. Процесът по убийството започна на 28 декември 2003 г., но адвокатите на защитата ефективно възпрепятстваха съдебните действия.
Отрядът за специални операции, чиито членове са участвали в конфликтите в Хърватия, Босна и Херцеговина и Косово, беше разформирован след убийството на Джинджич. Сръбски съдилища повдигнаха обвинения срещу някои от членовете му за участие в заговори за убийство на политически опоненти на бившия югославски президент Милошевич.
Списъкът на лицата, обвинени за участие в убийството на Джинджич, се оглавява от командира на отряда Милорад Лукович, също известен с прозвището Легионера. Той успя да избяга от Сърбия след убийството и в момента е на свобода.
Разследванията на убийството разкриха прякото участие на престъпния клан Земун, който се смяташе за най-добре организираната престъпна групировка на Балканите. Той бе разбит по време на извънредното положение, обявено след убийството на Джинджич.
Въпреки многото арести, свързани със случая, бившият сръбски министър на полицията Душан Михайлович каза, че той си остава неразрешен, защото властите все още не знаят кой е поръчал и финансирал престъплението. Бягството на Легионера и убийството на двама лидери на Земунския клан, Душан Спасоевич и Миле Лукович, затрудниха разследването. Смята се, че двамата убити престъпници са били запознати с всички подробности около убийството.
Междувременно адвокатът на семейството на Джинджич Райко Данилович смята, че убийството на премиера е било дело на голяма конспирация, в която е вероятно да са участвали елементи от тайната полиция на Милошевич, престъпници и всички в Сърбия, които са против демокрацията и сътрудничеството с Трибунала на ООН.
Джинджич изигра решаваща роля в свалянето на режима на Милошевич. Той бе политик с прозападна ориентация, който се радваше на уважението на международната общност. Неговата Демократическа партия отбеляза годишнината от убийството му с голяма мемориална служба в Белград.

Румънският пазар на дребно привлича чуждестранни играчи
					19/05/2005
					Международни хипермаркети възнамеряват да инвестират над 1 млрд. евро в румънския пазар на дребно през следващите няколко години. Повишаването на заплатите и статистиката за изразходваните парични средства привличат големи компании да инвестират в страната.
					От Разван Амариеи за Southeast European Times от Букурещ – 19/05/05
 
					 
						
Мениджъри от две международни вериги -- "Хипарло" и "Карфур" -- посещават нов супермаркет в Букурещ по време на откриването му. Чуждите инвестиции в пазара на дребно са във възход, поощрени от по-високите доходи и потребителското търсене. [AФП]
						Румънците, живеещи в малките и средни по големина градове, очакват скоро да станат свидетели на наплив на супермаркети и хипермаркети, предоставящи им алтернатива на малките крайъгълни магазинчета или традиционните открити пазари. Новите магазини трябва да променят потребителските навици, тъй като купувачите вече ще имат достъп до по-модерни и по-евтини стоки. 
						Един от най-значителните новодошли инвеститори на арената на търговските отстъпки тази година е германският гигант "Тенгелман", който ще открие от 15 до 20 супермаркета "Плюс дискаунт" тази година и възнамерява да открие още 120 обекта до 2008 г., като общата инвестиция ще бъде 200 млн. евро. "МиниМАКС дискаунт" е открила три супермаркета и планира да изгради още 100 магазина в Румъния до 2010 г. Немската група РЕВЕ иска да инвестира 100 млн. евро в 50 магазина под търговската марка "Пени маркет". Хипермаркетите "Кауфланд", търговска марка на немската група "Лидъл и Шварц", скоро ще се появят в Румъния с по един обект във всичките 41 области на страната. 
						Други търговци на дребно също са обърнали взор към Румъния. Според британския консултант по търговия на дребно Брайън Мур световните гиганти "Теско" и "Уол-Март" се готвят да инвестират в страната до две години. "Пазарът е готов за тях и единствената причина да не са вече тук е наскоро насоченият им интерес към китайския и индийския пазар," каза той. 
						Междувременно стъпилите вече на пазара работят усърдно за разширяване. Френската верига от хипермаркети "Карфур", която вече има четири обекта в Румъния, възнамерява да открие още четири. Основният й конкурент "Кора" на белгийската група "Луи Делез" ще открие втори обект в Букурещ тази година и трети в Клуж през 2006 г. "Профи", друга търговска марка на "Луи Делез", възнамерява да добави още осем супермаркета към 25-те, които вече има в страната, а РЕВЕ ще инжектират 200 млн. евро за разширяване на веригите си "Била", "Селгрос" и XXL. 
						Тази инвеститорска треска не е случайна, особено когато става дума за магазини, предлагащи търговска отстъпка. Проучвания на ГФК, немска маркетингова група, сочат, че едва 1 % от покупките в Румъния се извършват в подобни магазини. В Чешката република 20 % от търговията на дребно е в обекти, предлагащи отстъпка, а в Германия делът надвишава 50 %. "Секторът на пазара на стоки с отстъпка [в Румъния] ще получи инвестиции в размер на около 400 млн. евро тази година и ще нарасне значително -- от 29 обекта през миналата година до над 160 в края на 2006 г.," заяви пред седмичника Саптамина Финансиара Анка Йоан, управляващ съдружник в "Роланд Бергер Румъния".
						Погледът на инвеститорите се насочва към Балканите и заради насищането на сектора на търговия на дребно в централноевропейските страни. Румъния е примамлива перспектива не само заради 22-та си милиона жители или бъдещото си членство в ЕС, но и поради рязкото повишаване на средните доходи. През последните четири месеца например бе отбелязано 20-процентно нарастване на средните месечни заплати вследствие на новата система за данъчно облагане. 
						Общата сума на инвестициите, предвидени от големите играчи на пазара на дребно, надвишава 1 млрд. евро, но възвращаемостта би могла да бъде значителна. Неотдавнашни проучвания установиха, че румънците похарчват средно по 50 евро при всяко посещение в хипермаркет -- почти толкова, колкото и западноеврпейците.

Етнически албанци протестират срещу арести на членове на АОК в Сърбия
					29/12/2008
					 
						БЕЛГРАД, Сърбия -- Няколкостотин етнически албанци се събраха в неделя (28 декември) в град Прешево в южната част на страната, за да протестират срещу арестуването на десет бивши членове на Армията за освобождение на Косово (АОК) заради военни престъпления. Семействата на десетимата заподозрени и асоциация на бивши членове на така наречената Армия за освобождение на Прешево, Буяновац и Медведжа обвиниха сръбските власти, че предизвикват напрежение в Прешево и че сплашват живеещите там албанци. Протестиращите също призоваха международната общност да се намеси в случая.
						Междувременно деветима от десетте бивши членове на АОК, арестувани в петък, ще прекарат 30 дни в ареста след като бъдат разпитани от разследващ съдия от Камарата за военни престъпления при районния съд на Белград. Твърди се, че те са извършили военни ппрестъпления срещу цивилно население, заяви говорителката на съда Ивана Рамич в понеделник. Десетимата са заподозрени и в членство на т.н. "Група на Гниляне", която е отвлякла 159 сръбски цивилни и е убила най-малко 51 души в Гниляне между юни и октомври 1999 г. Местен съд в Прешево ще разгледа делото на десетия заподозрян.
						Други новини -- От ЮНМИК са съобщили за нов кръг от технически преговори между Прищина и Белград в началото на 2009 г., съобщиха медиите в понеделник. Говорителят на ЮНМИК Ръсел Гийки заяви, че преговорите ще бъдат преки с участието на сръбски и етнически албански експерти в присъствието на представители на ЮНМИК и ЮЛЕКС. В центъра на вниманието ще бъде осъществяването на плана от шест точки на ООН за международното присъствие в Косово. (Лaим, Б92 - 29/12/08; Бета, AФП, Taнюг, Радио Сърбия, РФЕ РЛ - 28/12/08)

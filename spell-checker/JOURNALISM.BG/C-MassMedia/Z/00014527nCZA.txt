Балкански неправителствени организации обявиха съвместна инициатива за регионално лятно училище
					12/05/2005
					Три НПО от Сърбия и Черна гора, Босна и Херцеговина и Хърватия обявиха плановете си за създаване на регионално лятно училище. Програмата е насочена към справяне с последиците от балканските конфликти от 90-те години. 
					(Уан уърлд - 21/04/05; Център по хуманитарно право - 20/04/05)
 
					 
						
Месеците на сътрудничество доказаха, че "документирането на военни събития, особено на военни престъпления и сериозни нарушения на международното хуманитарно право, в страните от бивша Югославия" е важна предпоставка за траен мир, каза Мирсад Токача, ръководител на ЦИД. [Архив]
						Три центъра за изследвания и документация от Сърбия и Черна гора, Босна и Херцеговина (БиХ) и Хърватия възнамеряват да създадат постоянно регионално лятно училище. Целта на този уникален проект е да се улесни процесът на елиминиране на последиците от балканските конфликти от 90-те години. 
						"Надяваме се, че това училище ще се превърне в регионално огнище на аналитични проучвания на аспектите и механизмите, които могат да спомогнат за успешното развитие на процеса на осъзнаване на миналото," се казва в изявление на белградския Център по хуманитарно право (ЦХП) от 20 април, съобщаващо за новата инциатива. 
						Проектът е един от резултатите от сътрудничеството между ЦХП, сараевския Център за изследвания и документация (ЦИД) и загребския "Документа" - Център за осъзнаване на миналото. 
						Как да се справим с последиците от конфликтите през 90-те години -- това е общият знаменател на трите НПО. Макар и да използват различни методики, всички те споделят виждането, че установяването на истината като предпоставка за всички видове правосъдие изисква последователно търсене на факти. 
						С протокола, подписан от ЦХП, ЦИД и "Документа" през април 2004 г. организациите се договориха да си сътрудничат и да координират усилията си за документиране и разкриване на истината за конфликтите от 90-те години, като така се сложи край на безнаказаността за минали нарушения на хуманитарното право и се раздаде правосъдие за жертвите. Основните дейности, предвидени в споразумението, включват създаване на съвместими бази от данни за военни престъпления, наблюдаване на регионалните съдебни процеси за военни престъпления, предоставяне на документи на прокуратурата и правна помощ за жертвите и свидетелите на военни престъпления. 
						"Вярваме, че разкриването на истината, раздаването на правосъдие и промяната в отношението към жертвите на военни престъпления е предпоставка за цялостния напредък и демократизация на обществата в региона," цитира февруарският бюлетин на ЦХП думите на изпълнителния директор на организацията, Наташа Кандич. 
						Според ръководителя на ЦИД Мирсад Токача месеците на сътрудничество са доказали, че "документирането на военни събития, особено на военни престъпления и сериозни нарушения на международното хуманитарно право, в страните от бивша Югославия" е важна предпоставка за траен мир. 
						При представянето на проекта за сътрудничество през март директорът на "Документа" Весна Терселич каза, че много хора се чувстват неловко, когато стане въпрос за признаване на отговорност за конкретно престъпление. 
						"Това се отнася предимно до заподозрените и извършителите, но и до тези, от които се очаква да поемат политическа и институционална отговорност, защото извършените престъпления не са просто действия на неорганизирани групи, а престъпления, извършени под закрилата на определени идеологии и военни формации ... Струва ми се, че е много важно да се определи как е представено миналото в образователната система на съответните ни страни, какво е написано в учебниците ни по история и доколко откриваме в тях фактологически истини, а не често срещаните доста съмнителни интерпретации ," каза Терселич. 
						Като част от новия си проект, наречен "Лятно училище по осъзнаване на миналото", трите НПО организират едноседмични програми за студенти и активисти на НПО от трите страни. Курсовете включват лекции, презентации и дискусии по различни теми, като наказателно и възстановително правосъдие, механизми за казване на истината, колективна памет, помирение, международно наказателно право и трибуналът на ООН за военни престъпления, както и вътрешни съдебни процеси за военни престъпления. Изтъкнати международни и регионални експерти, работещи в областта на правосъдието в страни в преход и занимаващи се с миналото, ще изнасят лекции и презентации.

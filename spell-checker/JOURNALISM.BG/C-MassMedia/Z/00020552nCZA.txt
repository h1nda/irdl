Нова роля за Черноморския регион в сферата на сигурността 
					08/11/2006
					След 1991 г. Черноморският регион претърпя драматични промени. Някога част от комунистическия лагер, сега той става ключова пресечна точка с голямо геополитическо значение.
					Анализ на Паул Чокою за Southeast European Times от Букурещ – 08/11/06
 
					 
						
Черноморският регион е сложна пресечна точка на общества, култури и политически ситеми. [Уикипедия]
						Международният ден на Черно море бе отбелязан на 31 октомври в България, Грузия, Румъния, Русия, Турция и Украйна. Годишното събитие, стартирало преди десет години, има за цел да поощрява сътрудничеството между шестте страни в третирането на проблемите с околната среда в региона. 
						Събитието също така даде възможност да се видят дълбоките промени, станали в региона. До 1991 г. всички черноморски държави, освен Турция, бяха в сферата на влияние на Москва. Те бяха членки или на Съветския съюз, или на Варшавския договор. Днес Съветският съюз вече не съществува и 44-годишното двуполюсно разделение на света е вече само факт от учебниците по история. България и Румъния са не само членки на НАТО, присъединявайки се към Турция в тази организация, но са и на прага на членство в ЕС. 
						Черно море се намира на кръстопътя между три зони на сигурност - европейската, евроазиатската и ислямската. Новата му стратегическа конфигурация стана очевидна още в началото на 90-те години, когато се набелязваха маршрутите на първите проекти за тръбопроводи за пренасяне на енергоизточници от Изток на Запад. Кризата настъпи обаче под формата на конфликтите в бивша Югославия и конфликтите, засягащи части от Кавказкия регион: Приднестровието, Южна Осетия, Абхазия и Нагорни Карабах. 
						Терористичните нападения от 11 септември 2001 г. принудиха Запада да преосмисли визията си спрямо Черно море. Дългогодишното присъствие на НАТО в Афганистан, възможността за поемане на някои операции в Ирак и глобалната война срещу тероризма като цяло хвърлиха различна светлина върху региона. 
						Приемането на България и Румъния в НАТО през 2004 г., наред с прозападния курс на Грузия и Украйна, извади региона от периферията на Европа. Лидерите в Букурещ и София еднозначно се насочиха към евроинтеграция и проамериканска и пронатовска позиция. Много анализатори обясняват това с отдавнашната основна грижа на двете балкански страни да не станат плячка на континентална хегемония, предпочитайки по-отдалечена велика сила. 
						Според румънския президент Траян Бъсеску партньорството със Съеднените щати се базира на два елемента: американското военно присъствие под формата на бази и интернационализирането на проблемите, характерни за региона. Румъния подкрепя демократичния процес в региона и предлага пряка помощ на страните в преход. Тя има ключова роля в гарантирането на регионалната сигурност и стабилност, а евроатлантическата интеграция й позволява да изпълнява това в по-пълна степен. 
						На 31 октовмри 1996 г. шестте крайбрежни държави подписаха Стратегически план за действие за възстановяване и опазване на Черно море, придавайки екологично измерение на регионалното сътрдничество. Планът за действие признава, че са необходими колективни действия от всички черноморски страни за намаляване на въздействието на замърсяването върху екосистемата на Черно море и за гарантиране на по-добър живот на 16-те милиона души, живеещи в региона. 
						Повлияно от политически и военни събития, Черно море се е превърнало в сложна пресечна точка с геополитически и геоикономически граници, превръщайки се също така в рамка на самоутвърждаване на евроатлантическата общност. Няма друга граница на НАТО, където залозите да са толкова големи, когато става въпрос за гарантиране на стабилността и мира. Както и по-рано в историята, Черно море става още веднъж зона на среща на противоположностите, преодоляване на сегрегацията и конфликтите и работа, насочена към помирение.

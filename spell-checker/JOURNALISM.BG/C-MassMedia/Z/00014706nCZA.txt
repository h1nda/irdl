Командващият на ЕУФОР заявява, че полицията на БиХ трябва да се бори с организираната престъпност
					27/05/2005
					Полицията на Босна и Херцеговина се нуждае от основни реформи, за да може да се бори с организираната престъпност, заяви командващият на ЕУФОР, генерал Дейвид Лийки. ЕУФОР може да предложи помощ, каза той, но не може да замести една ефективна полиция.
					(ФЕНА, ПБС БиХ, Б92 -- 24/05/05)
 
					 
						
Организираната престъпност е основен проблем в БиХ; тя действа в рамките на паралелни структури, чиито мошенически действия лишават правителството от приходи, каза командващият на ЕУФОР, генерал Дейвид Лийки. [AФП]
						Полицията в Босна и Херцеговина може и да е компетентна да се справя с местната престъпност, но се нуждае от основни реформи, за да се бори срещу организираната престъпност на национално ниво, каза командващият на ЕУФОР генерал Дейвид Лийки на пресконференция във вторник (24 май). Като предложи съдействие на властите, Лийки подчерта, че ЕУФОР не е нито полицейска част, нито агенция за събиране на данъци, и че подобни задачи трябва да се изпълняват от съответните институции в БиХ. 
						Организираната престъпност е един от най-сериозните проблеми за страната; тя действа в рамките на паралелни структури, чиито мошенически действия лишават правителството от приходи, каза Лийки. Постъпленията, които се губят чрез тези канали, са необходими за образованието, здравеопазването, за пенсии и икономическо възстановяване, каза той, като добави, че някои от тези престъпни мрежи са същите организации, които предоставят средства за подпомагане и закрила на обвинени във военни престъпления лица. 
						На 3 май ЕУФОР започна съвместна операция с местните власти в БиХ за борба с действията на организираната престъпност по границата -- нейна цел бяха контрабандистите и тези, които унищожават горите в БиХ. 
						Лийки подчерта обаче, че ЕУФОР не е полицейска сила и не може да се занимава с полицейска работа. Нито пък може да действа като агенция за събиране на данъци или да се занимава с горско стопанство. Задачата на ЕУФОР, каза той, е по-скоро да оказва съдействие на институциите и агенциите, които отговарят за тези области. 
						ЕУФОР може да помогне на стратегическо ниво чрез планиране и предоставяне на информация и на тактическо ниво чрез оказване на директна подкрепа, каза той. 
						"Нашите военни части са мобилни и могат да бъдат разположени навсякъде в БиХ, като разполагат с образцова организация на командването и управлението. Можем да използваме нашите хеликоптери, нашите възможности за наблюдение и възможностите ни да предприемаме дългосрочни операции в подкрепа на полицията и другите правоохранителни агенции," каза Лийки. 
						Според едно неотдавнашно проучване осем от всеки десет граждани на БиХ смятат, че организираната престъпност и корупцията засягат ежедневния им живот. Участниците в проучването посочиха трафика на наркотици, обирите и корупцията като основни престъпни дейности. 
						"Организираната престъпност и корупцията са проблем, който засяга всеки човек в тази страна," каза Лийки. "Престъпните мрежи и паралелните им структури подкопават стабилността, доверието, растежа и просперитета на БиХ. Те могат да застрашат напредването на страната към интеграция в Европа." 
						ЕУФОР съдейства на Държавната гранична служба и на администрацията, отговаряща за косвените данъци, в области, в които тези организации изпитват недостиг на хора или възможности. В резултат войниците от ЕУФОР играха важна роля напоследък в конфискуването на наркотици и много други незаконни или контрабандни стоки. 
						Лийки отбеляза, че макар операцията да е имала успех, тя е "обелила само външната люспа на лука" и трябва да се свърши още много конкретна и съвместна работа.

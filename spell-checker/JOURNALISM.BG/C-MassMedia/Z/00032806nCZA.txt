В Сърбия влизат в сила по-строги правила за движението по пътищата
					21/12/2009
					Почти 900 души загинаха при пътнотранспортни произшествия миналата година, което наложи изготвянето на нов правилник за безопасно движение.
					От Бояна Милованович за Southeast European Times от Белград - 21/12/09
 
					 
						
Сърбия въвежда нов закон за движението по пътищата. [Никола Барбутов/SETimes]
						Нов закон за безопасността на движението по пътищата, който предвижда по-строги правила за шофьорите и пешеходците, влезе в сила на 10 декември в Сърбия. 
						Според закона за нарушения на правилата за движение се дават контролни точки. Свидетелството за управление на водач, който получи 18 контролни точки, се отнема временно. 
						Пътищата ще се наблюдават с помощта на ново оборудване за видеонаблюдение, а използването на мобилни телефони по време на шофиране се забранява. Забраната за използване на мобилни телефони се отнася и за пресичащите улица пешеходци. 
						Пределната норма за съдържание на алкохол в кръвта се намалява от 0,5 % на 0,3 %, а при ниво над 2 % следва арест и евентуално затвор. 
						Ограничението на скоростта също се намалява от 60 на 50 км/ч, а за велосипедистите и мотоциклетистите се въвежда закон за носенето на каски. 
						На водачите на възраст под 18 години се издава свидетелство за обучаващи се лица, което изисква те винаги да бъдат придружавани от пътник с най-малко петгодишен опит като шофьор. Не се разрешава водачите с такива свидетелства да шофират от 23 до 5 ч. 
						По данни на полицията 756 души са загинали при пътнотранспортни произшествия през първите 11 месеца от годината. Най-честите причини са прекалено висока скорост, шофиране под въздействието на алкохол или упойващи вещества и преминаване на червен светофар. През миналата година броят на загиналите при пътнотранспортни произшествия достигна 897 души. 
						"Сам по себе си законът няма да намали броя на произшествията и жертвите, но това ще стане с неговото прилагане. Това прилагане не трябва да бъде избирателно, а да важи за всеки член от закона", каза председателят на Комисията по безопасност на движението Дамир Оканович за SETimes. 
						"По-строгите санкции са важни, но обучението на водачите е още по-важно, за да разбират те важността на спазването на правилата за движение. Например защо ограничението на скоростта в населените места е 50 км/ч и колко важно е това за тяхната безопасност", добави той. 
						Министърът на вътрешните работи на Сърбия Ивица Дачич предупреди своите приятели и семейството си да не му се обаждат, ако нарушат правилата за движение по пътищата, защото няма да получат специални привилегии. 
						Шофьорите имат гратисен период от около три седмици, за да свикнат с новите правила. Полицията ще предупреждава и ще информира водачите за новите разпоредби до 1 януари, след което нарушителите ще бъдат санкционирани. 
						Полицията няма да събира глоби на място, а вместо това ще издава фишове. Глобите ще бъдат от около 30 до 500 евро и ще се налагат в двоен размер, ако присъства дете под 12-годишна възраст. 
						По данни на Световната банка Сърбия харчи около 2,3 % от своя БНП за пътнотранспортни произшествия. Новият закон е съставен по модела на германския закон, който доведе до съкращаване наполовина на пътните инциденти и нарушенията.

Според хърватския премиер Рачан Лондон продължава да обвързва ССА с ареста на генерал Готовина
01/10/2003
 
ЗАГРЕБ, Хърватия -- Премиерът Ивица Рачан се завърна от Лондон във вторник (30 септември), заявявайки, че Великобритания вероятно няма да ратифицира Споразумението за стабилизация и асоцииране (ССА) между Хърватия и ЕС, докато укриващият се генерал Анте Готовина не бъде предаден на Трибунала на ООН за военните престъпления. В разговори с британския премиер Тони Блеър и външния министър Джак Стро Рачан е заявил, че Лондон подкрепя усилията на Хърватия за присъединяване към ЕС, но настоява за пълноценно сътрудничество с Трибунала в Хага.
Други новини: във вторник представителят на Хърватия в НАТО Антон Тус връчи на Алианса документ, който представлява годишната програма на страната в рамките на Плана за действие за членство в НАТО. Той очертава дейностите, които ще бъдат осъществени в политическата, финансовата и юридическата област, както и в сферата на сигурността. (ХИНА, Би Би Си - 30/09/03)

Македония получи похвали за усилията си в борбата с трафика на хора
					28/06/2011
					Босна и Херцеговина, Хърватия и Македония са класирани сред страните, представящи се най-добре в борбата с трафика на хора, според нов доклад. 
					(Уошингтън Пост, Бостън Глоб - 28/06/11; Държавен департамент на САЩ, Си Ен Ен, Гласът на Америка - 27/06/11)
 
					 
						
Македония се придвижи от Категория 2 в Категория 1 поради увеличението на броя на присъдите по дела за трафик на хора. [Ройтерс]
						Македония е положила сериозни усилия в борбата с трафика на хора през миналата година, се заявява в доклад на Държавния департамент на САЩ, публикуван в понеделник (27 юни), в който балканската държава е класирана отново сред най-добре представящите се страни в тази сфера. 
						„Правителството предприе големи и значими стъпки в усилията си за прилагане на законите за борба с трафика чрез увеличения брой на присъдите срещу трафиканти, както и в съдебното преследване и осъждането на държавен служител за съучастничество в трафик на хора през 2010 г.”, се отбелязва в доклада „Трафик на хора” (TIP) за 2011 г. 
						Освен това броят на жертвите на трафик, идентифицирани от македонските власти, също се е увеличил през изминалата година и е бил отворен нов приют за местните жертви на трафик.
						Македония, която е източник, дестинация и транзитна страна за трафика на мъже, жени и деца за сексуална експлоатация и принудителна работа, „изцяло отговаря на минималните стандарти за прекратяване на трафика”, заключава Държавният департамент. 
						В доклада обаче се отбелязва също, че Скопие все още се нуждае от подобрения в подхода си към жертвите на този род престъпления, както и в своите процедури за идентифициране на случаите на трафик на хора. 
						„Точното идентифициране на случаите на трафик и обединяването на случаите на трафик с други престъпни деяния продължават да стоят като проблеми, с което се увеличава опасността неидентифицираните жертви на трафик да бъдат подложени на продължаваща експлоатация или депортиране и да не могат да се възползват от предлаганата помощ”, се казва в доклада. 
						Единадесетото ежегодно издание на доклада TIP прави оценка на усилията в борбата с трафика на хора на 184 държави и територии през 2010 г. и ги класира в една от четири категории или групи. 
						Страните, за които е установено, че отговарят на минималните стандарти за прекратяване на трафика, се класират в Категория 1, която през тази година обхваща 32 държави. Единствените държави от Югоизточна Европа в тази група са Босна и Херцеговина, Хърватия и Македония, която беше за първи път поставена в тази категория през 2008 г., но изпадна от нея миналата година. 
						Девет други държави от региона - Албания, България, Гърция, Косово, Молдова, Черна гора, Румъния, Сърбия и Турция - са класирани в обхващащата 85 държави Категория 2. Тази група включва държавите, които не отговарят напълно на минималните стандарти за прекратяване на трафика, но полагат значими усилия да направят това. 
						Кипър е единствената държава от Югоизточна Европа, която тази година е поставена от Държавния департамента в Списъка за наблюдение на Категория 2. 
						Въпреки усилията му да изпълни изцяло минималните международни стандарти, правителството „не предостави доказателства за увеличаване на усилията за справяне с трафика през изтеклия период, обхванат от доклада, затова Кипър е поставен в Списъка за наблюдение на Категория 2”, се обяснява в доклада. 
						Сред другите причини за това решение е неуспехът на правителството на Кипър „активно да разследва и съди трафикантите”, както и фактът, че „много малко разследвания имаха за резултат привличането под отговорност на трафиканти през 2010 г.” Друг проблем е бил неуспехът на правителството „в привличането под отговорност и осъждането на държавни служители за съучастничество в трафик на хора в Кипър.”

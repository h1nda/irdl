Босненските сърби ще проведат референдум за съда?
					15/03/2011
					Милорад Додик размъти политическите води с ново предложение.
					От Лиляна Смилянич за Southeast European Times от Баня Лука –15/03/11
 
					 
						
Президентът на Република Сръбска Милорад Додик иска по-голяма автономия за областта. [Ройтерс]
						Президентът на Република Сръбска (РС) Милорад Додик обяви в петък (11 март), че ще предложи провеждането на референдум по въпроса трябва ли да останат в настоящия си вид Съдът на Босна и Херцеговина (БиХ) и прокуратурата. 
						 "Ако гражданите на РС решат на този референдум, че този вид съд и прокуратура не са необходими и нямат подкрепа в РС, представителите на РС ще трябва да напуснат тези институции," каза той. 
						Додик е убеден, че парламентът ще одобри идеята. Неговите политически съперници обаче са на друго мнение. 
						Водещата опозиционна партия в РС, Сръбската демократическа партия (СДП), заяви, референдумът би бил загуба на време и пари. 
						"Призоваваме политическите партии да използват референдумите като демократичен метод за решаване на най-важните въпроси, засягащи бъдещето на РС, а не за ежедневни политически цели," каза лидерът на СДП Младен Босич. 
						Катализатор за предложението на Додик бе случаят с бившия генерал от армията на БиХ Йован Дивяк, който бе арестуван на 3 март във Виена. 
						Белградските власти издадоха заповед за арест по делото, наречено "Доброволячка улица", в което Дивяк бе признат за отговорен за смъртта през 1992 г. на 42-ма войници от бившата Югославска армия. 
						 Арестуването на Дивяк и освобождаването му под гаранция пет дни по-късно предизвика объркване в БиХ. В Сараево демонстранти настояваха за освобождаването му, а властите в РС заявиха, че той трябва да бъде изправен пред съда. 
						Главният прокурор на БиХ също разследва случая, но Додик казва, че те не правят достатъчно за наказването на виновниците. 
						Додик е обещал, че полицията на РС ще арестува Дивяк, Еюп Ганич и другите обвинени от сръбските власти, участвали в случая "Доброволячка", ако някога бъдат открити в босненската сръбска автономна област. Щом ги задържим, казва той, те ще бъдат екстрадирани в Сърбия. 
						Водещата бошнашка политическа сила, Партията на демократичното действие (ПДД), заяви, че поведението на Додик е доказателство, че полицията в РС е под политическо влияние. 
						 "Това е открита атака срещу върховенството на закона и конституционния ред в БиХ - няма демократична страна, където представители на изпълнителната власт или лидери на политически партии да могат да издават заповед за арест," посочи ПДД в официално изявление. "Такава практика е единствено възможна при тоталитарен режим, а Додик е последовател на този режим." 
						Върховният представител в Бих Валентин Инцко каза, че арестите биха били незаконни и че когато става дума за военни престъпления, държавата носи отговорността.

Хари
			Костов
		
		министър-председател на Македония
		(РФЕ/РЛ, MИA, Макфакс - 31/05/04; РФЕ/РЛ - 14/05/04; РиалитиМакедония - 13/05/04; Македонска правителствена агенция на информацията) 
 
		 
			
			Хари Костов бе назначен за министър-председател на Македония на 3 юни 2004 г. Той замени Бранко Цървенковски, който спечели президентската надпревара на 28 април на предсрочните избори на страната. 
			Икономист по образование, Костов бе министър на вътрешните работи, когато Цървенковски го номинира за министър-председател на 14 май. 
			Костов е роден на 13 ноември 1959 г. в село Пишница, Пробищип. Той завършва факултета по икономика в университета “Св.св. Кирил и Методи” в Скопие през 1983 г. 
			През 1988 г., след петгодишна служба в правителството на Югославска република Македония, Костов е назначен за икономически съветник на правителствено равнище. Той остава на този пост до февруари 1994 г. - повече от две години след отделянето на Македония от Югославия през ноември 1991 г. 
			Костов е назначен за заместник-министър на финансите през 1994 г. по време на първия мандат на Цървенковски като министър-председател. Той оглавява комисията по банковата реформа. 
			От август 1995 г. до октомври 1996 г. Костов работи като помощник на изпълнителния директор на Световната банка за групата страни, включваща Македония. До назначаването му за министър на вътрешните работи през 2002 г. той e изпълнителен директор на търговска банка. 
			В обръщението си към македонския парламент след назначаването му за министър-председател Костов каза, че главните приоритети на неговото правителство ще включват пълното изпълнение на Охридското споразумение, икономическия прогрес и интеграцията в евро-атлантическите структури. Той също така заяви, че ще полага големи усилия в борбата срещу организираната престъпност и корупцията и за подобряването на междуетническите отношения в страната. 
			”Само засилването и подобряването на междуетническите отношения, междуетническото доверие, истинското и постоянно мирно съвместно съществуване, етническата и религиозната толерантност и уважението на човешките права и свободи представляват реален път към траен мир и политическа стабилност. [Охридското] рамково споразумение и принципите, правата и задълженията определиха пътя, който е единственият път към евро-атлантическата интеграция”, каза Костов.

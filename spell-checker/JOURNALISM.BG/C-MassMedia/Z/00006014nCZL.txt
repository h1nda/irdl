КФОР задържа бивши бунтовници, обвинени в престъпления
18/02/2003
Трима бивши бунтовници, обвинени в малтретиране на косовски цивилни граждани, бяха арестувани от силите на КФОР. Арестите съвпаднаха със започването на съдебния процес срещу четирима членове на бившата АОК.
(КФОР, АП, Ройтерс, БиБиСи, СиЕнЕн - 17/02/03)
 
 
В понеделник (17 февруари) силите на КФОР арестуваха трима бивши бунтовници, обвинени от Трибунала на ООН за военни престъпления за участието им в жестокото насилие срещу косовски граждани. Харадин Балай, Исак Муслиу и Агим Муртези са първите косовски албанци, обвинени от Хагския трибунал за военни престъпления, извършени по време на конфликта в Косово през 1998-1999 г.
Няма пострадали по време на операцията, осъществена със съдействието на ЮНМИК, се казва в информационния бюлетин на КФОР. Балай, Муслиу и Муртези - членове на забранената Армия за освобождение на Косово (АОК), са отведени на сигурно място, където ще останат до изпращането им в Хага.
Поздравявайки войниците и офицерите от КФОР, участвали в операцията, за проявената от тях "смелост, професионализъм и самоотверженост", генералният секретар на НАТО Джордж Робъртсън нарече акцията "важна стъпка" в усилията на алианса за залавянето на заподозрените във военни престъпления на Балканите.
"Това ще служи и като предупреждение, че ние ще действаме срещу всеки обвинен във военни престъпления, независимо от неговата етническа принадлежност. Всеки беглец, изпратен в Хага, прави по-лесно изграждането на продължителен мир на Балканите", заяви Робъртсън.
Харадин Балай е известен с провището Шала, Исак Муслиу като Черчези, а Агим Муртези като Муризи. Тримата са обвинени във военни престъпления, извършени в периода май - юли 1998 г, когато са служили като ръководители или охрана в затворническия лагер Лапушник в Глоговац. Според изявлението на КФОР, тримата мъже са участвали или са били съучастници в проявеното жестоко отношение към сръбски и албански цивилни граждани.
Робъртсън използва възможността да призове всички заподозрени в престъпления по време на войната на Балканите да се предадат на трибунала на ООН доброволно. "Аз се обръщам към всички останали бегълци в региона, в частност към Радован Караджич и Ратко Младич, да се предадат на трибунала. Нека е пределно ясно за всички с нечиста съвест - вие имате само два изхода - или да се предадете с достойнство, или справедливостта да бъде наложена над вас. Обръчът се затяга".
Арестите от понеделник съвпаднаха със започването на първия съдебен процес в Косово срещу четирима бивши бунтовници от АОК, между които Рустем Мустафа, известен също и като командир Реми. Той и неговите подчинени - Латиф Гаши, Назиф Мехмети и Наим Кадриу, са обвинени от международния трибунал за отвличане, побой и насилие над албанци, оказвали съдействие на сръбските сили по време на войната през 1998-1999 г. Трима от обвиняемите ще отговарят и за извършване на убийства.
Очаква се съдиите в Прищина да изслушат показанията на 50 свидетели, поради което процесът вероятно ще продължи повече от два месеца. Той се счита за един от най-значимите след поемането на властта в провинцията от силите на ООН през юни 1999 г.

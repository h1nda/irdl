Гърция интензифицира усилията си за завършване на олимпийските обекти
30/03/2004
След прегледа на постигнатото и няколко ключови решения главният инспектор на МОК Денис Озуълд заявява, че Гърция ще е в състояние да завърши олимпийските строителни обекти, въпреки че сроковете са много кратки.
От Джордж Анагностопулос за Southeast European Times в Атина - 30/03/04
 
 
Строителните екипи работят 24 часа на ден, за да завършат Олимпийския стадион преди церемонията по откриването през август. [АФП]
Според главния инспектор на Международния олимпийски комитет (МОК) Атина е в състояние да преодолее забавянията и да завърши олимпийските строителни обекти до откриването на Летните игри през август.
"Имаме ясна представа какво е постижимо и какво е изложено на риск," заяви Денис Озуълд в петък (26 март) след среща с ключови членове на кабинета по време на двудневна инспекционна обиколка. "Уверени сме, че всичко е възможно. Няколко обекта са притиснати от сроковете, но ако се поддържа този ритъм всичко ще бъде готово навреме."
Посещението на Озуълд се осъществява, след като новото правителство на Костас Караманлис направи преглед на постигнатото по молба на президента на МОК Жак Рог. Прегледът доведе до няколко ключови решения, вкл. отказ от изграждането на дълго отлагания покрив над основния комплекс за плувни спортове.
Вместо покрив, ще бъдат изградени нови сенници с оглед частичното покриване на района на басейна. За защита срещу убийствената лятна жега, която се очаква да достигне до 40 градуса по Целзий, някои от състезанията по водни спортове вероятно ще бъдат пренасрочени за ранната сутрин или късния следобед.
Промяната на плановете бе подложена на критики от Международната федерация по плувни спортове, която я определи като "пълна изненада", но заместник-министърът на културата Фани Пали-Петралия каза, че правителството няма избор. Забавянията при строителството означават "че алтернативни решения не могат да се приложат и всяко извънредно събитие или забавяне би могло да провали изцяло състезанията по плувни спортове по време на Игрите," каза тя.
Според министъра в ход е денонощна работа на всички ключови обекти. "Обърнали сме нощта на ден," допълни тя.
По време на инспекцията на Олимпийския стадион Пали-Петралия е получила уверенията на предприемачите, че ще приключат работата до 20 юли. Основният компонент, който задържа окончателното завършване, е забележителният покрив от стомана и стъкло, проектиран от испанския архитект Сантяго Калатрава.
Макар и не жизнено важен за функционирането на обекта, покривът на Калатрава е замислен като една зрелищна забележителност. Според някои източници проблемите около изграждането му препятстват други дейности около стадиона.
Други стъпки, предприети от правителството на Караманлис, включват отлагането на разширяването на подземната железница и намаляване на предложените промени в трасето за маратона. Според Озуълд "решенията помагат на проектите да се придвижват напред."
Освен това реконструкцията на Националния археологически музей няма да бъде завършена според планираните срокове. Няколко крила се очакваше да бъдат финализирани преди откриването на Игрите, но те няма да бъдат готови.
Музеят представя колекция от над 20 000 експоната, обхващащи период от 6 000 години. Обектът е покрит със скелета, тъй като работниците се стремят да завършат възможно повече крила, ускорявайки работата, за да компенсира изгубеното време.

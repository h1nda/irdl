Предполагаем съучастник в убийството на Джинджич може да доведе до разкриване на организаторите 
					02/03/2005
					Неотдавна Гърция екстрадира Деян "Бъгси" Миленкович, шофьор на камиона, който направи опит да удари автомобила на Зоран Джинджич при опит за убийство през февруари 2003 г. Властите в Белград се надяват, че той ще изчисти неизяснените въпроси, касаещи убийството на тогавашния сръбски премиер месец по-късно. 
					От Игор Йованович за Southeast European Times в Белград – 28/02/05
 
					 
						
Конвой от полицейски коли откарва Деян Миленкович в централния затвор в Белград на 2 февруари. Той е един от 13-те обвинени в участие в убийството през 2003 г. на сръбския премиер Зоран Джинджич. [AФП]
						Деян "Бъгси" Миленкович, обвинен в съучастие в убийството през март 2003 г. на сръбския премиер Зоран Джинджич, бе екстрадиран неотдавна в Сърбия след като прекара 6 месеца в гръцки затвор. Приел прякора на известния престъпник Бъгси Сигъл, той се смята за един от ключовите членове на пресътпния Земунски клан, чийто членове се предполага, че са извършили нападението срещу Джинджич. 
						Властите се надяват, че той ще идентифицира лицата, които са поръчали убийството, както и че ще изчисти останалите неизяснени въпроси около случая. Според властите той е бил зад волана на камиона, с който е направен опит да бъде ударен автомобила на Джинджич на белградска магистрала на 21 февруари 2003 г. Твърди се, че други членове на Земунския клан е трябвало след това да изстрелят ракета в автомобила, но планът се е провалил, тъй като Миленкович не е успял да спре колата на Джинджич. 
						Миленкович бе арестуван, но освободен само след три дни. Обстоятелствата около неговото освобождаване остават неясни. Сръбската полиция и съдебна система си отправят взаимни обвинения относно този злополучен акт, но до този момент не е било назначено официално разследване по този повод. 
						След като бе освободен, Миленкович изчезна. Той се укриваше цели 16 месеца до момента на ареста в Солун на 16 юли 2004 г. 
						При първото си явяване пред Специалния белградски съд за организирана престъпност Миленкович поиска допълнително време за подготовка на защитата си. Подновяването на процеса е насрочено за 9 март. "Зная, че мнозина никак не са щастливи, че съм тук, тъй като много хора не искат да ме видят жив, " заяви Миленкович пред съда. 
						Съгласно сръбския закон той може да получи статут на асоцииран свидетел и обвиненията срещу него да отпаднат. В този случай обаче той трябва да сътрудничи на обвинението и да свидетелства срещу останалите членове на Земунския клан. Ако това не се случи, Миленкович ще бъде съден за убийството на Джинджич. Срещу него са повдигнати и обвинения за участие в шест убийства и няколко отвличания.

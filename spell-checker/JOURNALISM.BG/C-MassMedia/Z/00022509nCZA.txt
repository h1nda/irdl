Западът настоява за бързо решаване на косовския въпрос
					10/05/2007
					Западните държави призовават за бързо решаване на въпроса за статута на Косово, докато Русия настоява за още преговори. 
					(Б92 - 10/05/07; AП, Ройтерс, Интърнешънъл Хералд Трибюн, РСЕ/РС, Синхуа, Сербианна - 09/05/07)
 
					 
						
Планът на Марти Ахтисаари предвижда независимост на Косово, която първоначално ще бъде под надзора на международна мисия, ръководена от ЕС. [Гети Имиджис]
						Съветът за сигурност на ООН трябва бързо да изготви проекторезолюция за Косово, каза в сряда (9 май) високопоставен френски представител. Неотдавна 15-членният съвет организира посещение в провинцията, което показа, че въпросът с окончателния статут трябва бързо да бъде решен, добави той. 
						Съветът за сигурност "трябва да поеме своята отговорност, без повече да отлага," е казал говорителят на френското външно министерство Жан-Батист Матеи, цитиран от информационната агенция "Синхуа". "Поради това ние смятаме да работим бързо с нашите партньори за изготвянето на проекторезолюция много скоро." 
						Това изказване бе направено ден, след като френската мисия в ООН в Ню Йорк стана домакин на неформална среща на Съвета за сигурност, на която бяха обсъдени различните предложения за проекторезолюция за Косово -едното изготвено от Русия, а другото от Съединените щати и европейските страни. 
						И двете предложения потвърждават стремежа на Съвета за изграждане на "многоетническо и демократично Косово, което да укрепи регионалната стабилност" и са против всяка форма на насилие, съобщи АП. 
						Според предложението на САЩ и европейските страни Съветът за сигурност трябва да одобри предложената от бившия пратеник на ООН Марти Ахтисаари независимост под надзора на ЕС. ЮНМИК трябва да приключи дейността си 120 дни след приемане на резолюцията, която попада под разпоредбите на Глава 7 от Хартата на ООН, отнасяща се до заплахите за мира и сигурността. 
						Проектопредложението призовава също Косово да продължи усилията си по изпълнение на пакета от стандарти, одобрени от международната общност, в осем области, включващи върховенството на закона, демократичните институции, защитата на човешките права и правата на малцинствата, икономическото развитие, свободата на движение и имуществените права. 
						Според АП то се позовава също на "принудителното разпадане на Югославия, насилията и репресиите през 90-те години на миналия век и периода на администрация на ООН, които правят Косово специален случай". 
						Предложението на Русия, от друга страна, не споменава за независимост. В него се посочва, че още не е настъпил моментът да се вземе решение за статута, и настоява за нови преговори, "които да се съсредоточат главно върху защитата на правата на малцинствата". 
						Като изрази силната подкрепа на страната си за плана на Ахтисаари, заместник държавният секретар на САЩ Никълъс Бърнс каза в сряда, че "планът вече има подкрепата на мнозинството в Съвета за сигурност, всъщност много силна подкрепа". Той изрази също надежда, че резолюция за окончателния статут ще бъде предложена за гласуване до края на месеца. 
						Но Бърнс каза също, че страната му и нейните европейски съюзници са готови да включат някои от предложенията на Русия в окончателния документ. Едно от тези предложения е назначаването на представител, натоварен със задачата да насърчава косовските сърби да не напускат провинцията и да призовава сръбските бежанци да се завърнат по домовете си в Косово. 
						"Тази идея на руската страна е много интересна. Ние я подкрепяме," каза Бърнс. "Ние искаме да работим с Русия … За нас е ясно, че едно продължително отлагане на действията, насочени към даване на независимост на Косово, по-скоро ще доведе до нестабилност и насилия, отколкото до ясно решение тази пролет." 
						За да бъде приета, резолюцията на Съвета за сигурност трябва да получи подкрепата на общо девет страни членки и върху нея не трябва да бъде наложено вето от нито една от петте постоянни членки. По-рано Русия посочи, че ще блокира решение, което не е прието и от Прищина, и от Белград. Позицията на Китай е неясна. 
						Като цитира неназован високопоставен британски прдставител, "Файненшъл Таймс" съобщи по-рано тази седмица, че 11 или 12 от страните членки на Съвета за сигурност подкрепят плана на Ахтисаари.

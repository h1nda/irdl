Христофиас отхвърли евентуалния арбитраж на ООН по кипърския въпрос
					06/04/2009
					 
						НИКОЗИЯ, Кипър -- Президентът Деметрис Христофиас каза в събота (4 април), че кипърските гърци няма да приемат каквато и да било промяна в текущия процес на преговори, целящи обединяването на разделения остров. Това включва поставянето на крайни срокове за приключване на преговорите или евентуален арбитраж на ООН. „Тези принципи бяха приети от международната общност и ние ще се придържаме към тях,” отбеляза той. По време на среща в петък с генералния секретар на ООН Бан Ки Мун кипърският турски лидер Мехмет Али Талят поиска арбитраж на ООН поради бавния напредък на преговорите.
						Други новини -- Кипърският парламент помоли парламентите на страните, членки на Съвета за сигурност на ООН, Европейския парламент и Парламентарната асамблея на Съвета за Европа да окажат натиск върху Турция да сътрудничи в усилията за решаване на въпроса за изчезналите лица в Кипър. Председателят на парламента Мариос Кароян каза в събота, че макар и усилията да са станали по-систематични през последните години, Анкара продължава да издига различни пречки. Въпросните лица са изчезнали по време на междуетническия конфликт на острова през 1974 г. (Си Ен Ей, Фамагуста Газет, Филелефтерос, Симерини - 05/04/09)

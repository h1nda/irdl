Западът призова Сърбия да гласува за европейско бъдеще 
					18/01/2007
					Изразявайки подкрепа за кандидатурата на Сърбия за членство в ЕС, няколко високопоставени западни политици изразиха тази седмица надежда, че демократичните сили в страната ще спечелят парламентарните избори в неделя.
					(AФП, ДПA, Блиц - 18/01/07; AП, Гласът на Америка, Държавен департамент на САЩ, Бета, Б92 - 17/01/07; ФТ - 16/01/07; AП, ЮПИ - 15/01/07)
 
					 
						
Пешеходец минава покрай изборни плакати в Белград. Гласоподавателите ще се явят пред урните в неделя. [Гети Имиджис]
						Няколко високопоставени представители на ЕС изразиха тази седмица надежда, че парламентарните избори в Сърбия в неделя (21 януари) ще доведат до създаването на правителство, готово да проведе реформи, които твърдо ще насочат страната към европейска интеграция. 
						"Новото правителство на Сърбия ще определи темповете," каза върховният представител на ЕС за външната политика и сигурността Хавиер Солана пред белградската информационна агенция "Бета". "Сърбия показа, че разполага с нужния капацитет бързо да върви напред след премахване на политическите пречки." 
						Изборите в неделя противопоставят партии с прозападна ориентация - включително реформистката Демократическа партия (ДП) на сръбския президент Борис Тадич и умерено консервативната Демократична партия на Сърбия (ДПС) на премиера Воислав Кощуница - на партии, свързвани с режима на Слободан Милошевич. 
						Последните социологически проучвания показват, че ДП на Тадич води пред ултранационалистическата Сръбска радикална партия (СРП), която номинално все още е под ръководството на Воислав Шешел, срещу когото съдът в Хага повдигна обвинения във военни престъпления. 
						Според Центъра за свободни избори и демокрация подкрепата за ДП е достигнала 29 %, което я прави най-популярната партия в страната. СРП е на второ място с 26 %, а ДПС е трета с 19 %. 
						Четири дни преди изборите и други представители на ЕС - австрийският външен министър Урсула Пласник и румънският президент Траян Бъсеску - подкрепиха кандидатурата на Сърбия за присъединяване към Съюза и предложиха помощта си за постигане на тази цел. 
						"Австрия вярва в Сърбия и ние сме готови да продължим да подкрепяме и насърчаваме Сърбия," каза Пласник пред репортери в сряда след срещата си с Тадич. 
						"Ще се радваме, ако демократичните сили спечелят предстоящите избори, за да може Сърбия да продължи по пътя към ЕС и НАТО," каза Бъсеску. 
						В изказване на конференция в Рим във вторник еврокомисарят по разширяването Оли Рен каза, че очаква "едно ново, ориентирано към реформи и проевропейско правителство в Белград да постигне бърз напредък към ЕС". 
						Шведският външен министър Карл Билд и словашкият външен министър Ян Кубисвил, които по-рано тази седмица бяха на посещение в Белград, също изразиха подкрепата си за кандидатурата на Сърбия за членство в ЕС. 
						"Ще уважим решението на избирателите в Сърбия, но се надяваме, че от наша гледна точка това ще бъде правителство, с което ще можем да започнем много бързи, много задълбочени и много конструктивни преговори по всички въпроси на интеграцията," е казал в понеделник Билд, цитиран от АП. 
						Във Вашингтон помощник държавният секретар по европейските и евроазиатските въпроси Даниел Фрийд изрази надежда, че проевропейските партии в Сърбия ще спечелят. 
						"Искаме да видим една Сърбия, която избира Европа, която избира европейско бъдеще за себе си," каза Фрийд в интервю за "Гласът на Америка". "Сърбия заслужава това. Сръбският народ заслужава бъдеще в Европа не по-малко от всеки друг народ в Европа."

Бивш български главен прокурор ще бъде разпитван във връзка с дело срещу мафията
					16/02/2010
					Вътрешният министър Цветан Цветанов заяви, че Никола Филчев - бивш главен прокурор на България - ще бъде разпитван относно евентуални връзки с организираната престъпност. Делото зависи от отношенията на Филчев с бивш съветник по националната сигурност, известен като "Трактора". 
					(Различни източници -- 10/02/10 - 16/02/10)
 
					 
						
Операция "Октопод" доведе до арестуването на 14 души, включително на Алексей Петров, бивш съветник в Държавната агенция "Национална сигурност". [Българско вътрешно министерство]
						Бившият главен прокурор на България - Никола Филчев - ще бъде разпитан от правителството относно предполагаемата му обвързаност с организираната престъпност по най-шумното досега дело срещу мафията в страната. 
						В интервю за Би Ти Ви вътрешният министър Цветан Цветанов каза, че решението за разпита на Филчев е било взето седмица след като полицията е разбила голяма престъпна банда. Полицията нарече операцията с кодовото име "Октопод" заради сложните схеми на влияние и обхвата на организираната престъпност в България. 
						Наблюдателите в страната и чужбина казват, че делото е с решителен характер за борбата на страната с организираната престъпност. 
						"Това е война," каза премиерът Бойко Борисов. "Който издържи, ще спечели." 
						 Преди шест дни полицията арестува 14 заподозрени членове на групата, за която се смята, че се занимава поне от десет години с рекет, проституция, пране на пари и данъчни измами. В петък Софийският градски съд одобри задържането под стража на седем от заподозрените без право на освобождаване под гаранция. 
						Между тези задържани са Алексей Петров-Трактора, бивш български командос и таен агент, който служеше като съветник на бившия началник на Държавна агенция "Национална сигурност" (ДАНС) до миналата година. Филчев ще бъде разпитан за отношенията си с Петров, каза Цветанов. 
						 По време на интервюто си във вторник (15 февруари) за Би Ти Ви Цветанов каза, че следствието се опитва да извлече възможно най-много информация за търпимостта на държавата към организираната престъпност и как пипалата на мафията "Октопод" са се внедрили с различни държавни агенции. 
						Позовавайки се на източници, близки на прокуратурата, софийското радио "Дарик" предаде в понеделник, че Филчев ще бъде разпитан относно предполагаемите си протекции за Петров, както и за лобирането му за назначаването на бившия командос в българските службите за разузнаване и сигурност през 2000 г. 
						Очаква се, че Филчев, който бе главен прокурор на страната от 1999 до 2006 г., ще бъде разпитван още за ролята си в потулването на разследване под кодовото название "Бизнесмените". 
						Дясната партия Демократи за силна България (ДСБ), чийто лидер Иван Костов бе премиер от 1997 до 2001 г., настоява Филчев да бъде арестуван и щателно разследван. 
						"Време е да се разплете цялата групировка, действаща около бившия главен прокурор Филчев," каза депутатът от ДСБ Атанас Атанасов, който по онова време оглавяваше Национална служба "Сигурност". 
						Роднините на военния прокурор Николай Колев, застрелян край дома си в София в края на 2002 г., многократно са обвинявали Филчев, че е поръчал атентата. 
						Нанка Колева, вдовица на убития, настоява, че Петров и Филко Славов - бивш началник на специалните полицейски части - са работели заедно за убийството на съпруга й. 
						Колева неотдавна спечели дело срещу България в Европейския съд за правата на човека в Страсбург, който постанови, че разследването на убийството на Колев е водено погрешно, и заповяда то да бъде подновено. Във вторник Цветанов каза, че това ще се случи скоро.

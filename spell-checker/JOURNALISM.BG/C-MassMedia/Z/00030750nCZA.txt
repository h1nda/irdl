Гърция е по-близо до премахване на визите за пътувания до САЩ
					29/06/2009
					Благодарение на подписаните през уикенда договорености между Атина и Вашингтон Гърция е по-близо до присъединяване към американската Програма за отмяна на визовия режим.
					(Различни източници -- 18/06/09-29/06/09)
 
					 
						
Според министъра на външните работи Дора Бакоянис споразуменията са и важна стъпка към засилване на двустранните отношения. [ОССЕ]
						Вероятно гърците скоро ще могат да пътуват до САЩ без неудобството да кандидатстват за виза. Страната е с една стъпка по-близо до присъединяване към американската Програмата за отмяна на визовия режим (ПОВР), в която в момента са включени повечето от останалите страни от ЕС. 
						В неделя (29 юни) външният министър Дора Бакоянис и американският заместник държавен секретар Джеймс Стайнбърг подписаха два договора, които създават основата за присъединяването на страната. Двата документа - Меморандум за разбирателство и Споразумение за сътрудничество в областта на борбата с тежката престъпност - бяха подписани в кулоарите на конференцията на министрите на ОССЕ на о. Корфу. 
						"Остават само още няколко стъпки, както и някои административни действия, за завършването на процеса," заяви Стайнбърг след срещата си с Бакоянис, допълвайки, че очаква процесът да завърши през следващите пет месеца. 
						Двата текста бяха изготвени от гръцкото външно министерство и от Държавния департамент на САЩ и предвиждат реципрочна защита на личните данни и спазване на правните процедури. Според Бакоянис споразуменията са и важна стъпка към засилване на двустранните отношения. 
						Тя допълни, че членството на Гърция в ПОВР ще окаже положителен ефект върху икономическото сътрудничество между двете страни. 
						Инициативата е спечелила подкрепата на ключови фигури в САЩ. "Твърдо вярвам, че участието на Гърция [в програмата] ще подобри нашата национална сигурност и ще засили партньорството ни в областта на икономическите отношения, културата, сигурността и политическото сътрудничество с Гърция," заяви конгресменът демократ от Флорида Робърт Уекслър. 
						В момента всички държави, членки на ЕС, с изключение на пет страни, участват в ПОВР. Освен Гърция, другите изключения са Полша, Кипър, Румъния и България. 
						Според гърците тази промяна е трябвало да стане отдавна. 
						"Тази промяна ще се отрази добре на гръцко-американските отношения. Гърците са много гостоприемни и при пътуванията си в САЩ съм установила, че същото важи и за американците. Тази промяна ще бъде от полза и за двете страни," каза Айкатерини Пападопулу, на 73 г., за Southeast European Times.
						 Икономистът Мария Кара, на 27 г., изтъква формалностите, които се налага да бъдат изпълнявани в момента. "Безвизовите пътувания до САЩ ще бъдат много положително развитие, тъй като гърците ще избягнат цялата бюрокрация във връзка с тях и това много ще ги улесни", казва тя. 
						"Както американците посещават Гърция без визи, по същия начин и гърците трябва да посещават САЩ," казва Танасис Спанопулус, на 36 г., от Атина. 
						Константинос Сукос, 34-годишен преподавател по физическо възпитание, е на същото мнение, като добавя: "Гърция е член на ЕС и след като други членки на ЕС пътуват безвизово до САЩ, същото следва да важи и за гърците." 
						
						Кореспондентът на SETimes Христос Рингас участва в написването на този материал.

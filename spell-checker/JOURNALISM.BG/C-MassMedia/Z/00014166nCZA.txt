Лидери и поклонници се събират в Рим за погребението на папата
					08/04/2005
					Кралски особи, политически и религиозни лидери се присъединиха в петък към милионите поклонници в Рим, за да се сбогуват с папа Йоан-Павел II, чието погребение е най-голямото в съвременната епоха.
					(Различни източници -- 07/04/05 - 08/04/05)
 
					 
						
Поклонник държи снимка на папа Йоан-Павел II по време на погребението му (петък, 8 април) на площад "Свети Петър" във Ватикана. [АФП]
						Кралски особи, политически и религиозни лидери се присъединиха към множеството поклонници на площад "Свети Петър" в Рим в петък (8 април), за да кажат последно сбогом на папа Йоан-Павел II. Папата, който ръководи римокатолическата църква през последните 26 години от своя живот, почина на 2 април. 
						Службата под открито небе започна в 10:00 часа местно време, когато обикновеният кипарисов ковчег с тялото на папата бе изнесен от базиликата "Св. Петър" и поставен на каменните стъпала пред нея. Пристигането на ковчега на ветровития площад бе посрещнато с аплодисменти, но мнозина от стотиците хиляди поклонници започнаха да плачат, докато хор пееше грегориански псалми. 
						"Днес погребваме останките му в земята като зрънце безсмъртие -- сърцата ни са изпълнени с тъга, но същевременно и с радостна надежда и дълбока признателност," каза в своята проповед кардинал Йозеф Рацингер, доайен на Светата кардиналска колегия. 
						След службата ковчегът бе поставен в два други ковчега, единият от цинк, а другият от дъб, след което бе отнесен до вечния дом на папата в криптата на базиликата "Св. Петър" под обикновена каменна плоча. 
						Над 200 кралски особи, президенти и премиери от повече от 80 страни, както и лидерите на основните международни организации, включително ООН и ЕС, пристигнаха в Рим за погребението. Те се присъединиха към близо четирите милиона поклонници и опечалени от цял свят, които тази седмица се стекоха в италианската столица. 
						Карол Войтила от Полша стана папа на 16 октомври 1978 г., като прие името Йоан-Павел II. Той ще бъде запомнен с огромния си принос за свалянето на комунизма в Източна Европа и с усилията си да подобри диалога между религиите. Той бе първият папа, който влезе в синагога и в джамия. 
						В навечерието на погребението Ватиканът отвори завещанието на Йоан-Павел, от което се разбра, че през 2000 г., когато навършил 80 години и боледувал все по-често, той е обмислял да се оттегли. 
						"Надявам се, че Той [Бог] ще ми помогне да разбера докога трябва да продължа тази служба," е написал папата. "Моля Го да ме извика при себе си, когато Той самият поиска." 
						Папата благодари и на провидението, че Студената война е приключила без ядрен конфликт. В завещанието си той хвали също ръководители на различни религии, с които се е срещал, включително равина на Рим и много други личности нехристияни. 
						Държавните глави на Албания, България, Босна и Херцеговина, Хърватия, Гърция, Македония, Черна гора, Румъния, Сърбия, Сърбия и Черна гора и Турция присъстваха на церемонията в петък. Те се присъединиха към религиозни лидери от целия регион, включително Вселенският патриарх Вартоломей I, гръцкият източноправославен архиепископ Христодулос, патриархът на арменската църква в Турция Месроб II, румънският източноправославен патриарх Теоктист и митрополитите Неофит и Домитиан от България, както и представители на албанските религиозни общности -- католическият архиепископ Рок Мирдита, Селим Муца от (сунитската) мюсюлманска общност, Хаджи Деде Решат Барди от (шиитската) бекташка мюсюлманска общност и източноправославният архиепископ Анастасиос.

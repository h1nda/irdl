Додик с все по-остри изказвания срещу ролята на Турция
					08/07/2011
					Задълбочава ли Турция различията в БиХ, или помага за изглаждането им? 
					От Ведрана Дуракович за Southeast European Times -- 08/07/11
 
					 
						
Президентът на Република Сръбска Милорад Додик. [Ройтерс]
						Целта на Република Сръбска е да се защитава от турското влияние и неоосманизма, е казал президентът на РС Милорад Додик според цитат в неотдавнашна статия в сръбския всекидневник "Вечерни Лист".
						Докато дебатът относно неоосманизма продължава, Додик отговори на конкретен коментар на турския премиер Реджеп Тайип Ердоган след изборната му победа, който разгорещи емоциите в БиХ и други части на региона. 
						Ердоган обеща, че партията ПСР ще бъде гласът на мюсюлманите, отбелязвайки, че от нейната победа ще се облагодетелстват също ливанците, сирийците, палестинците и бошнаците. 
						Турция и БиХ са поддържали исторически добри отношения след появата на Османската империя, особено след като Босна претърпява една от най-големите степени на ислямизация на Балканите. 
						 Додик фактически начерта разделителна линия, изразявайки решителната съпротива на повечето сърби в БиХ - както и на много от хърватите - срещу турското влияние. 
						 "Само защото той [Ердоган] ще бъде по-агресивен, не значи, че ще има по-голям успех," каза Додик. 
						Съществуващите търкания, причинени от ту отправяната, ту оттегляна закана на Додик да проведе референдум за оспорване на валидността на държавните съдилища в БиХ, както и на Службата на върховния представител (СВП), сега са се задълбочили. 
						Младен Бошич, председател на Сръбската демократическа партия (СДП), отново подчерта, че Турция е изиграла неприемлива роля в БиХ, защитавайки интересите на бошнаците и тези на Сараево. 
						Отговорът на Додик към Ердоган бе възприет от мнозина бошнаци като допълнителна атака срещу БиХ като единна държава. 
						 "[Неговият] основен аргумент е, че БиХ не може да просъществува в сегашния си вид - че тази хилядолетна държава е изкуствено създадена и че Република Сръбска е единствената устойчива държава..., която той вижда в съюз или конфедерация със Сърбия," каза бившият председател на военновременния президентски кабинет Нияз Дуракович за SETimes. 
						 Журналистът ветеран Зия Диздаревич поддържа опасенията Дуракович. 
						 "С непрекъснатото осъждане на босненската държава, блокирането на централните държавни институции, отричането на геноцида въпреки присъдите, издадени от международния съд в Хага, Додик атакува основите на Дейтънското споразумение, което постоянно цитира," каза Диздаревич за независимото списание "Дани", излизащо в БиХ. 
						Посещението на сръбския президент Борис Тадич в сряда (6 юли) в БиХ, за чието организиране помогна през април 2010 г. турският президент Абдула Гюл, изглежда промени взривоопасната ситуация. Второто официално посещение на Тадич в Босна бе приветствано като повратна точка в отношенията между двете автономни области в БиХ; той изрично обеща, че Сърбия ще гарантира суверенитета и териториалната цялост на БиХ. 
						 "Тадич оповести, че Сърбия не желае да се меси във вътрешната политика на БиХ, въпреки специалните отношения, които има със РС; тя сега ще ги установи и с Федерацията..., [което] ще донесе по-голяма стабилност на Западните Балкани," каза Дуракович за SETimes. 
						Дали този резултат може да се припише в голяма степен на Турция, или е вътрешно задвижен нов курс в сръбската политика - курс, който доведе до появяването на Ратко Младич в Хага - остава да се види. 
						 "Във всеки случай посещението на Тадич се оценява като изключително окуражително, особено сред мюсюлманските среди," каза Дуракович. 
						Додик не бе особено впечатлен от посещението на Тадич. Очевидно той обвинява Тадич за ареста на Младич, който се смята от повечето хора в РС за защитник на сръбския народ. 
						Опасенията на Додик изглежда са свързани с упоритото убеждение на много сърби, че БиХ иска да им наложи мюсюлманско господство, централизирано в етнически хомогенното Сараево, където според Додик мюсюлманите са 94 % от населението. 
						След изявлението на германския канцлер Ангела Меркел, че многоетническият проект се е провалил, Додик обяви, че отхвърля "многоетническия проект Сараево".

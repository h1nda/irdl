Полицията на РС претърси домовете на бивши телохранители на Караджич
					07/02/2008
					 
						САРАЕВО, Босна и Херцеговина (БиХ) -- Полицията на Република Сръбска (РС) претърси в сряда (6 февруари) домовете на двама души, които са работили като телохранители на обвинения във военни престъпления Радован Караджич. Бившият политически лидер на РС се издирва по обвинения в геноцид. Двамата мъже - Горан Ковачевич и Миломир Батинич - са заподозрени, че са част от мрежа за подпомагането му. Ковачевич живее в Пале, където живееше и Караджич, преди да започне да се укрива. Домът на Батинич се намира в село в близост до Соколац.
						Други новини -- Трибуналът в Хага за военни престъпления обяви в сряда, че ще проведе в БиХ четиридневно заседание по процеса срещу бившия босненски мюсюлмански военен командир Расим Делич по искане на прокуратурата на БиХ. Това е вторият път, когато Трибуналът провежда свое заседание извън седалището си в Хага. Първият път беше през септември и също бе по делото срещу Делич. Той е обвинен, че е позволил на своите подчинени да извършват зверства срещу десетки хървати и сърби в периода между 1991 и 1995 г. (АФП, Бета, Б92, АП, Уебсайт на ООН - 06/02/08)

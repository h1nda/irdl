НАТО направи внезапна проверка на българските военновъздушни сили
					06/12/2006
					 
						СОФИЯ, България -- НАТО направи внезапна проверка на българските военновъздушни сили в рамките на операция, включваща няколко страни, членки на НАТО, съобщи министърът на отбраната Веселин Близнаков във вторник (5 декември). Той каза, че инспекцията се е състояла преди две седмици и целта е била да се направи оценка на готовността на частите да реагират при навлизане на неизвестен летателен апарат в българското въздушно пространство. Според Близнаков въздушните сили са се представили успешно. 
						Други новини -- След няколкоседмични дебати в сряда парламентът най-сетне прие закон, който позволява да се отворят досиетата на службите за сигурност от комунистическата епоха. Въпреки натиска от страна на опозицията за пълното им разкриване управляващите социалисти успяха да отвоюват частично ограничение: няма да бъдат огласени досиетата на висши офицери от разузнаването, които работят или са работили за разузнавателните служби след 1991 г. (Монитор, Сега, Дарик, Медиапул - 06/12/06; Дарик - 05/12/06)

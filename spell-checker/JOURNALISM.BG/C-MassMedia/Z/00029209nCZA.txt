СКОПЕС подпомага научното сътрудничество с Източна Европа
					05/02/2009
					Програмата СКОПЕС – финансирана от Швейцарската национална научна фондация и Швейцарската агенция за развитие и сътрудничество – има за цел да засили научното сътрудничество между изследователски групи от Швейцария и Източна Европа.
					(Различни източници)
 
					 
						
Програмата СКОПЕС създава условия за сътрудничество в науката и изследванията. [Гети Имиджис]
						Смятани за приоритет от Европейската комисия, научните изследвания може да спомогнат за интеграцията на страните от Югоизточна Европа, тъй като науката може да сближи институциите от различни страни и култури.
						Страните от Югоизточна Европа наследиха много структурни проблеми в областта, включително до голяма степен неизползваема инфраструктура за научни изследвания и технологии и недостиг на търсене на приложни изследвания от промишлеността, комбинирани с ниски разходи за проучвания и разработки от фирмите, изтичане на мозъци, раздробяване на системата на изследвания и липса на връзки между промишлеността и изследователските сектори.
						През последните няколко години научното сътрудничество между ЕС и страните от Югоизточна Европа отбеляза значителен напредък. Програми като Трансевропейската схема за мобилност в университетското образование (TEСМУО) и Засилването на стратегическото сътрудничество между ЕС и Западнобалканския регион в областта на изследванията в информационните и комуникационните технологии (СКОПЕС) вляха значително финансиране в тези страни. 
						Програмата „Научно сътрудничество между Източна Европа и Швейцария” (СКОПЕС), финансирана от Швейцарската национална научна фондация (ШННФ) и Швейцарската агенция за развитие и сътрудничество, има за цел да повиши сътрудничеството между изследователските групи в Швейцария и Източна Европа, както и да подкрепя институционалните партньорства с научни учреждения в целевите райони. 
						Целите на тази програма са да управлява проблемите на прехода, да подобрява общите условия, свързани с научните изследвания, и по този начин да подобри постиженията на изследователската система, както и да популяризира групите и институциите за научни изследвания от Източна Европа. 
						Обхватът на финансовите инструменти се развива, за да посреща променящите се потребности. До 1995 г. от помощ се ползваха голям брой малки изследователски проекти, обменът на научни работници и участието им в конференции. В центъра на настоящите усилия са два компонента, които усвояват 90 % от наличните ресурси.
						Елементът „Съвместни изследователски проекти” събира групи учени от Източна Европа с партньори от Швейцария за провеждане на специфични изследвания, насочени към разширяване на границите на познанието. Вторият елемент, „Институционални партньорства”, има за цел модернизация на изследователската среда, за да се подпомогне успешното завършване на изследванията. 
						Тези два елемента получават допълнителна подкрепа от Безвъзмездните помощи за конференции, което дава възможност на научни работници от Източна Европа да участват в международни научни конференции в Швейцария. Това участие засилва връзките в международната мрежа, което е предварително условие за успешна кариера в научната работа.
						СКОПЕС дава и безвъзмездни помощи за валоризация, за да могат да се въведат в практиката резултатите от Съвместните проекти за научни изследвания и Институционалните партньорства.
						Швейцарците са инвестирали над 22 млн. евро в програма СКОПЕС между 2005 и 2008 г. 
						През декември 2008 г. програма СКОПЕС бе продължена до 2012 г. с допълнително финансиране от 11 млн. евро. Кандидатите ще внасят проекти до пролетта, а следящият кръг за приемане на проекти ще бъде през 2010 г. Тези проекти ще заместят 148-те задачи, които програмата СКОПЕС е финансирала през периода 2005-2008 г.

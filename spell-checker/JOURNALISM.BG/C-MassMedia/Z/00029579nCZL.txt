Евродепутатите обсъждат надеждите за членство в ЕС на Хърватия, Турция и Македония
					12/03/2009
					 
						БРЮКСЕЛ, Белгия -- В сряда (11 март) еврокомисарят по разширяването Оли Рен изрази разочарование от факта, че въпреки че Македония е кандидатка за членство в ЕС вече от три години, тя все още не е започнала преговори за присъединяване. В изказване на заседание на Европейския парламент, посветено на стремежа на Хърватия, Турция и Македония за членство в ЕС, Рен посочи, че ключово предварително условие за започване на преговори е прилагането на международните стандарти за свободни и честни избори. "Това е съществено изискване. Президентските и общинските избори през март и април ще бъдат моменти на истината", каза Рен.
						Той коментира също така и преговорите, водени от Хърватия и Турция. "Погледнато от обща перспектива, преговорите с Хърватия се развиват като цяло добре. Именно поради това Комисията предложи през ноември 2008 г. ориентировъчна пътна карта за достигане до крайния етап от присъединителните преговори до края на 2009 г., ако Хърватия изпълни условията. За съжаление в момента присъединителните преговори с Хърватия са в задънена улица поради граничния спор [със Словения]", каза Рен. Той добави, че Хърватия трябва да положи усилия в няколко ключови сфери, като съдебната и административната реформа и борбата срещу корупцията и организираната престъпност.
						Коментирайки напредъка на Турция, Рен каза, че преговорният процес е отворен по десет от 35-те глави, а преговарящите в момента са в процес на затваряне на една от тях. Той изрази надежда, че тази година Съветът на ЕС ще даде зелена светлина за отварянето и затварянето на повече преговорни глави, ако Анкара осъществи необходимите реформи в ключови области. (Милиет - 12/03/09; БТА, АбХабер, МИНА, Явно - 11/03/09)

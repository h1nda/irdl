Джуканович очаква референдумът за независимост на Черна гора да се проведе през втората половина на април
					17/01/2006
					 
						ПОДГОРИЦА, Сърбия и Черна гора -- Черногорският премиер Мило Джуканович съобщи в понеделник (16 януари), че планираният референдум за независимост вероятно ще се проведе през втората половина на април. Той подчерта, че референдумът ще се проведе в пълно съответствие с най-високите международни стандарти. 
						Също в понеделник президентът Филип Вуянович обсъди референдума с папа Бенедикт XVI във Ватикана. По-късно Вуянович каза пред репортери, че двамата с папата са били единодушни, че отношенията между римокатолическата църква и източноправославната църква в Черна гора са отлични. (Данас - 17/01/06; Танюг - 16/01/06)

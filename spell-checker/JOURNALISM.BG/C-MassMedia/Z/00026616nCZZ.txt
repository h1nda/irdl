Бизнес: Седем дружества подадоха оферти за изкупуване на непродадените акции на "Телеком Сърбия"
					30/05/2008
					Сръбският “Телеком Сърбия” търси инвестиционен посредник за първичното публично предлагане на акции на дружеството. Още в бизнес новините от седмицата: Турция получи заем от 600 млн. долара от Световната банка; Черна гора въвежда екотакса за чуждестранните автомобили, които влизат в страната това лято.
					 
						
[ЕС]
						Седем дружества подадоха оферти да посредничат при първичното публично предлагане на акции на сръбския "Телеком Сърбия". Това са “Ситигруп”, “Мерил Линч”, “Голдман Сакс”, “Морган Стенли”, консорциум между “Райфайзен Банк” и “Дойче Банк”, консорциум, оглавяван от “Джей Пи Морган”, и консорциум, оглавяван от “Креди Сюис”, съобщи във вторник (27 май) Агенцията по приватизация в Сърбия. Победителят ще бъде обявен в края на юли или през август.
						*** 
						Световната банка одобри експортен заем от 600 млн. долара за Турция, каза в понеделник (26 май) Улрих Цахау, директор на банката за Турция. Очаква се заемът да увеличи капацитета и конкурентоспособността на местните износители, предоставяйки им средносрочен и дългосрочен оборотен капитал и инвестиционно финансиране. Заемът ще бъде разпределен чрез турските "Банка за индустриално развитие" и "Експорт Кредит Банк".
						*** 
						
						Черногорското министерство на туризма обяви в понеделник (26 май), че като мярка за запазване на околната среда ще бъде въведена нова екотакса за всички чуждестранни превозни средства, които влязат в страната през това лято. Таксата, която влиза в сила от 15 юни, ще бъде 10 евро за леки автомобили и микробуси и от 30 до 150 евро за камиони, автобуси и други по-големи превозни средства. 
						*** 
						Европейската комисия (EК) ще оглави Донорската конференция за Косово, която ще се проведе на 11 юли, заяви службата на EК в Прищина в сряда (28 май). След поканите на правителството за представяне на конкретни проекти, които могат да получат чуждестранна подкрепа, общините са внесли 357 проекта в областта на инфраструктурата, образованието, здравеопазването, селското стопанство и туризма, съобщи EК.
						*** 
						
						Албанското министерство на икономиката, търговията и енергетиката обяви за продажба електроразпределителното подразделение на албанската електрическа компания КЕШ, съобщи в четвъртък (29 май) вестник "Файненшъл Таймс". Министерството ще продаде от 51 до 76 % от електроразпределителното дружество на стратегически инвеститор, за да намали загубите на компанията.
						*** 
						Държавната електрическа компания на България, НЕК, покани в сряда (28 май) двамата избрани кандидати в тръжната процедура за 49 % от акциите на втората българска атомна електроцентрала (“Белене”) да представят офертите си до 23 юни. Кандидати за проекта на стойност 4 млрд. евро са германската РВЕ и белгийската “Електрабел”. 2 000-мегаватовата централа трябва да влезе в експлоатация до 2013 или 2014 г. 
						
						(Различни източници – 23/05/08-30/05/08)

Гняв заради отмененото посещение на Сейдиу 
					02/06/2009
					Македонското правителство се опитва да поправи грешните впечатления след спекулациите в Македония и Косово.
					От Марияна Стояновска за Southeast European Times от Скопие и Блерта Фоничи от Прищина -- 02/06/09
 
					 
						
Отмененото посещение на косовския президент Фатмир Сейдиу в Македония даде воля за слуховете. [Гети Имиджис]
						Коалиционните партньори в македонското правителство, ВМРО-ДПМНЕ и предимно албанския Демократичен съюз за интеграция (ДСИ), отрекоха твърденията на германска информационна агенция, че коалицията е в криза. Според ДПА тя е била предизвикана от решението на косовския президент Фатмир Сейдиу да отмени насроченото за миналия четвъртък (28 май) посещение в страната. 
						Сейдиу бе поканен от македонския си колега Георге Иванов на 13 май, но отмени посещението си в последния момент, заявявайки, че то е било променено от „официално” на „работно”, което не включва държавни почести.
						Албанските опозиционни партии в Македония определиха това като „унижение” с „катастрофални измерения”. 
						Някои, като депутатът от „Нова Демокрация” Сюлейман Рушити, заявиха, че „тактиката” пречи на „добросъседските отношения”, но че се надяват все още да „има възможности за поправяне на грешката.” 
						Озовало се точно насред сръбско-косовската свада, македонското правителство публикува изявление за поправяне на ситуацията. „Македония бе първата държава, намерила разбиране за плана на Ахтисаари ... който доведе ... до признаването на независимостта на Косово." 
						В изявлението отново се заявява, че Косово е приятел и партньор, и се изразява желание за среща със Сейдиу. Говорителят на правителството Мартин Мартиновски обаче косвено разкри недоволството на Македония миналата седмица във връзка с определянето на границата с Косово – основен елемент за гарантиране на стабилността на Македония. Според Скопие Косово протака решаването на въпроса. 
						Лидерът на ДСИ Али Ахмети подпомогна усилието, заявявайки, че е „в интерес и на двете държави ... да следват примера, който следвахме досега.” Той добави, че се надява „добрата воля и на двамата президенти да надделее, така че те да съберат сили да си сътрудничат в интерес на гражданите на двете страни”. Ахмети също така отрече, че ДСИ ще напуска правителството, но призова Македония да установи дипломатически отношения с Косово. 
						Иванов публикува изявление, изразяващо съжаление за решението на Сейдиу. „Отношенията между Македония и Косово имат огромен потенциал и ще се засилят и задълбочат в близко бъдеще.” Иванов предупреди лидерите на балканските държави, че „носят голямата отговорност да преодолеят всички недоразумения или наследено недоверие и да гарантират добро бъдеще". 
						Реакцията на Косово бе единодушна - хвалебствия за решението на Сейдиу, което се определя като най-доброто, взето от него, откакто е станал президент. Заместник-председателят на Демократичната лига за Косово Екрем Крюезиу каза, че решението на Сейдиу „показва, че то [Косово] е държава като всички останали”. Ахмет Исуфи от Алианса на бъдещето на Косово добави, че „ние сме държава и ще се държим като държава.” 
						Косовският печат напомни и за друг македонски дипломатически гаф: Сейдиу не беше поканен и на церемонията по встъпване в длъжност на Иванов миналия месец. 
						Реакцията на македонския премиер Никола Груевски бе подчертано различна. „Би било добре да се съсредоточим върху добросъседските отношения”, каза той. „Отбелязването на политически точки у дома за сметка на добросъседските отношения няма да поведе региона в правилната посока." 
						Груевски призова всички президенти и премиери от региона да действат честно и отговорно, докато сръбските и косовските медии спекулираха дали Македония ще оттегли признанието си.

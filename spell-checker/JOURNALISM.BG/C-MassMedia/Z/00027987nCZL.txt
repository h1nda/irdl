Турският премиер Ердоган заплаши с операции в Северен Ирак срещу ПКК
					08/10/2008
					 
						АНКАРА, Турция -- Във вторник (7 октомври) министър-председателят Реджеп Тайип Ердоган предупреди, че турската армия може да проведе трансгранична операция в Северен Ирак, насочена срещу членовете на терористичната Кюрдска работническа портия (ПКК). Изказването бе направено четири дена след нападението на ПКК срещу турски военен аванпост в югоизточната турска провинция Хакари, при което бяха убити 17 войници. "Аз искам да заявя ясно още веднъж, че една такава операция, ако е необходима, не би била насочена срещу цивилни граждани или срещу целостта и политическото единство на Ирак. Единствената й цел би била терористичната организация ПКК", заяви Ердоган пред депутатите от неговата управляваща Партия на справедливостта и развитието (ПСР). В сряда парламентът ще гласува предложение, с което се удължават правомощията за провеждане на трансгранични операции в Северен Ирак с още една година. 
						Междувременно във вторник лидерът на опозиционната Партия на националистическото движение (ПНД) Девлет Бахчели предложи създаването на буферна зона между Турция и Ирак, за да се предотврати навлизането на терористи. Говорителят на правителството Джемил Чичек каза, че кабинета ще обсъди предложението.
						Още двама членове на ПКК загинаха в продължаващата военна операция, последвала петъчното нападение, се казва в изявление на армията на нейния уебсайт във вторник. С това броят на убитите бунтовници нарасна на общо 25 души. (Милиет, Радикал, Джумхуриет - 08/10/08; Анадолска информационна агенция, Хюриет, Търкиш Прес, Си Ен Ен Търк, НТВ - 07/10/08)

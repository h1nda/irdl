ЕС разрешава ваксинацията на птици срещу птичи грип във Франция и Холандия
					23/02/2006
					Европейската комисия разреши в сряда на Франция и Холандия да ваксинират милиони домашни птици срещу вируса на птичия грип, чийто силно патогенен щам H5N1 бе открит в най-малко седем страни от ЕС.
					(Индипендънт, Ройтерс, БиБиСи - 23/02/06; AФП, Блумбърг, ФТ, ДПА, EurActiv, EUROPA -22/02/06)
 
					 
						
Австрия е първата страна, в която бе открит вирусът H5N1 при домашни птици. [AФП]
						Европейската комисия (ЕК) разреши в сряда (22 февруари) на Франция и Холандия да ваксинират милиони свои пилета, патици и гъски. 
						Решението, постигнато след тридневни разговори, поставя редица стриктни условия. 
						"Програмите за ваксинация са разрешени само за определни видове птици в конкретни райони и ще бъдат обект на строги изисквания за наблюдение и контрол," се казва в изявление на ЕС. "Те включват ограничаване на движението, стриктно наблюдаване на ваксинираните ята с цел да не се допусне незабелязано заразяване с птичи грип, както и внимателно водене на документация. Ваксинираните птици трябва да могат да бъдат разграничавани от други питомни и диви птици, носещи вируса на птичия грип." 
						Поставени са също условия и ограничения по отношение на търговията с ваксинирани птици и техните продукти. 
						Франция -- най-големият птицепроизводител в ЕС -- възнамерява да ваксинира около 900000 патици и гъски в три департамента: Ланд, Ванде и Лоар-Атлантик. Страната, която докладва за първия си случай на зараза с H5N1 при дива патица миналата седмица, потвърди, че на територията й е била открита втора дива патица със смъртоносната форма на птичата инфлуенца. 
						Холандският план за ваксинация обхваща 3 милиона домашно отглеждани птици и около 5 милиона отглежани на свобода кокошки носачки в цялата страна.
						И в двете страни има заповед по-голямата част от птиците да бъдат държани затворени, за да се предотврати евентуалното преминаване на заразата от диви на домашни птици. Освен във Франция, патогенният щам на вируса на птичия грип H5N1 е потвърден в шест други страни от ЕС -- Австрия, Германия, Гърция, Унгария, Италия и Словения. Словакия прави тестове за първите съмнителни случаи на H5N1 при един див ястреб и един гмурец. 
						"Неотдавнашните случаи на птичи грип при диви птици в ЕС затвърдиха необходимостта от проучване на всяка възможност за защита на нашите птици от този вирус," каза в сряда еврокомисарят по здравеопазването и защита на потребителите Маркос Киприану. 
						Всички случаи на зараза с H5N1, установени в страни от ЕС, са свързани с диви птици. В репортаж от сряда на осведомителната агенция "Блумбърг" обаче се посочва, че смъртоносната форма на птичия грип може би е поразила и домашни птици в Австрия. Правят се окончателни изследвания на две пилета от приют за животни, които са дали положителен резултат при тест за H5N1. 
						Междувременно броят на случаите на H5N1 в Германия надхвърли 100 и накара властите да поставят под наблюдение крайбрежието в северната област Мекленбург-Западна Померания. Според БиБиСи страната изследва пилета в Рюген, Северна Германия. Официалните власти от ЕС обаче не бяха единодушни по въпроса дали да позволят на Франция и Холандия да започнат ваксинация, тъй като това би се отразило на износа. Макар и ваксината да защитава самите птици, те могат да останат носители на вируса без видими симптоми. Нещо повече, ако ваксинацията не бъде направена както трябва, вирусът няма да може да се открива при ваксинираните птици, давайки възможност за разпространението му сред други птици в ятото. От своя страна, държавите извън ЕС биха могли да забранят вноса от блока, който е третият по големина износител след Съединените Щати и Бразилия. 
						Ваксинацията може също така да улесни мутирането на вируса на птичия грип във форма, която да се предава по-лесно между хората, създавайки условия за пандемия, която би причинила смъртта на милиони души. 
						Вирусът на птичия грип H5N1 е причинил смъртта на най-малко 92-ма души, основно в Азия, но досега няма доказателства за предаването му от човек на човек. 
						Здравните министри от ЕС и експерти от СЗО и Европейския център за превенция и контрол на заболяванията трябва да се срещнат във Виена в петък, за да обсъдят по-нататъшните усилия за овладяване на заразата от птичи грип.

Дълбок сняг покри Балканите, което на места наложи обявяване на извънредно положение
					22/02/2009
					 
						БЕЛГРАД, Сърбия -- Дълбок сняг покри голяма част от Балканите, което предизвика проблеми в движението и електроснабдяването в целия регион в събота (21 февруари). В България 56 села и градове останаха без електричество, а част от пътната мрежа бе блокирана. Черноморското пристанище Варна остана затворено. Извънредно положение бе обявено в няколко общини в североизточната част на страната поради проблеми с доставките на храни. Границата между България и Румъния бе затворена, като стотици камиони останаха да чакат там. 
						Извънредно положение бе обявено и в няколко области в Сърбия. Няколко магистрали в централната част на страната бяха затворени, което предизвика огромни задръствания. В Румъния снежните бури предизвикаха много автомобилни злополуки. Десетки местни пътища в Черна гора бяха непроходими, докато местните служби се опитваха да възстановят водоснабдяването в Бар и Улчин. Съобщава се и за проблеми във въздушния трафик. В Хърватия заради силния снеговалеж бяха затворени пътища в планинските райони. В Северна Албания снежна лавина блокира на пътя 13 коли в петък. (БТА, ИТАР-ТАСС - 21/02/09; AП, Ройтерс - 20/02/09)

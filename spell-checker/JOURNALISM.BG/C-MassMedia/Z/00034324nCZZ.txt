Дипломатически дневник: Започна строежът на магистралата Косово-Албания
					27/04/2010
					"Бехтел-Енка" е изпълнителят на инфраструктурния проект, свързващ Прищина с Дуръс. Още в дипломатическите новини: Испания похвали усилията на Черна гора за членство в ЕС; македонският външен министър запозна американския си колега с хода на спора за името с Гърция.
					 
						
(От ляво на дясно) Косовският премиер Хашим Тачи, косовският президент Фатмир Сейдиу, албанският премиер Сали Бериша и министърът на транспорта Фатмир Лимай присъстват на церемонията в с. Вермица, откривайки строителните работи за магистралата Косово-Албания. [Лаура Хасани/SETimes]
						Президентът на Косово Фатмир Сейдиу и албанският премиер Сали Бериша официално откриха в неделя (25 април) в с. Вермица строителните работи за магистралата на стойност 700 милиона евро, свързваща Прищина с Албания. Американско-турският консорциум "Бехтел-Енка" ще бъде изпълнител на проекта. 
						*** 
						
						Сръбският премиер Мирко Цветкович и гостуващият му български колега Бойко Борисов се съгласиха в понеделник (26 април), че борбата с организираната престъпност е една от най-важните задачи пред страните от региона. Двамата премиери обсъдиха кандидатурата на Сърбия за членство в ЕС, начините за подобряване на търговските отношения и увеличаване на инвестициите, както и сътрудничеството в секторите на енергетиката и транспорта. По време на посещението сръбският вътрешен министър Ивица Дачич и българският му колега Цветан Цветанов подписаха споразумение за създаване на съвместен контактен център за полицейско и митническо сътрудничество. 
						*** 
						
						Македонският външен министър Антонио Милошоски се срещна в петък (23 април) в Талин с държавния секретар на САЩ Хилари Клинтън в кулоарите на неофициална среща на външните министри от НАТО. Милошоски я запозна с последните събития във връзка с дългогодишния спор за името с Гърция. Двамата обсъдиха също ситуацията в региона и перспективите за интеграция в НАТО. 
						*** 
						
						Черна гора е постигнала голям напредък в кандидатурата си за членство в ЕС, каза в сряда (21 април) външният министър на Испания Мигел Анхел Моратинос. Страната е отговорила успешно на въпросника на Европейската комисия (ЕК), каза Моратинос след разговори с черногорския си колега Милан Рочен в Подгорица. ЕК може да предложи проектостановище за готовността на Черна гора да се присъедини към блока до края на юни, добави Моратинос. Неговата страна заема ротационното председателство на ЕС. 
						
						(Различни източници -- 20/04/10-27/04/10)

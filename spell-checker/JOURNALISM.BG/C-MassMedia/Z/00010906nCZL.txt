Шефът на ЮНМИК подава оставка
25/05/2004
 
Албанската полиция заема позиции пред сградата на правителството в Тирана в понеделник, когато журналисти проведоха протест срещу потискането на свободата на медиите. [АФП]
ХЕЛЗИНКИ, Финландия -- Шефът на ЮНМИК Хари Холкери обяви своята оставка във вторник (25 май) на фона на критиките след изпълнените с насилие етнически сблъсъци. 67-годишният Холкери трябваше да приключи едногодишния си мандат през август, но бе подложен на натиск както отвътре, така и извън Косово да подаде оставка след смъртоносните размирици през март. По-рано същия ден представител на ООН в Косово заяви, че "няма да се учуди", ако Холкери, който ще даде пресконференция по-късно днес в Хелзинки, се оттегли. Източници от правителството на етническите албанци посочиха, че според тях той ще напусне поста си. По-рано този месец Холкери бе на лечение във френска болница с диагноза преумора. Той замина миналата седмица за Финландия за медицински преглед, предизвиквайки нови догадки за това, дали ще довърши мандата си.
Други новини: процесът на ремонт и възстановяване на къщи в Косово, които първоначално са принадлежали на сърби, започна в понеделник. Президентът на Косово Ибрахим Ругова положи лично крайъгълния камък на сръбска къща във Фуше Косове и Вуштри. Той заяви, че правителството запазва ангажимента си към ремонта на сръбските домове, разрушени по време на насилието през март. (Ройтърс, Би Би Си - 25/05/04; Косова Лайв, Итар-Тасс - 24/05/04)

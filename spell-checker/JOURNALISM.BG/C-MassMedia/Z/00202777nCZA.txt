Свободата на словото отслабва в Югоизточна Европа
					04/05/2012
					Нов доклад на "Фрийдъм Хаус" показва смесена картина при свободата на словото в Югоизточна Европа през 2011 година. За последните 12 месеца ситуацията се е влошила най-значително в Македония, докато Косово и Черна гора бележат значително подобрение.
					от Светла Димитрова за Southeast European Times от София -- 04/05/12
 
					 
						
Свободата на словото в Македония "бележи значителен спад", обяви в свой доклад във вторник (1 май) американската правозащитна организация "Фрийдъм Хаус". [файл на SETimes]
						Регионът на Централна и Източна Европа (ЦИЕ)/Евразия отчита значителен спад на свободата на словото през 2011 г., обяви в доклад, публикуван във вторник (1 май), базираната в САЩ правозащитна организация "Фрийдъм Хаус". 
						Районът обхваща всички 15 бивши съветски републики, Чехия, Унгария, Полша, Словакия и Словения, плюс девет балкански страни -- Албания, Босна и Херцеговина (БиХ), България, Хърватия, Косово, Македония, Черна гора, Румъния и Сърбия.
						Годишното изследване за "Свободата на пресата" обхваща общо 197 държави и територии по целия свят. То оценява нивото на свобода на словото във всяка една от тях на базата на 23 методологични въпроса и 109 показателя, разделени в три по-широки категории: законовата среда, политическата среда и икономическата среда. На базата на резултатите си -- от 0 (най-добър) до 100 (най-слаб) -- страните са класифицирани като "свободни" (1-30 точки), "частично свободни" (31-60) и "несвободни" (61-100). 
						От всички 197 изследвани държави, 66 (33,5%) са класифицирани като "свободни", 72 (36,5%) са "частично свободни", а останалите 59 (30%) са "несвободни". 
						В региона на ЦИЕ/Евразия най-голяма е групата на "частично свободните" държави, включваща деветте балкански страни плюс още четири държави, или 45% от всички. От останалите 16 едва седем или 24% са определени като "свободни", а останалите девет или 31% попадат в групата на "несвободните". 
						Само 15% от хората, живеещи в региона, са имали достъп до свободни медии, "което е най-малкият дял от 2003 г. насам", посочват от "Фрийдъм Хаус", като отбелязват, че понижението се дължи до голяма степен на влошената медийна обстановка в "обичайно по-добре представящия се" подрегион на ЦИЕ. 
						"Унгария и Македония отбелязват значително понижение на резултатите, като спад има и при Украйна", допълват от "Фрийдъм Хаус".
						Македония, която загуби две точки от резултата си в доклада за 2011 г. отчита понижение с още шест точки през тази година. На базата на новия си резултат от 54 точки страната се класира на 115-о място по свобода на словото в света наред с Молдова. 
						Силвана Хабданк-Колачковска, директор на проекта "Държави в преход" на "Фрийдъм Хаус", твърди, че слабият резултат на балканската страна се дължи на факта, че отрицателните тенденции, наблюдавани преди миналогодишното изследване, "продължават и стават още по-силни" през 2011 година. 
						"Правителството засили контрола си върху Съвета за радио и телевизия", сподели тя пред SETimes. "Държавата придвижи данъчен случай, мотивиран от политически подбуди, включително дългото предварително задържане на Веля Рамковски, който притежава четири опозиционно настроени медии. Закриването на медийната група на Рамковски предоставя на проправителствените медии доминираща позиция на пазара". 
						Като се има предвид, че държавата е и най-големият рекламодател в Македония, тези събития предизвикват "значителни опасения" за нивото на редакторска независимост на медиите в страната, "особено на онези, кооито с в тежко финансово състояние", допълни Хабданк-Колачковска.
						"Големият брой на делата за клевета срещу журналисти... продължава да възпрепятства свободата на изразяване и стимулира автоцензурата", каза тя.
						Освен големите глоби, наложени на журналисти в много подобни случаи, "често се плаща и висока цена -- дори и по отношение на стреса -- при обида и засягане на интересите на публични фигури с добри връзки, колкото и законно да е това", подчерта Хабданк-Колачковска. "Резултатът от 54 точки на Македония я нарежда едва на седем точки от групата на "несвободните" държави в класацията на "Прес Фрийдъм".
						Въпреки че резултатът на Молдова я поставя на същата позиция като Македония, рейтингът й през тази година е с една точка по-добър от този за 2011 година. 
						"Единствените сериозни подобрения" в региона на ЦИЕ/Евразия са в Грузия, която през тази година събира 52 точки в сравнение с 55 през 2011 г., както и в Косово и Черна гора съответно с 48 и 35 точки или с по две точки над резултатите при предишното изследване.
						Единствените други балкански страни в този широкообхватен регион, които също отчитат по-високи резултати, са Хърватия и Румъния, които се изкачват с една точка съответно до 40 и 41 точки. Резултатът на Румъния обаче е най-нисък от всички страни членки на ЕС.
						Съседна България, която за последен път фигурираше сред "свободните" страни в изследването на "Фрийдъм Хаус" през 2003 г., губи една точка от резултата си за трета поредна година и събира 36 т. през тази година. 
						Цитирайки други международни изследвания за свободата на словото, в които България се представя по-зле в сравнение с предходни години, директорът на софийския Институт за развитие на публичната среда Антоанета Цонева твърди, че новият резултат на страната не е изненадващ. Той само потвърждава една очевидна отрицателна тенденция. 
						"Медийният пазар е свръхконцентриран в ръцете на няколко враждуващи групировки, като всяка една от тях се бори да си спечели благоразположението на правителството", сподели тя пред SETimes. "Те са подтиквани не от дългосрочни интереси, а основният им бизнес не е в медийния сектор. Ето защо силните корпорации в сферата използват медиите като инструмент за упражняване на влияние". 
						Цонева също отбелязва, че покриването на определени теми е просто табу; има цензура и автоцензура.
						"В крайна сметка, вместо да играят ролята на наблюдатели, някои медии са се превърнали в малки пудели, които седят в краката на правителството и чакат пържола", твърди тя.
						Новият резултат от 51 т. на Албания е с една точка по-нисък от миналогодишния, докато Сърбия пада с две точки до 35. За трета поредна година БиХ получава 48 точки.
						Кипър и Гърция, които са включени в групата на държавите от Западна Европа наред с Турция и още 22 страни, също запазват резултатите си от съответно 22 и 30 точки. Двете държави са единствените от ЦИЕ, попадащи сред 66-те "свободни" страни. Резултатът на Турция от 55 т. е с една точка по-нисък от този, даден на страната през 2011 година.
					
				
			
					 
					
 
 

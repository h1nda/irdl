Джеймс Лохер: Отбранителната реформа в БиХ набира скорост
					21/02/2005
					Подобрената стабилност и сигурност са главната полза от реформата в отбраната в БиХ, каза военният експерт Джеймс Лохер, който неотдавна напусна поста на международен съпредседател на комисията по отбранителната реформа в БиХ. След като повечето от трудните проблеми бяха решени, реформата вероятно ще бъде ускорена тази година, заяви Лохер пред Southeast European Times. Професионализацията на армията при по-нататъшно съкращаване на военния бюджет ще представлява най-сериозното предизвикателство за отбранителния сектор на страната, която се стреми към членство в програмата Партньорство за мир, отбеляза той.
					От Антонио Пърленда за Southeast European Times от Сараево – 21/02/05
 
					 
						
Бившият съпредседател на комисията по отбранителната реформа в БиХ Джеймс Лохер. [Антонио Пърленда]
						Военният експерт Джеймс Лохер неотдавна напусна поста на международен съпредседател на комисията по отбранителната реформа (КОР), която отговаря за реформата в армията в Босна и Херцеговина (БиХ). От края на миналата година компетенциите за водене на работата на КОР бяха прехвърлени към новата щаб-квартира на НАТО в Сараево и постът на Лохер бе поет от американския дипломат Рафи Грегориан. Преди заминаването си от БиХ Лохер отговори на няколко въпроса на Southeast European Times. 
						
Southeast European Times: Очаквате ли някакви промени в работата на КОР сега, след като с нея ще се занимава щаб-квартирата на НАТО в Сараево? 
						
Джеймс Лохер: Не очаквам промяна в начина, по който КОР работи. Очаквам, обаче ускорение на отбранителната реформа тази година по редица причини. Една от тях е обстоятелството, че много от трудните въпроси са вече зад нас. Предстоят реформи на военното разузнаване, на кадровата система и установяване на обща кадрова система. Но институциите на държавно равнище вече ще са сформирани напълно. Скоро ще бъдат попълнени кадрово министерството на отбраната, генералният щаб и оперативното командване. Така, че ние ще разполагаме с всички възможности, необходими за подготовката на допълнителните реформи. Освен това, НАТО ще осигури повече ресурси за подпомагане на КОР. Те ще отделят много по-голяма част от състава на щаб-квартирата на НАТО в Сараево, може би около 30 души, за да работят с КОР. 
						
SE Times: Каква бе досега най-трудната част от отбранителната реформа в БиХ? 
						
Лохер: Истински тежката работа бе свършена през 2003 г., когато се занимавахме с промените в конституцията и други закони и писането на държавния закон за отбраната. След това разработихме документа за концепцията на развитие. Това бе най-трудната част. 
						
SE Times: Защо е толкова трудно да се попълни министерството на отбраната дори със 65% от необходимия персонал? 
						
Лохер: Мисля, че това е практика, която забелязахме във всички държавни министерства. Съществуват редица технически пречки за преодоляване, такива като правилника или прехвърляне на хора от институциите на двете общности към тези на държавно равнище. Би ми се искало това да стане по-бързо, да имаме повече персонал в министерството на отбраната, генералния щаб и оперативното командване, за да могат те да вършат повече работа и да постигнат напредък в отбранителната реформа. 
						
SE Times: Каква е най-голямата полза от отбранителната реформа? 
						
Министърът на отбраната на БиХ Никола Радованович (вляво) и командващият мисията на НАТО в БиХ бригаден генерал Стивън Шук присъстват на церемонията по започване на работа на щаб-квартирата на НАТО в Сараево на 2 февруари. Щаб-квартирата пое Комисията по отбранителната реформа. [AФП]
						
Лохер: Мисля, че най-голямата полза е подобрената сигурност в БиХ. Сега има само една военна институция. Министрите на отбраната в двете общности сега работят за държавния министър на отбраната. Имаме само една армия на БиХ. Мисля, че това значително подобрява стабилността и сигурността. И това също така приближава БиХ до програмата Партньорство за мир (ПзМ) и към работа с НАТО. Освен това бе намалено бремето върху ресурсите на БиХ: съкращаване с 40% на активния състав, намаляване на броя на запаса и на наборниците наполовина. Знаете, че военният бюджет бе съкратен с 20%. Предвиденено е по-нататъшно съкращение през тази година. Всичко това е голям плюс. 
						
SE Times: Как се подобриха въоръжените сили на БиХ в сравнение с годините непосредствено след конфликта? 
						
Лохер: Армията в БиХ е много по-малка, отколкото бе веднага след войната. Бюджетът не бе достатъчно голям за размера на армията, но по-голямата част от средствата отидоха за персонала. Мисля, че около 90% от военните бюджети на Федерация БиХ и на Република Сръбска бяха използвани за персонала. Така, че не останаха пари за обучение, поддържане на оборудването или за провеждане на операции за подобряване на боеспособността. 
						В същото време БиХ има много по-добър демократичен контрол върху армията. Освен това положението със сигурността в БиХ и региона се промени значително. Вече не съществуват заплахите от миналото. И БиХ се движи в посока на превръщането й в част от системата за колективна сигурност. БиХ желае да стане член на ПзМ. Тя вече ползва част от облагите на ПзМ, тъй като й бе разрешено да участва в много дейности на страните от ПзМ. Присъединяването към ПзМ и придвижването напред към членство в НАТО означава истинска сигурност за БиХ. Съществува ясно разбиране, че БиХ се нуждае от по-малка армия. Но тя трябва да бъде професионална сила. Тя трябва да притежава уменията да работи със страните от НАТО и ПзМ. 
						
SE Times: В състояние ли е армията на БиХ да изпълни трите си основни мисии - да защитава териториалната цялост и суверенитета на БиХ, да участва в операциите на ООН по поддържане на мира и да подкрепя местните власти в хуманитарни дейности в случай на природни бедствия? 
						
Лохер: Мисля, че защитата на териториалната цялост и помощта по време на природни бедствия са задачите, които армията е най-добре подготвена да изпълни, тъй като това са постоянни мисии. Участието в операции по поддържане на мира е нова мисия за БиХ. Това означава разполагане в други места и ще изисква работа с НАТО или с други системи и командвания. За това е необходима допълнителна работа. Подготвя се подразделение за обезвреждане на експлозивите (ПДЕ), което ще замине за Ирак. Това ще бъде началото. 
						
SE Times: Очакавате ли, че ЕОД ще може да изпълни мисията си, когато бъде разположено в Ирак? 
						
Лохер: Сигурем съм, че ще може. Бяха положени решителни усилия за подготовката на подразделението и за осигуряване на необходимата му подкрепа. Повечето от работата бе извършена съвместно от БиХ и САЩ. 
						
SE Times: Кое е най-голямото предизвикателство пред отбранителния сектор по пътя му към членство в ПзМ? 
						
Лохер: Бюджетът ще бъде предизвикателство, тъй като ще продължи натискът за съкращаване на военния бюджет. Няма достатъчно ресурси. Как да се професионализира армията в условията на съкращаване на военния бюджет - това ще бъде основният проблем.

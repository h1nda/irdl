Турция удължи мандата за провеждане на трансгранични операции в Северен Ирак
					09/10/2008
					 
						АНКАРА, Турция -- В сряда (9 октомври) депутатите одобриха предложение, удължаващо мандата на армията за провеждане на трансгранични операции в Северен Ирак с още една година. Настоящият мандат изтича на 17 октомври. Рекордно мнозинство от 511 срещу 18 депутати подкрепиха резолюцията. Удължаването дава право на армията да провежда както сухопътни, така и въздушни операции срещу бази на терористичната Кюрдска работническа партия (ПКК) в Северен Ирак. Върховния съвет за борба с тероризма (ВСБТ) трябва да заседава в четвъртък, за да обсъди възможните мерки срещу ПКК, включително операция в Северен Ирак. ВСБТ ще обсъди и предложение от опозиционната Партия на националистическото действие за изграждането на буферна зона между Турция и Ирак с надеждата да бъде спряно проникването на терористи.
						Малко преди гласуването в парламента неизвестни нападатели атакуваха полицейски автомобил в Югоизточен Диарбекир, Турция, като убиха четирима полицаи и цивилен шофьор и раниха други 20 души, съобщи вътрешния министър Бешир Аталай. Никой не е поел отговорност за нападението непосредствено след извършването му.
						Междувременно в сряда армията съобщи, че четирима членове на ПКК са загинали в сблъсъци с турските сили за сигурност в югоизточната провинция Шърнак. (Милиет, Радикал, Джумхуриет, Заман, Сабах - 09/10/08; Анадолска информационна агенция, Си Ен Ен Търк, НТВ, Хюриет, Ройтерс - 08/10/08)

Международен одит в електрическата компания в Мостар разкрива недопустими нередности
06/03/2003
 
САРАЕВО, Босна и Харцеговина (БиХ) -- Одит, назначен от канцеларията на Пади Ашдаун, главен администратор на международната общност в БиХ, установи връзка между партията на хърватските националисти Хърватски демократичен съюз (ХДС) и корупцията и злоупотребите в една от електрическите компании на мюсюлманско-хърватската общност. Заместникът на Пади Ашдаун, Доналд Хейс, заяви пред репортери в сряда (5 март), че партията е използвала компанията Електропривреда "като банка за собствени цели". Освен това одитът е разкрил, че Драган Чович, хърватският представител в тричленното президентство на БиХ и висш партиен функционер в ХДС, е получавал по 750 евро на месец от електрическата компания за "експертни услуги". Според одиторите, само около 55 процента от електричеството са реално заплатени от потребителите, докато онези с политически връзки са го получавали безплатно. По такъв начин Електропривреда е губила около 25 млн евро на година поради лошо управление и корупция.
Неотдавна одиторите разкриха по-мащабна корупция в босненско-сръбската електрическа компания, която доведе до уволнението на нейното ръководство. Очаква се до няколко дни международната администрация да публикува одиторски доклад и за третата електрическа компания - тази в Сараево. (Източници на СВП - 06/03/03; AП, ПБС БиХ, НТВ Хаят, ХИНА, БиБиСи - 05/03/03)

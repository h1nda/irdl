Черна гора: Мека на културата?
					21/09/2009
					Организаторите на фестивала в Котор имат големи амбиции, а местните жители в Подгорица се надяват, че нов център за ценителите на културата ще помогне за преобразяването на имиджа на столицата.
					Текст и снимки от Марина Роганович за for Southeast European Times в Подгорица -- 21/09/09
 
					 
						
Ибрица Юшич пее в "Скалине" ("Стълбите"). [Maрина Роганович]
						Черна гора има завидна репутация на място за плуване, добра храна и забавления. По отношение на културата обаче балканската страна преживява нещо като криза на идентичност. Някои се безпокоят, че традиционната й атмосфера е поизбледняла, докато други искат тя да стане дори още по-модерна и авангардна. 
						Организаторите на Международния фестивал на изкуствата в Котор (МФИК) не скриват намеренията си. Те смятат МФИК, който е като чадър за множество по-малки събития, за нещо като могъща крепост в битката за защита на местната култура пред лицето на неограничено развитие. Те обещават да пазят наследството на Котор и да създадат "нов културен център в Средиземноморието". 
						"Нашият фестивал ще бъде важен фактор в битката за запазване и съживяване на историческите забележителности, възстановяването на стени, църкви и дворци", пишат Паоло Магели и Янко Люмович в рекламната брошура за МФИК. "Тъй като е изостанал, този град може да се поучи от фаталните грешки, които са унищожили подобни градове, близки в културно отношение." 
						Туризмът и може би особено притокът на богати туристи, търсещи преживявания в луксозни хотели, стимулира икономиката в Черна гора, но срещу определена цена. Крайбрежните градове, твърдят Магели и Люмович, са застрашени от изчезване на чувството им на общност и могат да се превърнат в игрища за "красиви хора". 
						МФИК се надява да обърне тази тенденция, като превърне Котор в Мека на културата в региона. организаторите се обърнаха към Министерството на културата в Черна гора за финансирането, необходимо за превръщане на фестивала в "задължително събитие" в богатия на култура Средиземноморски басейн, където туристическата индустрия е висококонкурентна. 
						
Ежегодният Карнавал в Котор е едно от малкото културни събития, които не попадат под чадъра на МФИК.[Maрина Роганович]
						В духа на цялостната философия на МФИК събитията в неговите рамки се съсредоточават по-често върху фолклора и изкуството, отколкото върху популярната култура. И все пак не всичко, свързано с МФИК, се придържа към традиционното. Някои събития са очевидно насочени към по-младата част от обществото. 
						Фестивалът "Рифреш", включващ техно и хип-хоп музика е един от примерите. Това лято сякаш половината от цялото население на Черна гора бе в дискотека "Максимус", за да види световноизвестния френски диджей Боб Синклер. 
						"В тазгодишното издание на "Рифреш" имаше страхотна атмосфера, страхотни диджей и страхотна публика", каза Мария Вуйович, медиен мениджър на фестивала. Вуйович обяснява, че "Рифреш" е за "хората, които искат да се насладят на красотите на залива Бока, на културата, традициите и обичаите на Котор през деня, а вечер да се забавляват на фона на изпълненията на някои големи имена от световната музикална сцена". 
						Благодарение на Синклер и легионите негови фенове, фестивалът приключи с голям успех. "Следващата година ще бъде още по-добре", обещава Вуйович. 
						Докато Котор се бори да се приспособи към новото, без да разруши старото, град Подгорица е изправен пред съвсем различен проблем. Той се намира на един час път навътре в сушата и рядко е смятан, че има притегателна сила за туристите. 
						Той не е бил и рай за любителите на културата. Макар че има много данс клубове, туристите, които искат да се запознаят с традиционната черногорска музика и култура, имат много малко възможности за това в черногорската столица. 
						
Диджей на фестивала "Рифреш". [Maрина Роганович]
						Това се промени, когато "Скалине", най-новото кафе бар в града отвори врати през лятото. Няма да чуете звуците на техно музика, когато слизате по стълбите. Но ако търсите повече балканска атмосфера, именно това е мястото, което трябва да посетите. 
						"Скалине" се намира там, където се сливат рекита Морача и Рибница и където османските турци са построили крепост/замък през 1497 г. Това е прекрасно място, което местните жители отдавна наричат "място за срещи". Те се надяват, че подобни проекти ще увеличат интереса към техния град, който много турсти познават само като място за международното летище. 
						На 23 август на сцената му се яви Ибрица Юшич, балканската музикална легенда. Преди двайсет и пет години Юшич за пръв път изнесе представление в Черна гора на историческото място, където сега се намира "Скалине". "Тогава тук нямаше кафе бар", спомня си Юшич. "До по-малката река [Рибница] имаше сцена и мястото бе пълно с хора и магия." 
						"Скалине" със сигурност ще допринесе за културното развитие на Подгорица", казва Юшич. "Участват млади хора, те са творци и имат много идеи. Това със сигурност ще бъде място за срещи през лятото." 
						Един от собствениците на "Скалине" Сръдан Филипович има мисия. "Подгорица е нов, красив град. Нови сгради и булеварди се строят непрекъснато. Ние обаче трябва да запазим част от старата Подгорица, място, което има душа. Истинските културни и исторически ценности на Подгорица се намират надолу по тези стъпала," казва той. 
						Директорът на организацията на туризма в Подгорица Лиляна Счепанович е съгласна. "Скалине е важна част от този град. То е мястото, за което децата на Подгорица научават от своите родители, които се го посещавали редовно", казва тя. "То е едно от най-ценните бисери на града, свързващо нова Подгорица със стария град. Има исторически сгради, мостове и укрепления. "Скалине ще достави истинско удоволствие на туристите."

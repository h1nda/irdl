България има да наваксва, за да се присъедини към Шенген
					25/02/2011
					Румъния трябва да изчака България, за да се присъедини към зоната за свободно пътуване.
					От Светла Димитрова и Паул Чокою от София и Букурещ за Southeast European Times -- 25/02/11
 
					 
						
България и Румъния няма да се присъединят към т.нар. шенгенска зона през март. [Ройтерс]
						Въпреки че Румъния е изпълнила условията за присъединяване към шенгенската зона, тя ще трябва да изчака, докато и България ги изпълни, за да бъде приета в 25-членната зона без вътрешни граници, се казва в изявление на унгарското председателство на ЕС от четвъртък (24 февруари). 
						 Двете балкански страни, обвързани заедно от влизането си в Съюза, се надяваха да станат част от европейското пространство без вътрешни граници до края на март. 
						Според договорите с двете държави за присъединяването им към ЕС от 2005 г. никоя от тях не може да стане негов член, докато и двете не изпълнят всички части от шенгенското законодателство. 
						"България е затворила досега всички области на оценка от шенгенското законодателство освен една, като повторна оценка на външните сухоземни граници е насрочена за четвъртата седмица на март," коментира председателството на Съюза. 
						Шенгенското законодателство обхваща пет области на оценка, включително въздушните, морските и сухоземните граници, защитата на личната информация, издаването на визи, полицейското сътрудничество и шенгенската информационна система SIS/SIRENE. 
						Последният технически доклад за напредъка на присъединяването на България, изготвен в средата на януари, посочи недостатъците със сигурността по границата на страната с Турция, според репортаж на Агенция "София нюз". София обаче е показала "твърд ангажимент" да изпълни задълженията си "възможно най-скоро", се отбелязва в изявлението от четвъртък. 
						"България ще положи необходимите усилия да осигури прилагането на препоръките, посочени в оценъчните доклади, и редовно ще информира Съвета [на вътрешните министри] за спазването на тези препоръки," се казва още в него. 
						В изявлението не бе посочен график за приемането на двете страни. Според българския министър на вътрешните работи Цветан Цветанов решението дали те ще могат да се присъединят ще бъде взето през юни. 
						"Всички европейски страни освен Франция вече са изразили ясно становище по въпроса," каза той в интервю за частния български телевизионен канал бТВ в петък сутринта. 
						Според него европейските експерти ще започнат тридневна проверка на българската граница с Турция на 21 март. 
						"Решението, което е било взето, е че не е взето решение," каза румънският президент Траян Бъсеску след решението на ЕС. 
						"Същественото е [да] изчакаме следващата проверка на българската граница в края на март и тогава ще можем да изчислим нов календар." 
						"Румъния изхожда от предпоставката, че тя не иска да се дели от България и ние не молим за това. Същевременно започваме от абсолютното предварително условие, че няма да приемаме допълнителни условия. Това не е възможно," подчерта Бъсеску. 
						През декември Франция и Германия изразиха възражения срещу приемането на България и Румъния, посочвайки опасения за бавния напредък на страните в борбата срещу организираната престъпност и корупцията. 
						В разговор с гостуващия президент на ЕС Херман ван Ромпой в сряда румънският премиер Емил Бок каза: "[Нужна ни е] честна оценка в рамките на Съюза по отношение на присъединяването към шенгенската зона, без [да се] прави връзка с предмети, които не засягат Шенген. Очакваме календар за присъединяване от действащото председателство на ЕС."

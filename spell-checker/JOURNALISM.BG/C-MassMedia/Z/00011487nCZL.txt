ЕС и НАТО обещават подкрепа за евроинтеграцията на БиХ
15/07/2004
Генералният секретар на НАТО Яп де Хоп Схефер и еврокомисарят по външната политика Хавиер Солана са на съвместно посещение в Босна и Херцеговина. Те обещаха да помогнат на страната да се справи с предизвикателствата по пътя й към европейска интеграция.
("Интърнешънъл хералд трибюн" - 15/07/04; АФП, НАТО, Служба на върховния представител - 14/07/04; ФЕНА, "Файненшъл таймс" - 13/07/04; АФП - 12/07/04; ООН - 09/07/04)
 
 
Целта на съюза е не само да стабилизира страната, но и да й помогне да осъществи необходимите обществени, икономически и политически промени", каза Яп де Хоп Схефер. [АФП]
По време на съвместното посещение в Босна и Херцеговина (БиХ) в четвъртък (15 юли) на генералния секретар на НАТО Яп де Хоп Схефер и еврокомисаря по външната политика Хавиер Солана се очаква те да уверят ръководителите в Сараево, че подкрепата за страната ще продължи. Визитата се организира едва няколко дни след като съюзът официално одобри военните части на ЕУФОР, които ще заместят СФОР до края на годината. Това ще бъде най-голямата досега военна операция на ЕС.
В статия, публикувана в "Интърнешънъл хералд трибюн" в четвъртък Де Хоп Схефер и Солана нарекоха посещението си "знак, че тази промяна в международното присъствие - преминаването от СФОР към ЕУФОР - е общ проект на ЕС и НАТО".
Целта на посещението е и да покаже решимостта на двете организации властите на БиХ да участват изцяло в процеса. "Не става въпрос за бъдещето на ЕС или НАТО; става въпрос за бъдещето на тяхната страна", казаха официалните лица.
Де Хоп Схефер и Солана приветстваха напредъка, постигнат от БиХ по време на деветгодишния й път от конфликтa към мирa. Изключително много се подобри сигурността в периода след разполагането на ръководените от НАТО сили след войната от 1992-1995 г., отбелязаха те. Постигнато е много в областта на следвоенното възстановяване и помирение, повечето бежанци се завърнаха по домовете си. Демокрацията укрепва и реформата се превърна в непрекъснат процес.
Ръководената от ЕС мисия, наречена "Алтея" и подготвена в близки консултации с НАТО, първоначално много ще прилича на сегашната СФОР по отношение на числеността на въоръжените сили и основните задачи. Военните части в състав от 7 000 души, ръководени от британския офицер Дейвид Лийки, ще бъдат базирани в лагера "Бутмир" в Сараево. Те ще поемат задачите на СФОР да поддържат мира в страната, да обучават въоръжените й сили и да подкрепят върховенството на закона.
В същото време по такива основни въпроси, като издирването на заподозрени във военни престъпления лица, ЕУФОР ще работи в тясно сътрудничество с НАТО, която ще поддържа присъствие в намален състав в БиХ след края на мандата на СФОР.
"Алтея", посочиха двамата ръководители, "ще бъде част от един план широка подкрепа", координиран от върховния представител на международната общност в БиХ, Пади Ашдаун. Целта на тази подкрепа е да се помогне на БиХ по пътя й от прилагане на Дейтънското мирно споразумение към европейска интеграция, казаха те.
"Целта на съюза е не само да стабилизира страната, но и да й помогне да осъществи необходимите обществени, икономически и политически промени", казаха Де Хоп Схефер и Солана, като обещаха "ефективна международна подкрепа" за БиХ в този процес.
"Но в крайна сметка с предизвикателствата на една нова ера могат да се справят само народът и политическите лидери на БиХ", подчертаха те. "Те вече извървяха един дълъг път. Следващата фаза започва днес - пътят напред е пътят към Европа. Скоростта на това пътуване зависи от народа на БиХ. Ние сме решени да помогнем."
Докато са в Сараево, Де Хоп Схефер и Солана ще се срещнат с Ашдаун, с командващия на СФОР генерал-майор Върджил Л. Пакет, с членовете на тристранното председателство на БиХ, с премиера Аднан Терзич и с други висши ръководители. Де Хоп Схефер ще говори и пред частите на СФОР в лагера "Бутмир".

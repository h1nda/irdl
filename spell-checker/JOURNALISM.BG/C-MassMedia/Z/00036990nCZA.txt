Коледна радост за бедните в Сърбия 
					10/01/2011
					Около 200 деца от най-бедните семейства в Белград се радват на празнична трапеза, организирана от международни дипломати.
					От Бояна Милованович за Southeast European Times от Белград – 10/01/11
 
					 
						
Семейства се събират за коледен обяд, финансиран от градската управа на Белград. [Никола Барбутов/SETimes]
						Най-важните коледни обичаи в Сърбия са свързани с децата и семейството, с уютната атмосфера на дома и очакваните празнични пиршества. Почти на всяка трапеза присъстват печено свинско или агнешко, пълнени зелеви листа, или сарми, торти и сладки. 
						Освен в семействата, които не могат да си позволят това. 
						Цялата тази храна струва пари, а за някои те не достигат. Същевременно техните деца са изправени пред перспективата да прекарат празник без подаръци. 
						Тази година градската управа на Белград помогна, за да могат те също да се порадват на Коледа. 
						
Деца отварят подаръци в Белград. [Никола Барбутов/SETimes]
						 Около 200 деца – много от тях роми – получиха възможността да присъстват на организиран от общината коледен обяд с участието на международни дипломати. 
						Обядът беше сервиран на децата от посланиците на Бразилия и Канада в Белград, Данте Коелю де Лима и Джон Морисън, както и от американския посланик Мери Уорлик, която празнува първата си Коледа в Белград. 
						 „Няма по-добър начин да отбележим този ден и да покажем коледния дух и традиции. Приятно ми е и се радвам да помогна на тези деца и да ги развеселя, каза Уорлик за SETimes. 
						 „За мен подобни инициативи са особено важни, тъй като моята страна се бори с проблема на глада, и затова съм особено чувствителен към децата, които живеят в бедност, без да се хранят редовно и здравословно”, заяви Де Лима. 
						Биляна Момчилович е на 13 г. и има желание да стане фризьорка, когато завърши основното си образование. „Обичам Коледа и в моя дом винаги отбелязваме този празник”, казва тя. „Моите родители не разполагат с достатъчно пари, за да купят подаръци за всички ни. Имам още двама братя и една сестра. Никога преди не съм опитвала такива ястия. Наистина ми харесват.” 
						 Въпреки че децата се радваха на богатата храна и бяха развълнувани от подаръците, на родителите им е трудно да забравят за бедността, която цари в тяхното ежедневие. 
						 „Аз съм безработна, живеем от държавни помощи и въпреки това се опитваме да осигурим образование, прилични дрехи и храна за всички наши деца. Наистина е трудно, каза за SETimes 55-годишната Зорица Кадри, майка на пет деца и баба на 20.

Румъния е пред ремонт на кабинета
					28/03/2007
					 
						БУКУРЕЩ, Румъния -- В сряда (28 март) страната изглежда в очакване на преструктуриране на кабинета след задълбочаването на кризата в управляващата коалиция. В интервю от вторник министърът на правосъдието Моника Маковей каза, че очаква да бъде уволнена. Главната опозиционна Социалдемократическа партия заяви, че вече не е заинтересована от участие в каквато и да било реорганизация на кабинета и че оставя този въпрос изцяло в ръцете на министър-председателя Калин Попеску Търичану. Според съобщенията той е поискал от Консервативната партия (КП) да се присъедини към преструктурираното правителство, но КП е отклонила предложението. Според анализаторите това ще доведе до кабинет, съставен от Националлибералната партия на Търичану и етническата унгарска партия ДСУР.
						Други новини -- Еврокомисарят по икономиката и валутната политика Хоакин Алмуня заяви във вторник, че Румъния трябва да ограничи обществените разходи. Строгата фискална политика е необходима в условията на прегряваща икономика, предупреди той в Брюксел. (Найн о'клок - 28/03/07; АП, Медиафакс - 27/03/07)

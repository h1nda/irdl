Мяфт! започва проект за мониторинг на албанските законодатели.
					22/05/2006
					Гражданска организация в Албания своевременно уведомява обществеността за парламентарната дейност чрез уеб сайт.
					От Ерлис Селимай за Southeast European Times от Тирана -- 22/05/06
 
					 
						
Уеб сайт дава възможност на обществеността да участва по-активно в процеса на вземане на решения. [Мяфт!]
						Гражданското движение "Мяфт!" откри свой уеб сайт, на който албанците могат да обсъждат въпроса колко важно е да бъдат активни и информирани граждани в процеса на вземане на решения, както и да задават въпроси на депутатите. 
						В началото уеб сайтът е предлагал само информация за кандидатите и политическите партии, участващи в парламентарните избори на 3 юли 2005 г. Той е представял информация за политическите програми на основните партии, обещанията на кандидатите по време на кампанията, биографии на кандидатите и източниците им за финансиране на кампанията. 
						Сега сайтът разказва за работата на депутатите в албанския парламент. Според групата той включва всички депутати и е разделен на три основни категории: биографична информация, финанси и парламентарна дейност. 
						"След всяко пленарно заседание на уеб сайта се публикува репортаж, предназначен за обществеността и за медиите," казаха от "Мяфт!". 
						Според "Мяфт!" основната цел на този проект е да се премине от периода на преход към реализирането на истинска демокрация чрез информиране и образоване на гражданите за начина на работа на парламента. Целта е и да се подобри имиджът на парламента чрез повишаване на общественото участие в процеса на вземане на решения. 
						"Мяфт!" -- което на албански означава "Стига!" -- е възникнало като всенародно движение на доброволци. Целта му е да информира хората за многото политически и социални проблеми, пред които е изправена страната, включително неадекватното здравеопазване и образование, кръвните вражди между родовете, трафика на хора и организираната престъпност, бедността и безработицата, дискриминацията срещу жените и групите в неравностойно положение, корупцията сред държавната администрация, замърсяването на околната среда и пречките по пътя на интеграцията в ЕС. 
						"В Албания липсва открит и откровен дебат по политическите, икономическите и социалните проблеми. Това са фундаментални въпроси за едно открито и свободно общество, които упорито се отбягват вече повече от десетилетие след падането на комунизма. Моментът определено е назрял, ако не е вече късно, албанското общество коренно да се промени в опитите си да се освободи от "кризисния манталит", каза Ерьон Велиай, директор на движението.

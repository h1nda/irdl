Уважението към етническото многообразие е ключът към мира в Косово, каза Анан
06/05/2004
Необходими са конкретни действия, за да не се повторят в Косово сблъсъците от средата на март и да се възстанови етническото доверие в провинцията, се казва в нов доклад на генералния секретар на ООН Кофи Анан. Не трябва да се толерира екстремизмът, подчерта той, а насилието няма да доведе до нищо добро.
(Информационен център на ООН, Радио Б92 - 05/05/04)
 
 
Генералният секретар на ООН Кофи Анан каза пред Съвета за сигурност, че "трябва да се възстанови инерцията на движението напред и да не се допуска екстремизъм" в Косово. [АФП]
Вниманието трябва да се насочи към първопричините за насилията в Косово в средата на март, каза генералният секретар на ООН Кофи Анан, като призова лидерите на етническите албанци да предприемат конкретни действия, за да не се допусне да се повторят етническите сблъсъци. Насилията доведоха до сериозно връщане назад в развитието на Косово и подобни действия няма да помогнат за разрешаване на въпроса с бъдещия му статут, предупреди ръководителят на ООН.
Нападенията бяха "организирана широкомащабна и целенасочена кампания" за изгонване на косовските сърби, роми и ашкали, се казва в последния доклад на Анан за ЮНМИК пред Съвета за сигурност на ООН, който бе публикуван в сряда (5 май).
Деветнадесет души бяха убити и близо 1 000 ранени по време на двудневните бунтове, при които бяха и разрушени или повредени стотици домове и сръбски религиозни храмове.
Тези събития сериозно засегнаха процеса на нормализиране и помирение в провинцията и застрашават да дестабилизират региона, казва Анан. Освен това насилията породиха съмнения дали стандартите, определени от международната общност за Косово, ще бъдат приложени в рамките на предвидения график. Бунтовете показват също, че международната общност трябва да покаже по-голяма решителност в стремежа си да насочи развитието на Косово по пътя на съвместното съществуване и помирение.
Като разкритикува лидерите на косовските албанци, че вяло са заклеймили насилията, Анан им припомни, че те, като представители на мнозинството в провинцията, са длъжни да гарантират защитата на правата на всички етнически групи.
"Лидерите на косовските албанци сякаш насила и неискрено разкритикуваха насилието, особено насилието срещу сърбите", се казва в доклада според белградското Радио Б92.
Според Анан лидерите трябва да предотвратят нови сблъсъци чрез предприемане на конкретни стъпки, като изправяне на нарушителите пред съда и наказване на политиците, които са участвали в насилията или са ги подстрекавали или игнорирали. Според ръководителя на ООН най-важното е, че тези събития са подчертали необходимостта да се обърне внимание на първопричините, довели до насилието.
"Трябва да се възстанови инерцията на движението напред и не трябва да се толерира екстремизмът", каза Анан. "За Косово не може да има мирно и благоденстващо бъдеще без уважение към многообразието на населението му - насилието няма да доведе до нищо добро."
Други новини: Ръководителят на ЮНМИК Хари Холкери подчерта по време на среща със сръбския премиер Воислав Кощуница в сряда, че сигурността на сърбите и на другите етнически малцинства в Косово е основен приоритет за администрацията на ООН. Холкери го запозна също с разследването на размириците през март.
Повече от 260 души бяха арестувани във връзка с тези събития. Според съобщенията на 50 от тях са предявени обвинения.

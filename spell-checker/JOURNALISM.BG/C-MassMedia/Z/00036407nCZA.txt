Антикризисната програма на Македония спечели Европейския форум
					19/10/2010
					Европейският форум за намаляване на риска от бедствия цели да помогне на балканските страни да разработят програми за управление на кризите.
					От Мишко Талески за Southeast European Times в Скопие -- 19/10/10 
 
					 
						
Академичният и експертен съвет на националната платформа за намаляване на риска от бедствия се срещна в Скопие. [Mишко Талески/SETimes]
						Терориcтичните заплахи са извън обсега на отговорностите за Европейския форум за намаляване на риска от бедствия (ЕФНРБ), но неотдавнашните дейности на радикални групи, ще бъдат отразени в неговите програми, заяви в ексклузивно интервю за SETimes Панде Лазаревски, национален координатор на Македония за намаляване на риска от бедствия. . 
						Maкедония пое ръководството на форума в началото на октомври, след като бе оценена заради програмата си за управление на кризи по време на наводненията от Охридското езеро през февруари. 
						 "Националната платформа на Македония за намаляване на риска от природни бедствия и катастрофи, предизвикани от човека, е призната от международната общност заради уникалните й концептуални решения и основателно е приета за съпоставка по целия свят", каза Лазаревски. 
						Македонският модел използва централно ръководство, което координира реакцията при извънредни обстоятелства, и чрез което правителствени агенции, частният сектор и учените работят ефективно и ефикасно, каза той. 
						Целта на програмата е да гаранатира интегриран подход към предотвратяването, ранното предизвестяване, справянето със и преодоляването на последствията от катастрофи, каза Лазаревски. 
						Неговият екип в Центъра за управление на кризите в Скопие разработи програмата след проучвания в продължение на две години. 
						 "През 1990-те години системата за гражданска защита в Македония бе напълно маргинализирана и дори изоставена", заяви за SETimes жителят на Скопие Богдан Несторовски, 46-годишен. "Най-накрая се появи нова възможност за изграждане на сигурно общество и за обучаване на сегашното и бъдещото поколение как да се държи по време на криза." 
						Македонският модел се основава на модела на Вътрешната сигурност на САЩ, обясни Лазаревски. Съединените щати помогнаха и консултираха Македония при създаването на програмата, която бе осъществена миналата годвина. Програмата на Македония използва концепцията на Системата на САЩ за управление на инциденти, както и механизма на Системата на САЩ за операции при извънредни обстоятелства за осигуряване на местни, държавни и федерални комуникации. 
						"Тя представлява сериозен принос към глобалните усилия за изграждане на по-устойчив и сигурен свят", заяви председателят на Консултативния съвет на Националната платформа Георги Ефремов. "Тя е интеграционен инструмент, който гарантира синергия за всички участници." 
						Програмите за готовност при извънредни обстоятелства са изключително важни на Балканите поради високата вероятност от възникващи кризи; наводнението в Словения и Хърватия миналия месец и сегашното замърсяване с токсична тиня в Унгария са последните примери за това, каза Ефремов. 
						Македония ще съсредоточи вниманието си по време на председателството си на форума върху систематичната подкрепа на други страни в подготовката им на национални платформи, каза Лазаревски. Усилията ще се насочат към подготовката и адаптирането към климатичните промени. Особено внимание трябва да се отдели за защитата на градовете, болниците и училищата. 
						Maкедония стана 11-тата европейска страна, която създаде стратегия за управление на кризи. България и Хърватия също имат антикризисни програми, а Турция твърди, че също планира да разработи своя програма.

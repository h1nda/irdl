НАТО удължава мисията си в Македония
21/11/2002
Според постигнатото в сряда споразумение, НАТО ще удължи мисията си в Македония с шест месеца. Но съществува възможност ЕС да я поеме още от февруари, ако дотогава бъде готов.
(МИА - 21/11/02; БиБиСи, Ройтерс, Reality Macedonia - 20/11/02; Ройтерс, АБС Нюз - 19/11/02)
 
 
Страните от НАТО се споразумяха в сряда (20 ноември) да удължат присъствието на алианса в Македония за още шест месеца, но оставиха възможност Европейският Съюз да поеме мисията, ако през февруари се установи готовността му. Решението сложи край на безизходицата, породена от възраженията на Франция срещу предлаганото удължаване.
"Ние постигнахме споразумение за Македония, което е балансирано", беше цитиран да казва френски дипломат след четвъртата среща на посланниците на НАТО в понеделник. Франция настояваше новият мандат да бъде ограничен до не повече от два месеца. Тя искаше също ясни условия, позволяващи Силите на ЕС за бързо реагиране да поемат мисията веднага след като бъдат готови.
Смяната, първоначално предвиждана за средата на декември, беше възпрепятствана от продължаващия спор между Гърция и Турция за достъпа на ЕС до плановете и активите на НАТО.
Според новото споразумение, сегашната 700-членна мисия на НАТО ще бъде заменена от по-малочислена, когато изтече текущият й мандат на 15 декември. Новата мисия ще има за задача осигуряването на подкрепа за наблюдателите на ЕС и ОССЕ на територията и оказването на съдействие на Македония в осъществяването на реформите за изпълнение на критериите за членство в НАТО.
Генералният секретар на НАТО Джордж Робъртсън се обади в сряда на македонския президент Борис Трайковски, за да му съобщи новините. Той каза, че алиансът иска да види Македония стабилизирана, след като възнамерява да прави по-нататъшни усилия за присъединяване към ЕС и НАТО.
Сега се очаква Трайковски да изпрати официално писмо до НАТО с искане за шестмесечно удължаване на мисията.
Ройтерс цитира дипломат от НАТО, който е заявил в Брюксел, че числеността на новата мисия все още се дискутира. "Тези, които искат присъствието на ЕС там, казват тя да бъде колкото може по-многочислена. Онези, които не го искат, казват да е не повече от необходимото". Съгласно докладите, мисията ще наброява не повече от 400 души, което е по-малко от сегашните 700 и няма да има специално име. Говорителят на НАТО в Македония, Крег Радклиф, заяви, че тя ще бъде под командването на офиса на алианса в Скопие.
Разговорът между Трайковски и Робъртсън се проведе, когато и двамата се готвеха да заминат за срещата на НАТО в Прага, където се очаква Трайковски да представи доклад за постиженията на Македония в процеса на демократизация. Той ще подкрепи също и инициативата за по-близко сътрудничество между Македония, Албания и Хърватска в тяхната подготовка за приемане в НАТО.

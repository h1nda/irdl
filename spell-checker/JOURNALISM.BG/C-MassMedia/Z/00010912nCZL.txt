Полицаи от ЮНМИК арестуват заподозрени в убийство
25/05/2004
Полицаи от ЮНМИК арестуваха двама бивши членове на разформированата Армия за освобождение на Косово във връзка с предполагаемото им участие в сериозни престъпления, вкл. убийството на други етнически албанци по време на конфликта в провинцията през периода 1998-1999.
(Ройтърс, AП, Радио Б92, Бета, Taнюг, Синхуа - 24/05/04)
 
 
Досегашният шеф на ЮНМИК Хари Холкери увери ръководството на Косово, че задържаните "ще бъдат третирани по справедлив и безпристрастен начин съгласно законовите изисквания."[АФП]
Полицейски части на ЮНМИК арестуваха двама бивши албански бунтовници от Косово за предполагаемото им участие в сериозни престъпления. Двамата са обвинени в убийството на други етнически албанци по време на конфликта от 1998-1999 г. в провинцията.
Полковник Ислам Гаши и баща му бяха задържани сутринта в понеделник (24 май) по време на операция в района на Призрен, на около 80 км югозападно от Прищина. Гаши е член на Корпуса за защита на Косово (КЗК). Както той, така и неговият баща са бивши членове на вече разформированата Армия за освобождение на Косово (АОК), която се бореше срещу сръбските сили по време на войната в Косово.
"Задържаните са заподозрени в сериозни криминални престъпления като убийството," се казва в изявление на полицията на ЮНМИК. Без да разкрива повече подробности, той допълни, че "жертвите на тези престъпления са косовски албанци."
Според полицията на ЮНМИК действията от понеделник са били следствие от операция, проведена през февруари, при която четирима висши служители на КЗК са били арестувани по обвинения за убийството на косовски албанци, заподозрени, че са сътрудничели със сръбските сили по време на конфликта в края на 90-те години на миналия век. Твърди се, че и четиримата, вкл. генерал Селим Красничи, регионалният лидер на КЗК в Призрен, са бивши членове на КЗК.
Потвърждавайки новите арести КЗК заяви, че Гаши е работел като преподавател по английски език в академията към Корпуса. Цитирайки говорител на тази организация Ройтърс съобщи, че името му е включено в първоначалния обвинителен акт срещу лицата, арестувани преди три месеца.
КЗК е цивилна агенция, натоварена да реагира при извънредни ситуации и да предоставя услуги за възстановяване в Косово. Тя бе официално създадена през януари 2000 година като наследник на АОК.
"Тези действия се предприемат във връзка с извършени престъпления от отделни лица и не засягат организациите, към които те принадлежат или са принадлежали в миналото. Те по никакъв начин не представляват обвинителен акт срещу КЗК като цяло," заяви досегашният шеф на ЮНМИК Хари Холкери, когато първоначалните обвинени бяха повдигнати през февруари. Той увери ръководството на Косово, че задържаните " ще бъдат третирани по справедлив и безпристрастен начин в съответствие със законовите разпоредби."
Красничи, който според предходни съобщения е също издирван за военни престъпления, както и още трима задържани през февруари остават в ареста в очакване на делото.
До този момент Трибуналът на военните престъпления е повдигнал обвинения срещу трима бивши членове на АОК - Фатмир Лимай, Харадин Бала и Исак Муслиу - за жестоко третиране, измъчване и убийство на сръбски и албански затворници в лагер за бунтовници Лапушник по време на конфликта в края на 90-те години на миналия век.

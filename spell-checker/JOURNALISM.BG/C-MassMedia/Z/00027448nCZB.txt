Генерал Уайтман: Реформата в отбраната на БиХ е успешна
					18/08/2008
					Генерал-майор от армията на САЩ Ричард Уайтман е командващ щаб-квартирата на НАТО в Сараево, който помага на Босна и Херцеговина в осъществяването на реформите в отбраната и участва в разбиването на мрежите, оказващи подкрепа на укриващите се от МНТБЮ военнопрестъпници. В интервю със сътрудника на Southeast European Times Антонио Пърленда, той комендира настоящата ситуация в региона. 
					От Антонио Пърленда за Southeast European Times в Сараево – 08/08/08
 
					 
						
Командващият щаб-квартирата на НАТО в Сараево генерал-майор Ричард Уайтман смята, че политическите и дипломатически инициативи са от съществено значение за арестуването на останалите укриващи се от правосъдието военнопрестъпници. [Антонио Пърленда]
						
						Southeast European Times: Има ли някакви признаци след арестуването на Радован Караджич, че останалите укриващи се от правосъдието военнопрестъпници най-накрая ще бъдат изправени пред правосъдието? 
						
						Генерал Ричард Уайтман: След подписването на Меморандума за разбирателство с Международния наказателен трибунал за бивша Югославия (МНТБЮ) на 9 май 1996 г., силите на НАТО са задържали 29 обвиняеми и са допринесли за прехвърлянето в Хага на много повече. От общо повече от 120 души, обвинени във военни престъпления в Босна и Херцеговина (БиХ), само един - Ратко Младич - остава на свобода. Ние работихме енергично и последователно по мандата си да подкрепим МНТБЮ. Оказвахме постоянен натиск върху поддръжниците на тези престъпници и сме конфискували много доказателства, които сме предоставили и на МНТБЮ. Фактът, че се осъществяват арести на останалите укриващи се военнопрестъпници в държави извън БиХ показва, че ние сме постигнали резултат в това, че тази страна вече не е безопасно убежище за тях. Арестуването на Караджич и очаквания арест на Младич ясно показват, че политическите и дипломатическите инициативи сега са съществените фактори за предаването на тези престъпници на Хагския трибунал. 
						
						SETimes: Какво е значението на Интензивния диалог за аспирациите на БиХ към пълноправно членство в НАТО? Какви са сроковете за Плана за действие за членство (MAP) и за пълноправното членство в НАТО? 
						
						Уайтман: Решението на НАТО да покани БиХ и Черна гора да участват в Интензивния диалог е още едно доказателство за нашата решимост да помогнем за запазването на сигурността и стабилността на Западните Балкани. Нещо повече, инициативата е свидетелство за усилията на НАТО да интегрира институциите и агенциите на БиХ. Реформата в отбраната остава една от ключовите успешни реформи в БиХ и продължава да бъде пример за това, което може да се постигне, когато съществува единство, сътрудничество и диалог между всички народи. 
						Целта на Интензивния диалог е да помогне на страните да разберат по-добре и което е по-важно, да осъществят много от стандартите, които ще им бъдат необходими, за да станат стабилен кандидат за членство в НАТО. Той ще даде възможност да се влезе в сериозен диалог за правата и задълженията, свързани с членството в НАТО, както и ще осигури експертиза за това, което се очаква от БиХ през следващите години. 
						С провеждането на Интензивния диалог, вниманието ще остане насочено към необходимите реформи за реализирането на евроатлантическите стремежи на БиХ. Властите на БиХ ще трябва да съсредоточат усилията си върху практическите дейности и осъществяването на вече поетите задължения в рамките на програмата "Партньорство за мир" (ППМ). НАТО ще продължи да осигурява помощ, съвети и подкрепа. 
						Във връзка със сроковете за Плана за действие за членство и за пълноправното членство в НАТО, ние не трябва да губим от поглед факта, че решението, което съюзниците на НАТО трябва да вземат за членството на БиХ в НАТО, е политическо. Решението ще бъде взето в Брюксел на основата на оценката, която съюзниците ще направят за постигнатия напредък на БиХ. Ако страната наистина има сериозната външнополитическа цел да постигне членство в НАТО, тя трябва да продължи да постига напредък в мащабните реформи, за да гарантира, че е достоен кандидат. Предстоят да се предприемат много стъпки, преди да се постигне членство в НАТО; БиХ трябва да ги реализира с решимостта и визията, които тя вече демонстрира при осъществяване на реформата в отбраната. 
						
Босна и Херцеговина се присъединиха към програмата "Партньорство за мир" през декември 2006. [НАТО]
						
						SETimes: На какъв етап се намира реформата в отбраната и какви са ключовите стъпки, които следват? 
						
						Уайтман: Реформата в отбраната е насочена главно към осъществяване на онези реформи, които бяха предприети с гласуването през 2005 г. на Закона за отбраната и Закона за службата във въоръжените сили на БиХ (ВСБиХ). Освен това не трябва да забравяме, че реформата в отбраната включва и задълженията, поети от БиХ в рамките на ППМ, включително целите на реформите в рамките на Процеса за планиране и проверка (ППП), както и по-широки задължения по сигурността и политиката, които БиХ ще трябва да поеме при осъществяването на своя План за действие за индивидуални партньорства (ПДИП). Други изисквания ще произтекат от програмата, която бъде разработена и от съответните задължения във връзка с Интензивния диалог. Много важно ще бъде за БиХ да изпълни задълженията по ППМ и да продължи с реализирането на онези реформи, които са необходими за прилагането на законодателството и наредбите, свързани с отбраната. Естествено, НАТО има интерес от създаването на капацитет за разполагане, който би могъл да се осигури с оглед на операции за колективна сигурност. 
						По отношение на специфичните стъпки в средносрочен план, структурата на въоръжените сили трябва да бъде приведена в съответствие с решението на Председателството на БиХ, което определя настоящия капацитет и структура на ВСБиХ. Частите и други елементи на тази структура трябва да бъдат съответно екипирани и обучени, както и да бъдат подсигурени с всички необходими отбранителни оперативни системи като управление на кадри и ресурси; планиране, програмиране и бюджет; образование и обучение; снабдяване и т.н. Всичко това трябва да се основава на добре разработени планове, политики и доктрини. Освен това важна част от изграждането на подходящата структура на въоръжените сили ще бъде гарантирането на бърза и ефективна подмяна на движимото имущество, придружено от ускорен процес на унищожаване на излишните запаси от оръжие и боеприпаси. 
						Освен това БиХ досега е постигнала добър първоначален напредък в създаването на координация и сътрудничество между държавните министерства и агенции. По-специално Координационният екип за НАТО към Съвета на министрите на БиХ постигна добри резултати при координирането на всички усилия за реализиране на стремежите на БиХ досега; този процес трябва да продължи с укрепване на сътрудничеството на БиХ с НАТО/ППМ. 
						Постигането на стабилна кандидатура за членство в НАТО ще бъде труден процес, който изисква сътрудничество, координация, комуникации и синергия между всички институции в БиХ. БиХ не е сама в осъществяването на тази задача и НАТО ще продължи да поддържа БиХ в усилията й да постигне напредък във взаимоотношенията й с Алианса. 
						
						SETimes: Оказва ли напрежението между Косово и Сърбия влияние върху сигурността в БиХ? 
						
						Уайтман: Винаги сме били наясно по отношение на факта, че не може да се прави сравнение между Косово и БиХ. По време на обявяването на независимостта на Косово имаше опити от страна на радикалите и националистите да провокират емоционални реакции и да създадат регионално напрежение. Тези опити пропаднаха. Както видяхме в Белград арестуването на Караджич създаде ново и прогресивно настроение в Сърбия, която гледа напред към своето европейско бъдеще.

Казармите в Баня Лука се превърнаха в университетско градче
					16/02/2006
					Бившият щаб на Армията на Република Сръбска сега е дом на студенти след решението на местната управа да предаде казармите на Университета в Баня Лука.
					От Влатко Вукотич за Southeast European Times от Баня Лука -- 16/02/06
 
					 
						
Казармите бяха предоставени на Университета в Баня Лука. [Архив]
						Сградите на бившите казарми на Армията на Република Сръбска (РС) бяха реконструирани, за да се пригодят за друг вид дейност: висшето образование. Миналата година Университетът в Баня Лука стана собственик на комплекс от 41 сгради. 
						Военната реформа в Босна и Херцеговина (БиХ) намали през последните няколко години броя на войниците и военното оборудване. В светлината на тези промени местната управа на Баня Лука предаде казармите, където по-рано се помещаваше щабът на Армията на РС, на университета, в който учат 15000 студенти. 
						Над 3,5 млн. евро са похарчени за строителството на ново университетско градче. Факултетите по изкуства, селско стопанство и спорт вече се преместиха в бившите казарми, а факултетите по философия, архитектура и стоматология са в процес на преместване. Ректоратът ще се намира в основната сграда, а студентите ще имат нов ресторант и общежития с около 300 легла. 
						Макар процесът на преструктуриране да е в ход, бяха изпуснати много срокове, което е неприятно за студентите. Ръководителите на университета им разрешиха да се нанесат в общежитията, но сградата е без отопление и без обзавеждане и друго необходимо оборудване. 
						Правителството на РС каза, че работите се бавят поради сложни правни процедури. 
						Преместването на университета става на фона на усилията за подобряване на качеството на висшето образование в цяла БиХ. През 2003 г. съвместна комисия по въпросите на висшето образование изготви законодателство, което да въведе принципите на Декларацията от Болоня -- знаменателно споразумение от 1999 г. за създаване на Европейска зона за висше образование (ЕЗВО) до 2010 г. БиХ е една от 40-те страни, подписали документа. 
						Приемането на законодателството обаче бе възпрепятствано. Хърватските представители заявиха, че то ще "компрометира националните интереси," а РС иска да е сигурна, че създаването, финансирането и регулирането на институциите ще остане на ниво автономни области.

Бизнес: В Косово започва панаир на туризма
					08/04/2011
					Прищина с фокус върху пътуванията и туризма. Още в деловите новини: Сърбия си поставя за цел да увеличи износа с помощта на заем от ЕИБ.
					 
						
Курортите в Черна гора и Албания се надяват да привлекат туристи. [Ройтерс]
						Третият Международен панаир на пътуванията и туризма в Прищина беше открит в сряда (6 април). Панаирът се организира от министерството на търговията и промишлеността и дава възможност на фирмите да представят туристически пакети за курорти в Албания и Черна гора. 
						*** 
						Един от най-известните хотели в Сараево, „Бристол”, официално отново отвори врати в сряда (6 април). Хотелът, разрушен по време на конфликта от 1992–1995 г., беше възстановен от саудитския инвеститор "Ал Шиди". Компанията инвестира повече от 20 млн. евро в реконструкцията. Четиризвездният хотел ще бъде под мениджмънта на дубайската „Шаза Хотелс Къмпани”. 
						*** 
						
						Сърбия е договорила заем от 250 млн. евро от Европейската инвестиционна банка (ЕИБ), за да увеличи своя износ, съобщи в понеделник (4 април) вицепремиерът Божидар Джелич. Съветът на директорите на ЕИБ трябва да одобри финансирането следващата седмица. Джелич посочи, че средствата ще бъдат използвани за подобряване на ликвидността на експортно ориентираните отрасли. 
						*** 
						Европейската инвестиционна банка (ЕИБ) планира да инвестира 400–500 млн. евро в Хърватия през всяка от следващите две години, заяви нейният вицепрезидент Матиас Колац-Анен на пресконференция в Загреб в понеделник (4 април). Финансирането от ЕИБ ще бъде използвано предимно за инфраструктурни и екологични проекти. 
						*** 
						
						Македонският министър на финансите Зоран Ставрески и неговият колега от Косово Бедри Хамза, който е на посещение в страната, подписаха в сряда (6 април) в Скопие споразумение за избягване на двойното данъчно облагане. Двамата заявиха, че спогодбата ще даде тласък на инвестициите и търговията и ще укрепи двустранните отношения. 
						*** 
						
						Турският парламент ратифицира в сряда (6 април) споразумение, което предлага международни гаранции за инвестиции в разкъсваната от конфликти Либия. Постигнатият между Анкара и Триполи договор предвижда съответните правителства да предоставят обезщетения за всички загуби, претърпени от инвеститорите, поради война, въстания или безредици в страната. 
						*** 
						
						Румъния ще получи 25 млн. евро финансова помощ от фонд „Солидарност” на ЕС за щетите, нанесени от наводненията миналата година. На засегнатите от наводненията през май-юни 2010 г. шест страни ще бъдат отпуснати общо 182,4 млн. евро помощ. 
						*** 
						Правителството на Албания подписа в четвъртък (7 април) споразумение с Ислямската банка за развитие за заем от 156 млн. евро за финансиране на част от магистралата Тирана–Елбасан. Очаква се общата стойност на проекта да бъде 280 млн. евро. 
						
						(Различни източници – 01/04/11-08/04/11)

Публикувани са нови данни за жертвите на конфликта в БиХ
					25/06/2007
					Центърът за изследвания и документация проведе най-подробното досега проучване за броя на убитите или безследно изчезналите в резултат на конфликта в БиХ. 
					От Влатко Вукотич за Southeast European Times от Баня Лука -- 25/06/07
 
					 
						
Млад босненски мюсюлманин търси ковчега на свой близък, убит по време на клането в Сребреница през 1995 г. Смята се, че броят на жертвите на конфликта в Босна и Херцеговина е около 97 000 души. [Гети Имиджис]
						Базирана в Сараево неправителствена организация, която работи върху създаването на база данни на жертвите, загинали по време на конфликта в Босна и Херцеговина (БиХ), публикува резултатите от проучването си миналата седмица, след тригодишно събиране на информация. 
						Към настоящия месец броят на загиналите е 97 207 души; 59 % са военни жертви, а 41 % - цивилни, съобщи Центърът за изследвания и документация. Броят е значително по-нисък от предишните оценки, оповестени в националните и международните медии. Те се базираха на данни, разпространени непосредствено след войната, и варираха между 150 000 и 250 000 загинали. 
						Центърът обаче подчерта, че данните не са пълни и вероятно броят ще се увеличи в процеса на ексхумиране и идентифициране, който продължава. Базата данни включва точни подробности за всяка жертва, включително име, етнически произход, причина и място на смъртта, пол и възраст. 
						Според неправителствената организация над 46 % от жертвите са били убити през 1992 г., в първата година от войната. Страната е изгубила 2,22 % от жителите си; 65,8 % от жертвите са били босненци, 25,6 % - сърби и 8 % - хървати. Повече от 20 % от цивилните жертви са били жени, а около 3,5 % - деца. Безследно изчезнали остават 16 662 души. 
						Изследователите са се сблъскали с редица проблеми при събирането на данните. В някои случаи например войници са били убити по време на отпуск или след уволнението си, но семействата са поискали военно погребение и смъртта е била регистрирана като военна. При клането в Сребреница много жертви са били записани на две места - Тузла и Сребреница. 
						Според данните 6 886 души са били убити в Сребреница през юли 1995 г., заяви неправителствената организация. Това клане се смята за най-голямото в Европа след Втората световна война и бе определено като геноцид от Международния съд. 
						Ръководителят на проекта Мирсад Токача каза, че държавата би трябвало да се заеме със събирането на такава база данни. Вместо това, каза той, работата трябваше да свърши неправителствена организация с финансова помощ от Норвегия. Според него причината за това е, че много политици все още искат да манипулират данните по политически причини. 
						Трябва много да се направи, за да се възвърне доверието и да се постигне окончателно помирение, подчерта Центърът. Макар вече 12 години в БиХ да има мир, изредилите се правителства не са предприели почти никакви конкретни стъпки за подпомагане на процеса на помирение. Единственият опит бе сформирането през октомври 2005 г. по молба на Американския институт за мир на осемчленен екип, включващ представители на политическите партии. 
						Екипът изготви текст, който да послужи като база за създаване на Комисия за истина и помирение. Бе прието комисията да включва историци, философи и специалисти по демография, при условие че не са политически ангажирани и не са участвали в конфликта. 
						Но проектозаконът за създаване на комисията чисто и просто събира прах. Министерският съвет на БиХ е този, който трябва да задвижи парламентарния процес по приемането му.

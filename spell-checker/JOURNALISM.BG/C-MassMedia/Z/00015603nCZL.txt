Официални лица заявяват, че текстовото съобщение от обречения самолет е било измама
		16/08/2005
		 
			АТИНА, Гърция -- В понеделник (15 август) полицията арестува мъж, който твърдеше, че братовчед му е изпратил текстово съобщение от обречения кипърски самолет минути преди той да катастрофира. От авиолинията "Хелиос еърлайнс" настояват, че съобщението, в което се казва, че пътниците замръзват, а пилотът е "посинял", е било измама. Също в понеделник полицията извърши неочаквана проверка на офисите на авиолинията в Кипър, вероятно търсейки документи, които биха били от полза в едно бъдещо криминално разследване.
			Експерти в Гърция се опитват да установят причините за катастрофата в неделя, в която загинаха всичките 121 души на борда на самолета "Боинг 737". Съдебен следовател в Атина заяви пред репортери, че най-малко шестима от пътниците са били живи, когато самолетът се е разбил в планините край Атина. Това противоречи на по-раншните съобщения, според които всички пътници са загинали от измръзване след разхерметизирането на самолета на голяма височина. Черните кутии, намерени сред останките, бяха изпратени във Франция за анализ. Всички самолети на "Хелиос" бяха спрени от полети след катастрофата. (Си Ен Ен, Би Би Си, AФП, Ройтерс, AП - 16/08/05)

Присъдата срещу Войкулеску трябва да бъде прецедент
					13/04/2011
					Историците смятат, че не е късно да бъдат разкрити бившите високопоставени комунистически служители, които сега са сред румънските политици.
					От Паул Чокою за Southeast European Times от Букурещ – 13/04/11
 
					 
						
Съдът се произнесе, че председателят на Сената Дан Войкулеску е сътрудничил на "Секуритате". [Виктор Барбу/SETimes]
						Почти година след като кабинетът прие Закона за лустрацията, Румъния все още се бори да разкрие бившите комунистически сътрудници в сегашното правителство. 
						Около 10 000 бивши комунистически служители, офицери и информатори на "Секуритате" все още участват активно в политиката и икономиката на Румъния, каза за SETimes Мариус Опря, експерт по бившата "Секуритате". 
						„Срещаме сериозни пречки да разкрием бившите комунистически сътрудници, защото в продължение на цяло десетилетие Румъния беше пряко управлявана от тях. Старият апарат дълго време имаше контрол над комунистическите архиви и направи всичко възможно, за да попречи на достъпа до тях или да скрие досиетата”, заяви той. 
						Председателят на Сената Дан Войкулеску беше обвинен, че е сътрудничил на "Секуритате" – тайната полиция на комунистическия режим и основен репресивен орган. През март най-висшата съдебна инстанция в страната потвърди присъдата на Букурещкия апелативен съд от февруари 2010 г. 
						Според историците тази присъда може да бъде прецедент за разкриването на други високопоставени румънски сановници. 
						Войкулеску, който е основател на дясната Консервативна партия, за първи път беше разкрит като бивш комунистически сътрудник през август 2006 г., когато Националният съвет за изследване на архивите на "Секуритате" (НСИАС), държавният орган, натоварен да проучи досиетата на бившия режим, стигна до заключението, че той е бил вербуван под кодовото име "Феликс" още през 70-те години на 20-и век. 
						„Никога не е късно да бъдат произнесени такива присъди. Трябва да имаме чисти хора в политиката. Ето защо това може да е прецедент и може да станем свидетели на нови разкрития, когато експертите проучат някогашните комунистически архиви. Имайте предвид, че те получиха доста късно бившите досиета, които сега разглеждат”, каза Опря за SETimes. 
						Той разглежда присъдата в регионален контекст след започналия в България процес на прочистване на дипломатическия корпус от бивши комунистически сановници. Според „Новините” 192-ма от настоящите 432-ма български дипломати са свързани с бившите комунистически служби за сигурност.
						Това са стандартите на западната демокрация и ако сме избрали да се придържаме към нея, трябва да прилагаме и тези стандарти”, заяви Опря. 
						Приетият през май 2010 г. Закон за лустрацията беше смятан за закъснял и със слабо практическо приложение. Въпреки че законът забранява на бившите комунистически служители да заемат държавни постове за срок от пет години, той също така предвижда, че тези, които вече са започнали мандата си, не могат да бъдат отстранени. В България все още не е приет подобен закон.

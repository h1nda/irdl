Страните от ЮИЕ евакуират свои граждани от Ливан 
					18/07/2006
					Хиляди чужденци, в т. ч. румънци, хървати и други граждани на страни от Югоизточна Европа, напуснаха Ливан в понеделник -- някои по суша към Сирия, а други през Кипър, който обеща да окаже помощ на всеки чужденец, озовал се в капана на насилието в Близкия Изток. 
					(AП, Ройтер, ФТ, Таймс, БиБиСи, ТераНет, Бюкарест Дейли Нюз, Найн О'Клок - 18/07/06; СиЕнЕн, АП, Ройтерс, АФП, ДПА, БиБиСи, СиЕнЕй, Ромпрес, Агенция София Нюз, Медиапул, Дневник, ХИНА - 17/07/06)
 
					 
						
Цивилни граждани си почиват във вторник (18 юли) на борда на гръцки ферибот, чартиран от френското правителство за евакуиране на хора от Ливан. [Гети Имиджис]
						Близо седмица след ескалацията на насилието в Близкия изток евакуацията на чужденци от Ливан набра скорост в понеделник (17 юли), като правителствата увеличиха усилията си за отвеждане на своите граждани на безопасно място. 
						Според източници от Дамаск около 75000 чужденци са пресекли границата със Сирия през първите пет дни на сраженията в Ливан.
						В понеделник 283 румънски граждани, в т. ч. 107 деца, са пресекли ливанско-сирийската граница и е трябвало да пристигнат вечерта в Букурещ на борда на три самолета на "Таром". Те се присъединяват към други 340, които вече напуснаха страната. 
						Общо 1000 румънци живеят в Ливан. Разглеждат се планове за евакуация на останалите, заяви след заседание, председателствано от президента Траян Бъсеску, второ такова за два дни, говорителката на румънското президентство Адриана Сафтою. 
						"Ако репатрирането на други румънци се окаже необходимо, ние сме готови да повторим операцията, отчитайки развитието на военните действия и наличната инфраструктура," каза румънският външен министър Михай-Разван Унгуряну. 
						По сухопътен маршрут през Сирия и с помощта на германското посолство в Бейрут Хърватия успя да евакуира 39 служители на хърватската компания "Джуро Дякович" в понеделник. След пристигането им в Дамаск работниците ще се отправят с чартърен полет за Хърватия, каза официален представител на хърватското външно министерство.
						Според БиБиСи 50 гърци вече са пристигнали в Атина, след като са пътували през Дамаск. Тридесет и двама турци са преминали през турско-сирийската граница с автобус. 
						България, която има близо 500 свои граждани, живеещи в Ливан, първоначално възнамеряваше да използва сухопътния маршрут през Сирия за евакуацията им. Но външното министерство посочи в понеделник, че е изоставило тази идея и сега организира евакуация по море, през Кипър. 
						От останалите все още близо 350 българи в Ливан 200 са се свързали с българското посолство в Бейрут. Според заместник външния министър Феим Чаушев те ще бъдат изведени от страната на борда на гръцки ферибот за 1300 пътници, чартиран от Франция, който трябваше по график да бъде в кипърското пристанище Ларнака във вторник сутринта. Други евакуирани ще бъдат превозени с ферибот до Кипър в сряда и петък. 
						Постоянният секретар на кипърското външно министерство Сотос Закеос заяви на пресконференция в Никозия в понеделник, че близо 100 кипърци ще се завърнат у дома на борда на гръцка фрегата, евакуираща гръцки граждани от Ливан. 
						Кипър предложи в неделя да помогне за евакуацията. 
						"Кипър е готов да помогне на всеки чужденец, останал в Ливан," каза говорителят на кипърското правителство Христодулос Пасхиардис. "Ние ще предоставим всички възможни средства за подпомагане и необходимото настаняване на всички европейски и други граждани." 
						Стотици чужденци -- в т. ч. туристи и хора с двойно гражданство -- бяха отведени в безопасност през Средиземно море. Очаква се мнозина други да бъдат евакуирани по този маршрут през идните дни. 
						Канада има 40000 свои граждани в Ливан, а Съединените щати и Австралия -- по 25000.

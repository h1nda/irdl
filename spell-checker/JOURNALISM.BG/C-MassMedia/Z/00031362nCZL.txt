Косово се противопоставя на новия протокол между ЮЛЕКС и Белград
					20/08/2009
					 
						ПРИЩИНА, Косово -- Президентът Фатмир Сейдиу потвърди в сряда (19 август), че косовските институции все още са против подписването на протокол за полицейско сътрудничество между ЮЛЕКС и Сърбия. Той и премиерът Хашим Тачи трябваше да се срещнат в четвъртък с ръководителя на ЮЛЕКС Ив дьо Кермабон. “Косовските институции ще изразят своето съвместно становище относно изграждането на демокрацията... като ще защитят своята цялост и функционирането на институциите на всички нива,” заяви Сейдиу. Тачи добави, че "що се отнася до двустранните отношения, косовските институции са единствените, които имат изпълнителни правомощия в Косово." Говорителката на ЮЛЕКС Карин Лимдал посочи в писмена декларация в сряда, че протоколът за сътрудничество не представлява намеса в компетенциите на косовската полиция, а е част от изпълнителните функции на ЮЛЕКС. (Зери, Коха Диторе - 20/08/09; ТВ 21, РТК, КТВ - 19/08/09)

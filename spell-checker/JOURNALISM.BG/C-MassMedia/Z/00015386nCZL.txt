Висш натовски генерал обсъжда въпроси на сигурността и кандидатурата на Хърватия за членство в НАТО
					26/07/2005
					 
						ЗАГРЕБ, Хърватия -- По време на посещение в Загреб в понеделник (25 юли) върховният главнокомандващ на Обединените сили на НАТО в Европа и командващ на Европейското командване на САЩ, генерал Джеймс Л. Джоунс, се срещна с хърватския президент Стипе Месич, за да обсъди с него въпроси на европейската сигурност и кандидатурата на Хърватия за членство в НАТО. Според изявление на канцеларията на Месич, Джоунс е потвърдил подкрепата си за усилията на Хърватия да се присъедини към алианса и е похвалил значителния напредък, постигнат през последните десет години. Той е посочил също и последното важно условие, което Хърватия трябва да изпълни, а именно пълното сътрудничество с трибунала на ООН за военни престъпления. Джоунс е призовал за по-голямо участие на Загреб в международните усилия за борба с тероризма. 
						По време на разговорите Месич е казал, че Хърватия е решена да изпълни критериите за приемане в НАТО и ЕС, както и да даде своя принос за международните усилия в отговор на новите предизвикателства, свързани със сигурността. (Нови лист - 26/07/05; Хина, ХРТ - 25/07/05)

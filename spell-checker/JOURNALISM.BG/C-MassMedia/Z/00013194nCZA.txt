ОССЕ призовава към спокойствие в южна Сърбия след смъртта на албански младеж 
					10/01/2005
					ОССЕ призова към спокойствие в сръбската долина Прешево след смъртоносната стрелба срещу албански младеж от страна на сръбски граничари. 
					(International Herald Tribune, Блиц - 10/01/05; АП, Би Би Си, Си Ен Ен, Радио Б92 - 09/01/05; АП, Ройтерс, Би Би Си - 08/01/05)
 
					 
						
Военният министър на Сърбия-Черна гора Пръвослав Давинич посети региона в събота (8 януари) и изрази съболезнованията си на семейството на загиналия младеж. Според него първоначалната проверка е установила, че граничарите са действали в рамките на своите правомощия.[AФП]
						Призовавайки към спокойствие в сръбската долина Прешево, ОССЕ изрази загриженост в неделя (9 януари) относно ситуацията в този нестабилен район след смъртта на младеж от етнически албански произход, причинена от сръбски граничари. Инцидентът предизвика протести, което повиши безпокойството относно възможно възраждане на напрежението в размирната южна част на Сърбия.
						"Стабилността в южна Сърбия трябва да остане основен приоритет, " заяви ръководителят на мисията на ОССЕ в Сърбия-Черна гора Маурицио Масари в изявление от неделя, подчертвайки необходимостта от по-нататъшни усилия за демокрация и многоетническа стабилност в района. Призовавайки към "пълно и щателно разследване" на причините за смъртта на младежа, дипломатът прикани всички засегнати страни да проявят сдържаност. 
						16-годишният Дашним Хайрулаху бе прострелян смъртоносно в петък на около 300 км югоизточно от Белград, докато се е опитвал да влезе нелегално в Сърбия от Македония, съобщиха сръбските власти. Позовавайки се на полицейски източници, Би Би Си посочи, че младежът е бил застрелян след като е пренебрегнал многократните команди да спре. 
						Според роднина на младежа убитият се е връщал от посещение при майка си и това не е бил първият път, в който е пресичал нелегално границата. 
						Около 200 души проведоха в петък вечерта протестна демонстрация в Митровац, родното село на Хайрулаху, разположено на около 500 метра от границата между Сърбия-Черна гора и Македония. Твърдейки, че момчето е било застреляно далеч от граничната линия.
						Стотици етнически албанци се присъединиха към демонстрацията в град Прешево в събота следобед с искания виновните за смъртта на Хайрулаху да бъдат наказани. Според Ройтърс около 1500 протестиращи са нахлули в общината и са призовали общинските съветници, които са провеждали извънредно заседание по повод инцидента, да предприемат съответни действия. 
						Повече от 10 000 души, вкл. местни политически лидери, присъстваха на погребението на Хайрулаху в неделя, заставайки за момент пред сградата на общината в Прешево и демонстрирайки своя протест по повод фаталния инцидент. За понеделник, когато общинските съветници се очаква да продължат своите дебати, е планиран нов митинг.
						В опит да разсее напрежението военният министър на Сърбия-Черна гора Пръвослав Давинич посети в събота региона. Изразявайки съболезнования на семейството, той каза, че първоначалните заключения сочат, че граничарите са действали в рамките на своите правомощия. Давинич изтъкна, че е в ход цялостно разследване, обещавайки, че ако се констатират нарушения, виновните за това ще бъдат наказани. 
						Членовете на общинския съвет в Прешево изразиха обаче скептицизъм относно искреността на изявленията и намеренията на армията. Някои призоваха да бъдат разположени международни сили в района с оглед превенцията на потенциални изблици на насилие. 
						Отказвайки коментар във връзка с подобни предложения, председателят на общинския съвет в Прешево Рагми Мустафа посочи пред белградското радио Б-92 в неделя, че ситуацията е като цяло спокойна. 
						Давинич направи сходни изявления пред всекидневника &lt;I&gt;Блиц&lt;/I&gt; в понеделник, изтъквайки, че "ситуацията в южна Сърбия е стабилна и под контрол." В навечерието на срещата следващата седмица със сръбския премиер Воислав Кощуница, посветена на хода на прехвърлянето на контрола на граничната зона от армията на Сърбия-Черна гора към сръбската полиция, той каза, че има предложение тази гранична зона да се редуцира до 300 метра. "Това обаче не значи, че армията ще се изтегли от южна или централна Сърбия," каза Давинич. 
						Министърът на Сърбия-Черна гора по човешките права Расим Ляич планира посещение в Прешево в понеделник в опит да се предотврати това, което той определя като политическа злоупотреба със смъртта на Хайрулаху. 
						Регионът, който граничи с Косово, бе в продължение на месеци сцена на етническо напрежение през 2000-2001г. което приключи след като бе договориран мирен план с посредничеството на Запада. Съгласно тази договореност, на етническото албанско население се дадоха повече права в замяна срещу разоръжаването на бунтовниците.

Коалиционното правителство в Сърбия е пред нова криза
					05/03/2008
					Двете основни партии в коалиционното правителство на Сърбия влязоха в конфликт във вторник по повод на проекторезолюция, която на практика би довела до замразяване на присъединителните преговори с ЕС.
					(ФТ, Euobserver, Блиц, Б92 - 05/03/08; АП, Ройтерс, АФП, ДПА, Гласът на Америка, Balkan Insight, Бета, Б92, Сръбско правителство - 04/03/08)
 
					 
						
Сръбският премиер Воислав Кощуница призовава за национално единство по въпроса за Косово. [Гети Имиджис]
						Спорен документ, с който пред напредъка в процеса на присъединяване на Сърбия към ЕС се поставя условието блокът да отхвърли независимостта на Косово, предизвика във вторник (4 март) нов сблъсък между лагерите на националистите и прозападно ориентираните членове на коалиционното правителство. 
						Премиерът Воислав Кощуница изрази подкрепа за проекторезолюцията, предложена от ултранационалистическата Сръбска радикална партия (СРП), и призова всички партии да сторят същото. 
						Само „обща политика може да задоволи едновременно партиите, които силно настояват за европейска интеграция, и онези, които силно настояват за защитата на Косово,” каза в изявление той. 
						Резолюцията е подкрепена от СРП, Демократическата партия на Сърбия (ДПС) на Кощуница, партията „Нова Сърбия" и Социалистическата партия на покойния президент Слободан Милошевич. Тъй като четирите партии държат 144 места в 250-местния парламент, очакванията са, че документът ще бъде приет в следващите десетина дни. 
						"Ние, представителите на народа на Сърбия, предупреждаваме ЕС, че само цяла, неразпокъсана Сърбия може и желае да преговаря за евроинтеграция,” цитира агенция „Ройтерс” текст от документа. „Парламентът призовава ЕС ясно и недвусмислено да потвърди целостта на сръбската територия като условие за възобновяване на преговорите за асоцииране на Сърбия с ЕС." 
						Резолюцията призовава страните членки на ЕС, които вече са признали независимостта на Косово, да анулират своите решения. Подчертавайки отново противопоставянето на Белград на „незаконната” съдебно-полицейска мисия на Съюза в Косово, тя призовава също и за нейното оттегляне. 
						Сръбският президент Борис Тадич предупреди във вторник, че приемането на предложения документ на практика ще замрази присъединителните преговори на страната с Брюксел. 
						"Тази резолюция изисква от ЕС да признае цяла Сърбия,” е казал президентът, цитиран от ДПА. „Тъй като не е възможно ЕС да отговори на подобно искане, то ще бъде използвано за прекъсване на преговорите за бъдещо членство (на Сърбия).” 
						Според Тадич документът по никакъв начин не цели да запази целостта на Сърбия, нито пък може да бъде от помощ на страната за косовската кауза. 
						Той предупреди също така, че предложената резолюция е в разрез със интересите на сръбските граждани, тъй като замразяването на процеса за интеграция в ЕС би обезкуражило инвеститорите и би довело до рухване на икономиката и държавните финанси. 
						Председателят на парламента Оливер Дулич, член на Демократическата партия на Тадич, заяви във вторник, че ако депутатите от ДПС застанат на страната на СРП и подкрепят резолюцията, това би означавало едно ново парламентарно мнозинство, което също би трябвало да работи като ново управляващо мнозинство, предаде белградската информационна агенция „Бета”. 
						В отговор на новите събития ЕС призова в сряда Сърбия да потвърди дали тя иска да създаде по-тесни връзки с 27-членния блок, или не.

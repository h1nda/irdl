Кандидатурата на БиХ за членство в НАТО среща трудности заради спорове за имущество 
					12/05/2010
					НАТО иска имуществото, свързано с отбраната, да бъде регистрирано като държавна собственост, но Република Сръбска отказва да отстъпи собствеността си.
					От Антонио Пърленда за Southeast European Times от Сараево -- 12/05/10
 
					 
						
Генералният секретар на НАТО Андерс Фог Расмусен се срещна в края на март в Сараево с тристранното председателство на БиХ. [Гети Имиджис]
						Три седмици след като НАТО условно покани Босна и Херцеговина (БиХ) да се присъедини към Плана за действие за членство (ПДЧ), политиците в страната не показват признаци, че ще изпълнят едно важно изискване. 
						Външните министри на страните, членки на НАТО, упълномощиха Алианса да приеме първата Годишна национална програма на БиХ, насрочена за септември, но само ако цялото недвижимо имущество на отбраната бъде регистрирано като държавна собственост на БиХ за ползване на министерството на отбраната на страната. 
						Сред имотите, включващи общо 69 обекта, са военни казарми, тренировъчни полигони и стрелбища, дузина военни складове, радиокомуникационна мрежа, няколко радарни системи и летища. 
						Босненските сръбски лидери казват, че министерството на отбраната на БиХ може да използва всички имоти, от които има нужда, но че двете автономни области - Република Сръбска (РС) и Федерация Босна и Херцеговина (ФБиХ) - трябва да останат техни собственици. 
						Въпреки призивите на представителите на международната общност, РС отказва да се поддаде на натиска. Мнозина спекулират, че лидерите на областта смятат да разпродадат част от собствеността на потенциални инвеститори. 
						Върховният представител Валентин Инцко се срещна с премиера на БиХ Никола Шпирич преди две седмици в опит да намери решение. Решаването на въпроса е и необходимо условие за закриването на Службата на върховния представител. 
						След като Югославската народна армия напусна страната през 1992 г., голяма част от оборудването й остана в ръцете на местните въоръжени сили и бе използвано в последвалия конфликт от 1992-1995 г. Дейтънското мирно споразумение от 1995 г. легализира структурата на страната с две автономни области, а имуществото бе поделено между армиите на РС и ФБиХ. 
						Реформата на отбраната през 2006 г. доведе до разпускане на двете армии за сметка на създаването на обединените Въоръжени сили на БиХ. 
						Министърът на отбраната на БиХ Селмо Чикотич изразява предпазлив оптимизъм, че окончателно споразумение за военните имоти може да се постигне преди септември. Той го нарече "важен тест за нашите политически власти, които трябва да покажат, че наистина са способни да постигнат консенсус." 
						Политическият анализатор от Баня Лука Таня Топич е скептично настроена относно постигането на споразумение преди следващите избори, насрочени за октомври. Топич каза за SETimes, че когато НАТО е отправила своята покана за ПДЧ, премиерът на РС Милорад Додик е напомнил на всички за становището на областта по отношение на военните имоти. 
						В изявление за местните медии обаче Додик каза още, че въпросът трябва да се реши чрез отделно споразумение, което да обхване всички имоти. Т.е., само онези имоти, реално необходими за целите на отбраната, да бъдат собственост на министерството на отбраната на БиХ. 
						Останалите, каза той, ще принадлежат на "автономните области, местните общини и училища". 
						Милош Солая, директор на Центъра за международни отношения в Баня Лука, каза за SETimes, че вероятността за споразумение ще се повиши, ако политиците в Сараево, а не в Баня Лука, дадат първи знак. 
						"Те искат членство в НАТО много повече от управляващите в Република Сръбска и ще бъдат по-склонни да смекчат позицията си. Обществената подкрепа за НАТО е доста малка в [РС] и нейните официални представители не се чувстват задължени да търсят компромис," каза Солая.

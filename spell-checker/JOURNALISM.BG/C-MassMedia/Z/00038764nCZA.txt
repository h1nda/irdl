Туризъм: Албания се надява да спечели от рекордния ръст 
					15/06/2011
					Въпреки продължаващото политическо напрежение в страната, туристическата индустрия печели от повторението на наплива от туристи от миналата година. 
					От Линда Карадаку за Southeast European Times от Тирана - 15.06.2011 г.
 
					 
						
Албания се надява да привлече много туристи. [Ана Пекмези/SETimes]
						Това беше знаменателна година за туризма: Албания беше посетена от около 3,5 милиона туристи миналата година, което представлява огромно увеличение от 32 % спрямо предишни години. Властите щастливо очакват още по-голямо увеличение на броя на туристите. 
						„Очакванията ни се основават на подобренията, които извършихме в инфраструктурата, и подобряването на общата среда за туризма”, заяви за SETimes Ендри Йоргони, ръководител на кабинет в министерството на културата и туризма. „Политическата ситуация обаче може да даде отрицателно отражение върху това”, признава той. 
						Липсата на инфраструктура, включително недостатъчните шосейни връзки с най-популярните туристически атракции, е един от основните проблеми, спъващи реализирането на туристическия потенциал на страната, заяви Йоргони, добавяйки, че правителството търси начини за увеличаване на инвестициите в сектора и е подготвило ново законодателство за тази цел. 
						Дритан Дженго, на 35 г., ръководи туристическа агенция в Тирана от осем години. Тя предлага всичко - от билети и пакети до пътнически застраховки. 
						„За момента е добре”, каза той за туризма тази година, въпреки че се съгласи, че бурният политически живот на Албания може да даде отражение върху броя на туристите. Въпреки това, добавя той, туризмът преживя „изключително положителни промени” в сравнение с положението отпреди няколко години. 
						Повечето западни туристи предпочитат проучвателните обиколки, културния туризъм и археологията. Мнозина от тях идват от Великобритания, Италия, Финландия и Дания. „В Албания е евтино за тях”, отбеляза Дженго. 
						Междувременно, с притока на все повече чужди туристи в Албания, самите албанци пътуват в чужбина през отпуските. 
						Албания все още „изнася” повече туристи, отколкото „внася”, каза Дженго, добавяйки, че сред причините са сравнително ниското ниво на услугите в Албания и желанието да се видят други култури в Европа. 
						„Сравнявайки похарчените от вас пари и качеството, което получавате за тях, в чужбина е по-евтино, отколкото у дома”, заяви той. 
						В миналото албанците предпочитаха да пътуват до държави, за които не се нуждаят от визи, като Турция, но либерализирането на визите е променило това, според източници от сектора, и е налице повишен интерес към Хърватия, Гърция и Испания. 
						Жителката на Тирана Енкелейда Бечо казва, че е избрала да прекарва отпуските си в различни държави, защото обича да се среща с нови хора, да опознава различни култури и да посещава места с богата история. 
						„Има връзка и с това да прекарваш ваканцията си на места, където не познаваш никого… и където услугите отговарят на критериите за качество и цена”, заяви Бечо за SETimes.

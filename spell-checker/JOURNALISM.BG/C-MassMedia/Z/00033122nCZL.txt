Гърция внесе контрааргументи срещу жалбата на Македония в МС
					21/01/2010
					 
						СКОПИЕ, Македония -- Властите са получили гръцките контрааргументи по жалбата, заведена от Македония в Международния съд (МС) в Хага във връзка с предполагаемо нарушение от страна на Гърция на двустранно споразумение. Македонският посланик в Холандия и един от представителите на страната пред МС, Никола Димитров, каза в сряда (20 януари), че естеството на аргументите ще остане поверително до започването на заседанията на съда. Македония заведе своята жалба през ноември 2008 г., обвинявайки Гърция в нарушаване на временно споразумение от 1995 г. чрез блокиране на кандидатурата на Скопие за влизане в НАТО по време на срещата на високо равнище на Алианса в Букурещ. Според споразумението Атина „се съгласява да не се противопоставя” на кандидатурите на Македония за членство в международни организации и институции, които я наричат Бивша югославска република Македония. (МИА, Сител - 20/01/10)

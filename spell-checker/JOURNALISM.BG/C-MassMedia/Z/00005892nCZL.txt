САЩ иска от България логистична подкрепа за операцията в Ирак
05/02/2003
 
СОФИЯ, България -- Българското правителство обяви във вторник (4 февруари), че е получило молба от САЩ за логистична помощ при евентуална операция срещу Ирак. Главните политически партии в парламента са реагирали положително на молбата на САЩ. Правителственият говорител Димитър Цонев заяви, че кабинетът подготвя декларация във връзка с искането на САЩ и ще я представи за одобрение в парламента.
Според други новини, конституционният съд е постановил, че правителството има пълномощия да позволи на чуждестранни военни части да използват въздушното пространство и територията на България, както и да изпраща войски в чужбина без предварителното одобрение на парламента, ако това става в рамките на международни спогодби. Очаква се управляващите да дадат бърз отговор на молбата на САЩ. (бТВ, БНТ, БНР, АП, АФП -04/02/03)

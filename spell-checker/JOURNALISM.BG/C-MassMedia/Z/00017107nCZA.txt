В своите новогодишни поздравления лидерите от ЮИЕ призоваха за продължаване на реформите 
					03/01/2006
					Европейската интеграция, демократизацията и икономическото развитие са сред основните теми в поздравленията на регионалните лидери по случай новата 2006 г.
					(БНР, Ромпрес - 01/01/06; Уеб-сайт на албанския президент, Уеб-сайт на македонското правителство, Политика - 31/12/05; АНА, Фена, ХИНА, TurkishPress.com - 30/12/05)
 
					 
						
Младежи се забавляват на новогодишния концерт в центъра на Белград рано в неделя (1 януари). Хиляди изпълниха улиците на сръбската столица, за да празнуват настъпването на 2006 г. [АФП]
						Новогодишните поздравления на държавните и правителствени ръководители на държавите от Югоизточна Европа наблягат на необходимостта от продължаване на реформите по пътя към евроатлантическа интеграция, както и от по-нататъшна демократизация, засилване на сигурността и икономическо развитие. 
						В обръщението си към нацията албанският президент Алфред Мойсиу посочи като основен успех мирната смяна на властта след миналогодишните парламентарни избори, като призова политическите партии да гарантират ускоряване на демократичните процеси. Албания очаква успешен завършек на преговорите с ЕС по Споразумението за стабилизация и асоцииране (ССА), каза Мойсиу. 
						В посланието на премиера на Босна и Херцеговина Аднан Терзич отново бе изразена надежда за политическо споразумение и прилагане на основните реформи, включително промените в конституцията. 
						"Пътят към евроатлантическа интеграция е единственият ни път към по-добро бъдеще," подчерта Терзич. 
						Българският президент Георги Първанов изрази твърдата си увереност, че 2006 г. ще донесе успешен и справедлив край на делото срещу българските медицински сестри, осъдени на смърт в Либия, както и повече усилия за подпомагане на либийските деца, заразени с вируса на СПИН. Първанов каза също, че София ще продължи да подкрепя борбата срещу международния тероризъм. 
						Хърватският президент Стипе Месич отбеляза с гордост началото на присъединителните преговори на страната с ЕС, като призова за още повече усилия, за да се гарантира напредък през новата година, и в частност за изготвяне на цялостна стратегия за икономическо развитие до средата на 2006 г. 
						Гръцкият президент Каролос Папуляс каза, че очаква по-добър жизнен стандарт за всички граждани през 2006 г. Той посочи също, че очаква да се подобри положението на имигрантите. 
						Македонският премиер Владо Бучковски, чиято страна миналата година получи кандидатски статут за ЕС, призова всички институции да засилят работата си през 2006 г. Или реформите ще се ускорят, или Македония ще пропусне историческия си шанс, каза Бучковски. 
						Според румънския президент Траян Бъсеску тази година ще се характеризира с огромни усилия от страна на всички румънци -- у дома и в чужбина -- за възстановяване на "мястото на страната в Европа". 
						Сръбският президент Борис Тадич подчерта, че е необходимо запазване на доверието и подкрепата на гражданите преди важните предизвикателства, пред които е изправена Сърбия през 2006 г. Той отбеляза въпроса за статута на Косово, съдбата на федералния съюз и сътрудничеството с трибунала в Хага като някои от основните проблеми. 
						Президентът на Сърбия и Черна гора Светозар Марович посочи, че референдумът за независимост на Черна гора вероятно ще се проведе през 2006 г., като добави, че е сигурен, че изходът от него няма да се отрази на добрите отношения между Сърбия и Черна гора. 
						Турският премиер Реджеп Тайип Ердоган каза, че 2005 г. е била ползотворна година за страната, като отбеляза започването на преговорите за членство с ЕС като основно събитие. Той посочи съдебната реформа и борбата срещу корупцията и бедността като главни цели за тази година.

Хърватия направи още една крачка към членството в ЕС
					22/12/2009
					Хърватия се намира в "последната и решителна фаза" от преговорите за членство с ЕС, заяви шведският външен министър Карл Билд след среща в понеделник.
					(Ройтерс, ДПА, АФП, Юръпиън Войс, Юрополитикс, ЕС - 21/12/09; Кроейшън Таймс - 18/12/09)
 
					 
						
Шведският външен министър Карл Билд. [Гети Имиджис]
						Хърватия направи още една крачка към членството в ЕС в понеделник (21 декември), след като затвори още две глави от преговорите за членство със Съюза. 
						Временното закриване на преговорите по области на политиката, или глави, „Право на установяване и свободното предоставяне на услуги” и „Социална политика и заетост” беше официално потвърдено на министерска междуправителствена конференция по присъединяването в Брюксел. 
						В началото на преговорите по глава „Услуги” преди повече от две години Хърватия беше уведомена, че трябва да предприеме редица мерки. 
						Мерките, които се изискваха от Хърватия за завършване на преговорите по глава "Социална политика и заетост”, включваха хармонизиране на трудовото право и законодателството, уреждащо здравословни и безопасни условия на труд, с достиженията на правото на ЕС. Страната също така трябваше да приведе в съответствие с правото на ЕС своето законодателство в областта на недискриминацията и равните възможности. 
						В изявлението на ЕС се казва, че въз основа на предоставената от Хърватия информация и постигнатия значителния напредък в подготовката във всички съответни области Европейският съюз не смята за необходимо да се водят други преговори по тези две глави. 
						Шведският външен министър Карл Билд, чиято страна ще предаде на 1 януари ротационното шестмесечно председателство на ЕС на Испания, оглавяваше делегацията, представляваща 27-членния блок в преговорите с хърватския екип, воден от министъра на външните работи Гордан Яндрокович. 
						Загреб се надява да приключи преговорите по всичките 35 области на политиката по време на испанското председателство на ЕС, което завършва на 30 юни следващата година, и след това да се присъедини като 28-и член на блока през 2012 г. До момента страната е започнала преговори по 28 глави. Броят на временно затворените глави достигна 17 в понеделник. 
						Преговорите по други три области на политиката - енергетика, финансови услуги и защита на потребителите и здравеопазване - бяха закрити на състоялата се миналия месец междуправителствена конференция по присъединяването на по-ниско равнище. Тяхното временно затваряне също беше потвърдено официално на срещата на министрите в понеделник. 
						"Преговорите за присъединяване с Хърватия са в последната и решителна фаза", заяви Яндрокович на пресконференция след срещата в понеделник. "Уверени сме, че можем да доведем преговорите до успешен завършек в средата на 2010 г." 
						Преговорите за членство между Хърватия и Брюксел по редица области на политиката бяха замразени с месеци заради граничния спор със съседна Словения. Постигнатото в началото на ноември споразумение между двете страни доведе до деблокиране на процеса на присъединяване. В понеделник обаче Словения не одобри отварянето на три нови глави от преговорите със Загреб - рибарство, околна среда и външна политика и политика на сигурност. 
						Билд заяви, че Словения не е изяснила своите резерви, но изрази надежда, че проблемът ще бъде решен "сравнително бързо". Той също така увери Хърватия, че процесът на присъединяване се развива по план. 
						"Ние сме в крайната и решителна фаза от преговорите", заяви Билд.

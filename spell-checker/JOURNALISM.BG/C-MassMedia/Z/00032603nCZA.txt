Забраната на минаретата в Швейцария беше определена като „дискриминационна”
					04/12/2009
					Официални турски представители се изказаха срещу проведения в Швейцария референдум за забрана на строителството на нови минарета.
					От Баръш Йълмаз за Southeast European Times - 04/12/09
 
					 
						
Централната гара в Цюрих е облепена с плакати от кампанията на крайнодясната Швейцарска народна партия, която подкрепи забраната на строителство на нови минарета. [Гети Имиджис]
						Решението на Швейцария от неделя (29 ноември) да забрани строителството на минарета в страната предизвика критиките на мюсюлманите в страната и в чужбина. 
						В референдума участваха приблизително 2,67 млн. гласоподаватели, като забраната беше приета с мнозинство от 57,5 % -- триумф за дясната Швейцарска народна партия (ШНП). 
						Върховния комисар на ООН за правата на човека Наванетем Пилай нарече забраната "дискриминационна". 
						"От интерес на всички ни е да покажем, че това впечатление е погрешно и дори опасно в дългосрочен план", заяви шведският министър на външните работи Карл Билд. 
						Турция, която е населена предимно с мюсюлмани, също реагира. 
						"Тези основни права не може да се решават с референдум… това са права, които се придобиват по рождение. Говоря като премиер на държава, на цивилизация, която доказа, че джамиите и синагогите могат да съжителстват на една и съща улица в продължение на векове", заяви премиерът Реджеп Тайип Ердоган пред своята Партия на справедливостта и развитието, която е с ислямистки корени. 
						"Непонятно е, че докато ние възстановяваме подобни храмове, [швейцарците] предприемат подобни действия". 
						Егемен Багъш, основният преговарящ на Турция в преговорите за присъединяване с ЕС, отбеляза: "Швейцария не е член на ЕС. Ако беше, щеше да бъде принудена да изпълни стандартите на ЕС." 
						Швейцарското правителство защити референдума, определяйки го като "действие, което не е насочено срещу исляма или мюсюлманите", а срещу ислямисткия екстремизъм. 
						Това обаче не беше достатъчно за турското министерство на външните работи. 
						"Това злополучно [швейцарско] решение е насочено срещу основните свободи и ценности на човечеството. Ценности като културно многообразие, толерантност и зачитане на правата на човека са важни и за социалната хармония и мир", се посочва в изявление на министерството. 
						Турските медии също осъдиха забраната. Заглавие във всекидневника „Таквим" гласи: „Къде е толерантността?” Друг вестник в страната, “Ватан”, пише: "Европа се срамува".
						Референдумът не засяга съществуващите минарета в страната, нито пречи на мюсюлманите да изповядват своята религия. Въпреки това много експерти се изказват против него, посочвайки, че той нарушава религиозните свободи. 
						Риза Тюрмен, бивш съдия в Европейския съд за правата на човека (ЕСПЧ), заяви за турска медия, че определена религиозна общност може да получи ограничения само ако заплашва мира. 
						"В този случай не съществува подобна заплаха. Държавите не могат да забранят откриването на религиозни обекти… От друга страна, минарета са неотделима част от джамиите. Затова забраната на практика забранява откриването на нови джамии", заяви Тюрмен. 
						Председателят на швейцарската Зелена партия Юли Лойенбергер обеща да подкрепи жалбите срещу забраната. 
						"Това е изключително важно", посочи той за АФП. "За Швейцария... но също и на европейско равнище, когато виждаме реакцията на популистките партии и крайната десница, които празнуват и използват Швейцария като пример, за да започнат кампании срещу мюсюлманите в своите държави." 
						Около 90 % от живеещите в Швейцария 400 000 мюсюлмани са от Косово и Турция.

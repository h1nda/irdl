Призиви към Русия да спазва основни права
					17/04/2007
					Брюксел и Вашингтон изразиха безпокойство от действията на руската полиция по време на протестите срещу Кремъл в края на миналата седмица.
					(AП, Ройтерс, АФП, ДПА, ЮПИ, ФТ, Би Би Си, Гласът на Америка, Дойче Веле, EUobserver, EUpolitix, Уошингтън Файл - 16/04/07)
 
					 
						
Руските полицейски части за борба с безредиците охраняват митинг на движението "Другата Русия" в неделя (15 април) в Санкт Петербург. [Гети Имдижис]
						ЕС и Съединените щати изразиха в понеделник (16 април) безпокойство от насилието, към което прибегна руската полиция срещу антиправителствени демонстранти. 
						"Използването на прекомерна сила, на което бяхме свидетели в края на седмицата, е тревожно, а атаките срещу медиите ... са неприемливи," заяви пред репортери Томас Щег, говорител на германския канцлер Ангела Меркел. Понастоящем Германия заема ротационното председателство на ЕС. 
						"Германското правителство очаква и настоява за пълна яснота около събитията в Москва и Санкт Петербург, и в частност за действията, попречили на журналистите да си вършат работата," добави говорителят. 
						Полицаи за борба с безредиците биха и гониха мирни демонстранти, излезли на улицата в събота и неделя, за да протестират срещу политиката на президента Владимир Путин. Около 350 души бяха задържани за кратко по време на митингите, които бяха организирани от опозиционната коалиция "Другата Русия". 
						Сред арестуваните бяха бившият световен шампион по шахмат Гари Каспаров, един от лидерите на "Другата Русия", и представител на германската обществена телевизия. 
						Европейската комисия е "много обезпокоена" от събитията, заяви нейната говорителка по външните работи Кристиана Хохман. Тя заяви, че свободата на словото и свободата на сдружаване са "много важни ценности", както и че членството на Русия в международни организации, като ООН и ОССЕ, я задължава да уважава тези ценности. 
						Очаква се ЕС да повдигне въпроса по време на разговори с руския външен министър Сергей Лавров в кулоарите на срещата на външните министри на блока в Люксембург идната седмица. Меркел вероятно също ще засегне проблема по време на срещата на върха Русия - ЕС, която предстои да се проведе в руския град Самара на 18 май. 
						"Възможността опозицията да провежда предизборни кампании и свободата на словото са необходими условия за свободни и честни избори," каза Яцек Сариуш-Волски, полският председател на комисията по външни работи на Европейския парламент. 
						Във Вашингтон американски официални представители също изразиха загрижеността си. 
						"Особено сме смутени от грубия начин, по който демонстрациите в края на седмицата ... бяха прекъснати от властите, както и от налагащия се напоследък модел на използване на прекомерна сила от властите като реакция срещу подобни събития," каза пред репортери говорителката на Белия дом Дана Перино. 
						Говорителят на Държавния департамент Шон Маккормак окачестви суровите мерки като "несъответстващи на заявяваните от руското правителство демократични ценности". 
						"Фактът, че е налице очевиден опит на силите за сигурност да задушат свободата на словото, да задушат възможността на тези опозиционни политически сили да участват пълноценно в политическия процес, е смущаващ," каза той. 
						Предеседателят на 46-членния Съвет на Европа, чийто член е и Русия, също се изказа по темата. "Осъждаме това непропорционално използване на сила," каза Рене Ван дер Линден. 
						"Свободата на словото и свободата на сдружаване са основни права в демократичните страни," добави той.

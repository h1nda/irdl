Представител на ЕК каза, че Комисията е неудовлетворена от напредъка на реформите в БиХ
					13/07/2006
					 
						САРАЕВО, Босна и Херцеговина (БиХ) -- Говорителят на Европейската комисия (ЕК) в Сараево Фране Мароевич предупреди в сряда (12 юли), че ЕК е неудовлетворена от напредъка на реформите в БиХ и особено от напредъка на важната реформа в полицията. ЕК трябва да представи следващия си доклад за оценка на напредъка на страната в процеса на стабилизация и асоцииране до края на септември. Мароевич предупреди, че той би могъл да бъде доста негативен, освен ако през следващите месеци не бъде постигнат "категоричен напредък". 
						Други новини -- Премиерът на БиХ Аднан Терзич съобщи в сряда, че следващата седмица ще започнат двустранните разговори между ЕК и западнобалканските страни, чиято цел е облекчаване на визовия режим за ЕС. Терзич каза, че Брюксел ясно е посочил, че смята реформата в полицията за основно условие за визовата либерализация. (Независне Новине - 13/07/06; РТРС, ПБС БиХ, НТВ Хаят - 12/07/06)

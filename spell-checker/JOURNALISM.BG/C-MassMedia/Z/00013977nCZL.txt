Чович не желае да се оттегли от поста си в президентството на БиХ 
					22/03/2005
					 
						САРАЕВО, Босна и Херцеговина (БиХ) -- Драган Чович няма да подаде оставка като хърватски член на президентството на БиХ, въпреки обвинителните актове срещу него и западния натиск в тази посока. Лидерите на Хърватския демократичен съюз на Чович се срещнаха в Мостар в понеделник (21 март) и излязоха с изявление, в което изразяват пълната си подкрепа и отхвърлят обвиненията срещу него като политически мотивирани. Чович и още шест лица са обвинени в присвоявания на средства и злоупотреба със служебно положение по време на мандата му на финансов министър на Федерация БиХ. 
						Други новини от понеделник: Държавната агенция на БиХ за разследване и охрана (СИПА), както и полицейските ведомства на двете автономни области подписаха меморандум за сътрудничество и координация при охраната на полицейски съоръжения, както и на физически лица. СИПА ще започне да обучава допълнително над 140 полицейски служители като охранители. (Дневни аваз - 22/03/05; Pincom.info, НТВ Хаят, РТРС - 21/03/05)

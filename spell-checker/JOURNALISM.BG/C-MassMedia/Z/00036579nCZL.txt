Вашингтон подчерта подкрепата си за териториалната цялост на БиХ 
					02/11/2010
					 
						САРАЕВО, Босна и Херцеговина (БиХ) -- Отхвърляйки коментарите на бивш посланик на САЩ, посолството на Съединените щати в Сараево отново подчерта подкрепата на Вашингтон за обединена Босна и Херцеговина. „Нашата позиция… остава непроменена. САЩ изцяло подкрепят суверенитета и териториалната цялост на БиХ”, заяви посолството. Службата на върховния представител излезе с подобно изявление, подчертавайки, че разпадането на БиХ е невъзможно. 
						Коментарите идват в отговор на изявление от страна на Уилям Монтгомъри, бивш дипломат, който беше посланик в няколко балкански страни. В интервю, дадено през уикенда за телевизионния канал ТВ 1 в Сараево, Монтгомъри каза, че цели 15 години след войната БиХ си остава държава, където не е решен нито един проблем. Той добави, че би било реалистично да се обмисли разделянето на страната. „Никой в БиХ не трябва да бъде принуждаван да живее в държава, която не функционира, и едно от възможните решения е отделянето на Република Сръбска и мирното разделяне на страната”, цитираха местните медии Монтгомъри в понеделник (1 ноември). В своето изявление посолството на САЩ в Сараево подчертава, че Монтгомъри не е говорил от името на правителството на САЩ. (Радио Свободна Европа, Вечерне Новости, Данас, Танюг, Блиц, Глас Явности - 01/11/10)

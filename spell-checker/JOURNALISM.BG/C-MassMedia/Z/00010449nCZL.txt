Сръбският премиер Кощуница предупреди избирателите да не избират президент-националист
13/04/2004
 
БЕЛГРАД, Сърбия-Черна Гора -- Сръбският премиер Воислав Кощуница призова избирателите в понеделник (12 април) да не подкрепят ултранационалистически кандидат на предстоящите президентски избори. Той заяви пред Танюг, че международната общност ще реагира отрицателно на евентуалното избиране на Томислав Николич от Сръбската радикална партия. До този момент Николич и Борис Тадич от Демократическата партия са единствените обявени кандидати. Кощуница не пожела да каже дали Демократическата партия на Сърбия и нейните съюзници Г-17 Плюс и Сръбското движение за обнова ще издигнат свой кандидат. Заместник-председателят на Г-17 Плюс Младжан Динкич обаче съобщи, че партиите от коалицията ще се съберат в сряда, за да обсъдят тази възможност.
Междувременно Министерският съвет на Сърбия-Черна Гора ще се събере в петък в опит да изработи обща позиция по извършване на промени в правителството. Остава открит въпросът дали Черна Гора ще се съгласи да даде постовете на министри на външните работи и отбраната на Сърбия, както гласеше споразумението при предишното сръбско правителство. (Б92, Танюг - 13/04/04; АФП, Танюг, Б92 - 12/04/04)

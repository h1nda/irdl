НАТО одобри съкращаване на числеността на КФОР
					12/06/2009
					Министрите на отбраната от НАТО решиха в четвъртък, че във връзка с подобряването на ситуацията със сигурността в Косово НАТО може да започне постепенно съкращаване на силите в страната. В резултат на това една трета от контингента на КФОР може да напусне страната до няколко месеца.
					(АФП - 11/06/09; АП, Ройтерс, ДПА, Блумбърг, ФТ, Би Би Си, Гласът на Америка, Косово Таймс, Ню Косова Рипорт, НАТО - 11/06/09)
 
					 
						
Френски войници от КФОР патрулират край северния град Митровица. Министрите на отбраната от НАТО се договориха в четвъртък за поетапно намаляване на сухопътните операции в Косово. [Гети Имиджис]
						Министрите на отбраната от НАТО одобриха в четвъртък (11 юни) план за поетапно намаляване на числеността на десетгодишната мироопазваща мисия на Алианса в Косово, като се позоваха на подобряването на ситуацията със сигурността в отскоро независимата държава. 
						"Министрите решиха днес, че политическите условия и ситуацията със сигурността са подходящи за пристъпване към постепенно коригиране на числеността на силите на КФОР," заяви пред репортери генералният секретар на НАТО Яп де Хоп Схефер след разговорите в Брюксел. 
						Въпреки че все още не е определена официална дата, през следващите шест месеца числеността на КФОР, която в момента е около 14 000 души от 33 държави, може да бъде намалена до 10 000 души. 
						"Тази дата може да бъде и 1 януари" заяви Де Хоп Схефер. 
						Министрите на отбраната подчертаха, че Северноатлантическият съвет, основният орган на Алианса с правомощия за вземане на решения, ще следи всяка стъпка от процеса, отчитайки ситуацията със сигурността в страната. 
						Източници от НАТО съобщиха, че крайната цел е през следващите две години частите на КФОР да бъдат съкратени до около 2 500 души. 
						Мисията започна своята дейност непосредствено след края на конфликта в Косово от 1998-1999 г., когато в тогавашната сръбска провинция беше разположен международен мироопазващ контингент от 50 000 души. Неговата цел бе да предотврати нови военни действия и да осигури сигурна и безопасна обстановка. Косово обяви независимост от Сърбия на 17 февруари 2008 г. въпреки твърдото противопоставяне на Белград. Това породи безпокойство от евентуално подновяване на насилието в региона. 
						НАТО подчерта в четвъртък, че решението да съкрати своето присъствие в района не означава, че възнамерява да изостави най-младата държава в Европа. 
						 "Ние ще разполагаме с маневрени формирования и резерви винаги когато имаме нужда от тях," заяви Де Хоп Схефер на пресконференция в Брюксел. 
						Генералният секретар на НАТО подчерта също, че КФОР ще продължи да се грижи за сигурността в Косово "толкова дълго, колкото е необходимо, и докато Съветът за сигурност на ООН не вземе друго решение". 
						Разполагането на 2 500-числената съдебна и полицейска мисия на ЕС в Косово, както и собствените сили за сигурност на страната, които трябва да достигнат 2 500 души през следващите няколко месеца, ще позволят на НАТО да намали своето присъствие, заяви в четвъртък германският министър на отбраната Франц Йозеф Юнг. 
						"Вече можем да започнем преход към възпиращо присъствие", е заявил Юнг при пристигането си в Брюксел за двудневната годишна среща на министрите на отбраната от НАТО, цитиран от АП. 
						"Преди да бъде взето решение за следващите стъпки, те трябва да бъдат оценени в политически план", допълни Юнг. Контингентът от близо 2 400 души на неговата страна, Германия, е най-големият в КФОР. 
						Испания - една от четирите държави, членки на НАТО, освен Гърция, Румъния и Словакия, които не са признали Косово - неотдавна обяви плановете си да изтегли 542-ма войници от КФОР. В четвъртък стана ясно, че Италия, която е с второто по-големина участие в КФОР, има желание да съкрати наполовина своя контингент от 1 935 военнослужещи през следващите шест месеца. Дания, която има 355 войници в Косово, има подобни планове. 
						 Американският министър на отбраната Робърт Гейтс подчерта, че е необходимо намаляването на силите да се извърши по координиран начин. 
						"За мене е важно да направим това по организиран и последователен начин, като съюз, а не чрез едностранно напускане на отделните страни", заяви той пред репортери. 
						Има призиви част от изтеглените от Косово сили да бъдат преместени в Афганистан. 
						Отбелязвайки, че планираното оттегляне "определено ще освободи сили", Де Хоп Схефер посочи, че подобна "връзка няма".

Македонският футболист Панчев получи своята "Златна обувка"
					15/08/2006
					Петнадесет години след сензационното си представяне в сезона 1990/1991 Дарко Панчев получи наградата "Златната обувка", която му бе отнета заради спорни голове. 
					От Марина Стояновска за Southeast European Times от Скопие - 15/08/06
 
					 
						
Дарко Панчев през 1991. [Гети Имиджис]
						Дарко Панчев, бивш играч на македонския футболен клуб "Вардар", "Цървена звезда" (Белград) и италианския "Интер", най-после получи "Златната обувка" -- 15 години, след като бе избран да получи наградата. 
						Панчев, на 41 г., трябваше да получи трофея за своите 34 гола като играч на "Цървена звезда" (Белград) през 1990-1991 г. -- сезонът, в който отборът спечели европейския клубен шампионат. Наградата обаче му бе отнета заради подозрителна серия от голове в Кипър, която разпали огромен спор. 
						Най-паметният момент в кариерата на Панчев, наричан "Кобрата" заради светкавичната си бързина, бе победният му удар при дузпите срещу "Олимпик" (Марсилия) в европейския клубен шампионат. Това, заедно с многобройните му други постижения, му заслужи репутацията на най-добър играч на Македония за последните 50 години. 
						На 4 август френската футболна легенда и вицепрезидент на УЕФА Мишел Платини връчи наградата на Панчев по време на церемония в Скопие. На нея присъстваха вицепрезидентът на Футболната федерация Жан Луи Валантен и редакторът на "Екип" Жан-Филип Льоклер, заедно с президента на ФК "Цървена звезда" Драган Стойкович-Пикси, както и бившите югославски играчи от "Цървена звезда" Драган Джаич и Драган Стойкович.
						По този начин бе поправена една несправедливост, каза Платини. "Трябва да се съгласите, че не е приятно за един бивш футболист и голям фен на "Ювентус" да връчва такава награда на играч, който се е състезавал за съперника "Интер", пошегува се той. "И все пак Дарко напълно заслужава този трофей." 
						От своя страна Панчев изрази надежда някой ден и друг македонски играч да донесе у дома "Златната обувка". "Това трябва да е голяма мотивация за всички бъдещи поколения футболисти в страната. Тази награда е не само за мен, но и за цялата страна." 
						Панчев започва кариерата си през 1982 г. като играч в отбора от македонската Първа лига "Вардар". През 1988 г. той подписа договор с "Цървена звезда" и продължи футболната си кариера в "Интер" до 1992 г. Една година игра и в "Дюселдорф", Германия. 
						В момента той живее в Скопие и е представител на "Лото", известна италианска марка спортно облекло.

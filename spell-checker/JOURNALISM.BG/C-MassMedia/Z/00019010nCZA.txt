САЩ призна Черна гора като суверенна държава
					22/06/2006
					В писмо до колегата си в Подгорица американският държавен секрета Кондолиза Райс призова най-новата държава в Европа да "даде положителен принос в общността на нациите". 
					От Антонела Архин за Southeast European Times – 22/06/06
 
					 
						
Американският държавен секретар Кондолиза Райс. [Гети Имиджис]
						Новата независима държава Черна гора вече е призната от много страни в света, в т. ч. -- от 13 юни -- и от Съединените щати. В писмо, адресирано до черногорския й колега Миодраг Влахович, американският държавен секретар Кондолиза Райс поздрави народа на Черна гора за мирния и демократичен начин, по който бе проведен референдумът на 21 май, и заяви, че Вашингтон официално признава Черна гора като независима държава. 
						"Честта да бъдеш една от свободните и независими държави в света носи със себе си предизвикателството за защита и развитие на свободата, правата и просперитета на всички хора в Черна гора, както и отговорността за даване на положителен принос към общността на нациите," пише Райс, добавяйки, че Съединените щати скоро ще обсъдят започването на процеса за установяване на дипломатически отношения. 
						Черна гора обяви своята независимост на 3 юни, след като международните наблюдатели обявиха за валидни резултатите от референдума. Общо 230661 черногорци -- 55,5 % – подкрепиха независимостта в референдума, преминавайки прага, установен от ЕС. Черногорската опозиция внесе над 240 оплаквания с претенции за нередности по време на вота, но всички те бяха отхвърлени от комисията за референдума. 
						Двустранните отношения между САЩ и Черна гора датират от близо 100 години. През октомври 1905 г. Джон Джаксън е назначен за ръководител на американската дипломатическа мисия в Черна гора, с което е поставено началото на официалните отношения. Джаксън живее в Атина и пътува при необходимост до Цетине до 1907 г. През 1918 г. Черна гора открива свое посолство във Вашингтон, Окръг Колумбия. Изреждат се няколко американски посланици, но през 1921 г. Съединените щати прекъсват отношенията и обявяват, че не признават черногорските дипломатически и консулски представители. 
						През 1997 г. черногорският премиер Мило Джуканович се разграничи от режима на Слободан Милошевич. По време на въздушните нападения на НАТО над Югославия Джуканович заяви, че Черна гора не участва в конфликта -- позиция, която донесе на републиката финансова подкрепа от ЕС и Съединените щати. След свалянето на Милошевич от власт през 2000 г. Джуканович се опита да се бори за независимост, но опитът му бе спрян от международната общност, която съзря в това евентуален фактор за дестабилизация. 
						Под натиска на Брюксел Черна гора сформира хлабав съюз със Сърбия. По време на изпитателния тригодишен срок обаче съюзът така и не успя да заработи и в крайна сметка бе прекратен с гласуването на 21 май.

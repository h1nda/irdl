Македония се стреми да подобри регионалните енергийни мрежи
					04/11/2011
					Осъществяват се три проекта за свързване на трасетата за доставка на електроенергия с Албания, Сърбия и Косово на фона на множество регионални енергийни инициативи.
					От Мишко Талески за Southeast European Times от Скопие – 04/11/11
 
					 
						
Офисите на македонската компания за производство на електроенергия ЕЛЕМ. [Мишко Талески/SETimes]
						Икономическият съвет на македонското правителство работи по стратегически проекти в енергийния сектор, които имат за цел да намалят енергийната зависимост от външни източници и да подобрят енергийните мрежи в региона. 
						„Това включва изграждането на нов междусистемен електропровод с капацитет 400 KW от Щип в Македония до Ниш в Сърбия, още един електропровод със същия капацитет между Битоля в Македония и Елбасан в Албания, както и план за действие за нов електропровод до Косово“, заяви вицепремиерът Владимир Пешевски. 
						Съществуващият електропровод между Косово и Македония не функционира, което налага изграждането на нов. 
						Македонската държавна енергийна компания МЕПСО, която оперира електропреносните мрежи и управлява електрическата система на страната, включва проектите в своята инвестиционна програма. 
						Генералният директор на МЕПСО Деян Бошковски обясни за SETimes, че най-важен е проектът за свързване на македонската енергийна система с Албания. 
						С този проект ще завърши енергийната интеграция на страните от Коридор № 8 „Изток-Запад“, който включва Албания, Македония и България“, заяви Бошковски. 
						МЕПСО и операторът на албанската енергийна система ОСТ сключиха миналия април меморандум за сътрудничество, с който на практика започна подготовката за изграждането на 400-киловатовия електропровод. 
						„В момента изготвяме проучване на икономическата ефективност, което ще ни позволи да кандидатстваме за заем от международни кредитори. Планираната стойност на инвестицията само на територията на Македония е 35 млн. евро и целта е електропроводът да започне да функционира до 2015 г.“, посочи Бошковски. 
						„Изграждането на нови електропроводи и частичното подновяване на съществуващата електропреносна мрежа несъмнено ще допринесе за още по-голяма енергийна свързаност на региона“, заяви за SETimes представителят на Енергийната агенция на Македония Владимир Сарач. 
						Агенцията изпълнява тези и други проекти в рамките на европейски и регионални енергийни инициативи, което допринася за обмена на знания за по-ефективни енергийни политики, както за и по-широкото използване на възобновяеми енергийни източници. 
						Българските медии неотдавна съобщиха, че София ще създаде „борса за електроенергия“ с участието на Гърция, Сърбия и Македония. 
						Според съобщението България – най-големият производител на електроенергия в региона – е стигнала до идеята, тъй като смята, че свързването на балканските държави ще улесни търговията с електроенергия, като ще позволи постигането на по-ниски цени на електричеството. 
						Сарач е по-предпазлив по този въпрос, като заяви за SETimes: „Създаването на регионални енергийни борси е особено важно, но това няма пряко да доведе до понижаване на цените на електроенергията, тъй като те все още са нереалистично ниски. Това обаче може да има ефект върху качеството на доставките на електроенергия, както и да увеличи броя на наличните доставчици.“ 
						Бошковски допълни, че регионалната енергийна интеграция преодолява предизвикателствата пред енергийния сектор, които са свързани с либерализацията на пазара. 
						„Провежда се инициатива за създаването на уникален по рода си регионален център за организиране на търгове за отдаване под наем на енергийни мощности. Центърът ще се намира в Подгорица и повечето държави от Югоизточна Европа ще участват“, посочи той
						Енергийната ситуация в Македония през тази година е стабилна, като е произведена 7 % повече електроенергия от планираното, но положението е различно на други места в региона. 
						Говорителят на македонската компания за производство на електроенергия (ЕЛЕМ) Мирче Котевски каза за SETimes, че свръхпроизводството се дължи на комбинирания ефект на много фактори, включително съгласуваните усилия за оптимално управление на капацитета и извършването на качествен основен ремонт на термичните блокове на централите. 
						„А също така и добрата хидроложка ситуация“, каза Котевски. 
						Тези фактори позволиха на ЕЛЕМ да продължи тенденцията на намаляване на вноса на електроенергия за малките предприятия и домакинствата. 
						„Македония е внесла два пъти по-малко количество от заложеното в годишния енергиен баланс. Ако тенденцията продължи, тази година страната ще внесе най-малкото количество електроенергия от повече от едно десетилетие насам“, посочи Котевски.

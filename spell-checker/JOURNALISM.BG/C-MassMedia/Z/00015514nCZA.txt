Албания се стреми да привлече чужди инвестиции
					08/08/2005
					Албания все още не е реализирала напълно потенциала си за чужди инвестиции, казват анализатори. Фирмите обаче все повече обръщат внимание на благоприятното географско разположение на страната, близостта й до Гърция и Италия и трудовите й ресурси.
					От Ерлис Селимай за Southeast European Times от Тирана -- 08/08/05
 
					 
						
Херберт Степич, заместник-директор на австрийската "Райфайзен груп" (вляво), и премиерът в оставка Фатос Нано откриват фирмения знак на "Райфайзен банк" в Тирана през октовмри 2004 г. Групата закупи "Албанската спестовна банка". [Гент Шкулаку]
						Чуждите компании, работещи в Албания, са направили около 145 млн. евро преки инвестиции в страната -- приблизително по 48 евро на всеки албанец -- през последната година, сочат официалните данни. Фирмите са със седалища предимно в Гърция и Италия -- двете страни, с които Албания има най-голям обем на вноса и износа. 
						Според статистиката общите чужди инвестиции възлизат на 242 млн. евро. Това включва приватизацията на "Албанската спестовна банка", закупена от австрийската "Райфайзен" за 97 млн. евро. 
						В продължение на повече от седем години икономиката е в подем, със среден годишен ръст на БВП от 6 % -- процент, който е по-висок от всички други в региона. Този внушителен растеж до голяма степен се дължи на контрола върху инфлацията, която се поддържа на нива между 2 и 4 %. 
						Същевременно географското положение на Албания и работната й ръка се оказват атрактивни за предприемачи и инвеститори. Много фирми производителки например са разположили заводите си на територията на Албания, като внасят материали отвън и изнасят крайния продукт на международния пазар. Редица италиански фирми показват интерес към минната промишленост на Албания. 
						Междувременно приватизационните сделки продължават да бъдат канал за инвестиции. В средата на юни правителството подписа договор с турски консорциум за продажбата на 76 % от албанската държавна телефонна компания "Албтелеком". Сделката на стойност 120 млн. евро включва и лиценз за трети мобилен оператор в страната. Преди да влезе в сила обаче, договорът трябва да бъде одобрен от новия парламент, сформиран след изборите на 3 юли. 
						Албания има потенциал да привлече чужди инвестиции на стойност до 2,6 млрд. евро, се твърди в неотдавнашен доклад на МВФ. Досега голяма част от този потенциал остава нереализиран, като след 1992 г. са инвестирани по-малко от 1 млрд. евро. С приемането на мерки за създаване на по-благоприятен за бизнеса климат в страната обаче ситуацията се променя.

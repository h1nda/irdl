Хиляди протестираха срещу независимостта на Косово в Баня Лука
					27/02/2008
					 
						БАНЯ ЛУКА, Босна и Херцеговина (БиХ) -- Близо 10 000 сърби протестираха мирно във вторник (26 февурари) срещу решението на Косово да се отдели от Сърбия на митинг в Баня Лука, организиран от Сръбското движение на НПО (СПОНА). Премиерът на Република Сръбска Милорад Додик заяви пред множеството, че БиХ никога няма да признае Косово, дори и под натиск на Запада. Той добави, че ако бъде направен какъвто и да е опит за промяна на настоящия конституционен ред в БиХ, той незабавно ще свика референдум за независимост.
						Малко след края на митинга малка група се насочи към американското консулство в Баня Лука, като по пътя си разби няколко магазина и автомобили. Полицията използва сълзотворен газ, за да разпръсне тълпата. Съединените щати съобщиха, че временно са изпратили персонала си от Баня Лука в Сараево в очакване на още демонстрации. (Независне Новине, Дневни Аваз - 27/02/08; Фена, Ройтерс, Уебсайт на СВП - 26/02/08)

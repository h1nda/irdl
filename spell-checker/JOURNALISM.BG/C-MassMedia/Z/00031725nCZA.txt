Българката Бокова спечели ръководния пост в ЮНЕСКО
					23/09/2009
					"Надявам се, че всички ще бъдем заедно, с представителите на Арабския свят, разбира се, но също и с всички регионални групи в ЮНЕСКО," каза Бокова.
					(Таймс, Скотсман, Дневник, София Ехо, Новините - 23/09/09; AП, Ройтерс, АФП, ДПА, Ню Йорк Таймс, Гласът на Америка, Би Би Си, Информационен център на ООН, ЮНЕСКО - 22/09/09)
 
					 
						
Бившият български външен министър Ирина Бокова прегръща във вторник (22 септември) председателя на Изпълнителния съвет на ЮНЕСКО Олабии Бабалола Жозеф Яи, след като бе избрана да ръководи организацията за култура на ООН. [Гети Имиджис]
						Българският дипломат от кариерата Ирина Бокова стана първия представител на Източна Европа - както и първата жена - начело на ЮНЕСКО. Тя спечели оспорвана победа в петия и последен кръг от гласуването за поста във вторник (22 септември). 
						Настоящият посланик на България във Франция и постоянен делегат в ЮНЕСКО бе избрана за генерален директор с подкрепата на 31 от общо 58 представители на изпълнителния съвет на организацията за образование, наука и култура. Бокова, на 57 г., надделя в надпреварата с египетски министър на културата Фарук Хосни, на 71 г., който получи останалите 27 гласа. 
						На 15 октомври номинацията на българския дипломат ще бъде внесена за одобрение в 193-членната Обща конференция на ООН за официално одобрение. Ако назначението й бъде потвърдено, Бокова официално ще поеме поста от сегашния генерален директор на ЮНЕСКО Коичиро Мацуура през ноември, когато изтича вторият му четиригодишен мандат. 
						За заемания от японския представител пост се бориха девет кандидати, след като миналата седмица започна гласуването за негов наследник. Макар и месеци наред да бе смятан за фаворит за поста, Хосни получи едва 22 гласа на първия кръг в четвъртък и така не успя да си осигури нужното мнозинство. 
						Четирима кандидати - Нуреини Тиджани-Серпос от Бенин, Ина Марчульоните от Литва, Александър Яковенко от Русия и Соспетер Муиджаруби Мухонго от Танзания - се оттеглиха от надпреварата преди третия кръг в събота. Тъй като Мохамед Беджауи от Алжир, настоящият еврокомисар за външните отношения Бенита Фереро-Валднер от Австрия и еквадорският политик и дипломат Ивон Баки също се отказаха впоследствие, Хосни и Бокова останаха последните конкуренти в надпреварата. 
						Четвъртият кръг на гласуването, който се проведе късно в понеделник, завърши с равен резултат, 29-29 гласа, с което гласуването премина към петия и последен кръг. 
						Ако Хосни бе спечелил, той щеше да стане първият генерален директор на ЮНЕСКО от Арабския свят. Но кандидатурата му бе негативно повлияна от антисемитските изказвания, които бе направил пред египетския парламент миналата година, когато заплаши, че ако намери израелски книги в местните библиотеки, ще ги изгори. Той бе критикуван и за това, че не е сложил край на цензурата за 22-те години на поста на министър на културата. 
						Бокова, чиито шансове да спечели първоначално се смятаха за слаби, успя да набере преднина, след като другите кандидати отпаднаха от надпреварата. 
						По време на кампанията тя посочи "нуждите за развитие на Африка, особено в образованието, и тези на малките островни развиващи се държави" като основни свои приоритети, ако бъде избрана. 
						В изказване, след като резултатите от гласуването станаха ясни във вторник, Бокова каза, че всички останали кандидати за поста са имали отлични идеи, които тя не би се поколебала да заеме, и обеща да работи много усърдно. 
						"Надявам се, че всички ще бъдем заедно, с представителите на Арабския свят, разбира се, но също и с всички регионални групи в ЮНЕСКО, защото никога не съм вярвала в сблъсъка на цивилизациите," заяви тя в кратко изявление. "ЮНЕСКО съществува, за да носи търпимост и диалог. Нейната задача е културното разнообразие. Нуждаем се от нов хуманизъм." 
						Родена в София през 1952 г., Бокова е учила в Московския държавен институт по международни отношения и във факултета по обществени отношения на Университета в Мериленд. Тя е служила на различни дипломатически и висши държавни постове, включително като външен министър за няколко месеца между 1996 и 1997 г. Като кандидат на българските социалисти за вицепрезидент в президентските избори през 1996 г. тя се застъпваше за членство на страната си в ЕС и НАТО. Тя бе депутат в парламента между 2001 и 2005 г. 
						Бокова владее отлично английски, руски, испански и френски език.

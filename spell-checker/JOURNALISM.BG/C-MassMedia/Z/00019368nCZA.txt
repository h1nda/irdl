Лидерите на косовските албанци и на сърбите не отстъпват от позициите си на срещата на високо равнище във Виена
					25/07/2006
					Срещата на "слоновете" в понеделник във Виена даде възможност на лидерите на косовските албанци и на сърбите да потвърдят противоположните си позиции по отношение на бъдещето на Косово. 
					От Блерта Фоничи за Southeast European Times във Виена – 25/07/06
 
					 
						
Сръбският президент Борис Тадич (вдясно) разговаря със сръбския премиер Войслав Кощуница по време на пресконференция след кръга от преговори за бъдещия статут на Косово, проведен във Виена в понеделник (24 юли). [Гети Имиджис]
						Политическата фаза на преговорите по статута на Косово започна в понеделник (24 юли) с провеждането на първата директна среща между лидерите на сърбите и на косовските албанци. След намесата на НАТО през 1999 г., лидерите на двете страни се срещат за първи път, за да обсъдят бъдещете на Косово. 
						По време на напрегнатата, еднодневна среща във Виена исканията на мнозинството на косовските албанци за пълна независимост срещнаха опозицията на Сърбия срещу това. Четиримата лидери - косовският президент Фатмир Сейдиу, косовският премиер Агим Чеку, сръбският президент Борис Тадич и сръбският премиер Войслав Кощуница - произнесоха речи, потвърждавайки твърдите позиции на своите страни. 
						Делегациите влязоха от две противоположни страни на залата, без да се ръкуват. 
						"Очевидно, позициите на двете страни остават крайно различни: Белград ще се съгласи почти с всичко, освен с независимост, докато Прищина няма да приеме нищо друго, освен независимост", заяви пред журналисти пратеникът на ООН за преговорите по статута Марти Ахтисаари. 
						Технически все още част от Сърбия, Косово е управлявано от мисия на ООН от 1999 г. Неговото албанско мнозинство силно желае отделяне от Сърбия, докато Белград иска да запази известна форма на управление над провинцията. 
						Досега са проведени осем кръга на технически преговори между делегации, представляващи двете страни, без да е отбелязан особен напредък. 
						"Независимостта на Косово е алфата и омегата, началото и краят на нашата позиция", заяви Сейдиу в речта си на срещата в понеделник. "Ние сме за изграждането на независимо, суверенно и демократично Косово за всички негови граждани." 
						Той също така увери косовските сърби, че те ще получат справедливо представителство и ги призова да прекратят бойкотирането на косовските институции. Бойкотът, каза той, отразява по-скоро натиска от страна на Белград, отколкото позицията на косовските сърби. 
						"Сърбите са добре приети в нашите институции и винаги ще бъдет добре приети", добави Сейдиу. 
						В същото време Тадич призова за компромисно решение. Само такова решение "би имало истинско дълготрайно значение и ще може да получи сръбска подкрепа", заяви той. Той също посочи, че трябва да се постигне съгласие по въпроса за децентрализацията и защитата на религиозното и културно наследство, определяйки го като "морален и политически въпрос от изключително голямо значение". 
						 Кощуница заяви, че Сърбия не може да приеме загуба на 15 процента от своята територия, но ще се съгласи Косово да получи "съществена автономия". Според това предложение Белград ще запази контрол върху външната политика, граничния контрол и други ключови области, а ще предостави на Косово решаването на повечето всекидневни проблеми. 
						 "Идеята за създаването на нова държава на сръбска територия е опасна", заяви Кощуница. 
						Чеку обаче изключи всяка друга възможност, освен независимост, заявявайки, че този въпрос не подлежи на преговори. "Ние сме уверени, че Косово е държава; демократична държава, стабилна и функционална. Дойдохме да участваме в тази среща, за да получим международна подкрепа за нашата държава", заяви Чеку, бивш командир на Армията за освобождение на Косово..

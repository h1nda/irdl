Барозу и Рен посетиха България и Румъния, след като Европейската комисия отложи решението за датата на присъединяване 
					19/05/2006
					Ден, след като Европейската комисия отложи препоръката си за приемането на България и Румъния в ЕС, председателят на ЕК Жозе Мануел Барозу и еврокомисарят по разширяването Оли Рен призоваха двете страни да изминат последната миля от пътя и да завършат реформите.
					От Гелу Трандафир за Southeast European Times от Букурещ – 19/05/06
 
					 
						
Българският премиер Сергей Станишев (в средата) посреща председателя на ЕК Жозе Мануел Барозу (вляво) и еврокомисаря по разширяването Оли Рен в сряда (17 май) в София.
						До последната минута България и Румъния се надяваха, че ще получат ясен отговор във вторник (16 май) за датата на присъединяването си към ЕС. Вместо това Европейската комисия (EК) отложи последната си дума за октомври. 
						"Комисията ще докладва за напредъка на България и Румъния в решаването на оставащите въпроси не по-късно от началото на октомври. На тази основа Комисията ще реши дали датата на присъединяването им към ЕС може да остане 1 януари 2007 г.," се казва в доклада. 
						В последния си мониторингов доклад ЕК даде на Румъния четири червени флагчета -- т. е. области на "сериозна загриженост" -- докато България получи шест. София бе критикувана, че не полага достатъчно усилия в борбата с корупцията, организираната престъпност и прането на пари. Червените флагчета за Румъния са главно в технически области, като необходимостта от подходяща компютърна система за отчитане на събираемостта на ДДС. Но страната получи и "жълти флагчета" за корупцията и сигурността на границите. 
						Председателят на ЕК Жозе Мануел Барозу и еврокомисарят по разширяването Оли Рен посетиха и двете страни на следващия ден след представянето на доклада пред Европейския парламент в Страсбург. Барозу подчерта, че съдебната реформа е най-важният "приоритет от всички приоритети". Те казаха, че властите в двете страни ще трябва да "съкратят лятната си ваканция", ако искат присъединяването към ЕС да стане на 1 януари 2007 г. и членството да не бъде отложено с една година. 
						Тонът на Барозу обаче бе различен в двете столици. В Букурещ той донесе "послание за поздравления за постигнатия досега напредък" и каза, че е "напълно уверен", че страната ще се справи. 
						В София той изрази оптимизъм, но заяви, че "е време да се постигнат резултати в конкретни области." 
						Румънският премиер Калин Попеску Търичану, румънската преса и дори някои представители на ЕС намекнаха, че Румъния не е получила във вторник ясен отговор заради неуспехите на България в борбата с организираната престъпност и корупцията и желанието на ЕК страните да вървят заедно. Барозу обаче отказа да коментира дали има вероятност кандидатурите на двете страни да бъдат разделени. 
						"Това зависи от самите страни. Що се отнася до Румъния, трябва да си свършите работата и да не се тревожите за другите. България трябва да свърши своята работа," каза той. 
						Барозу подчерта положителния принос, който двете страни ще дадат на ЕС. "Румъния и България ще допринесат с много активни и трудолюбиви хора, динамично общество, което днес споделя нашите основни ценности… И преди всичко това ще доведе до новото обединение нa Европа, която бе изкуствено разделена от линия, която никога не трябваше да разделя европейците. Това, бих казал, е задължение."

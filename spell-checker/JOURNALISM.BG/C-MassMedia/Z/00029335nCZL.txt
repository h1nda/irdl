Хърватия и прокуратурата в Хага подготвят съвместен документ за материалите за операция "Буря"
					17/02/2009
					 
						ЗАГРЕБ, Хърватия -- Местната прокуратура в сътрудничество с колегите си от Трибунала за военни престъпления в Хага в понеделник (16 февруари) приключи работата си по съвместен документ, който съдържа точен списък на материалите, които Загреб не е могъл да представи на прокуратурата в Хага, и причините, поради които не е могъл да направи това. Хърватия е изпълнила своята част и е предала своя доклад на Трибунала, заяви министърът на правосъдието Иван Симонович. Прокуратурата в Хага се опитваше да се сдобие с документите в продължение на месеци, твърдейки, че те са от основно значение за произнасянето на присъдите над тримата хърватски генерали, участвали през 1995 г. във военната операция, наречена "Буря". Хърватия твърди, че не крие документите и че те просто не съществуват. В сряда главният прокурор на Трибунала в Хага Серж Брамерц трябва да представи доклад за степента на сътрудничество на Хърватия. (ХРТ, МИА - 16/02/09)

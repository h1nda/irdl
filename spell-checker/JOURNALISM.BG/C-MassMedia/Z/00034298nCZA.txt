Румънците се противопоставят на съдебното решение срещу НАП
					26/04/2010
					Политици и неправителствени организации реагираха остро, след като Върховният съд на Румъния постанови, че Националната агенция за прозрачност (НАП) е противоконституционна.
					ОТ Паул Чокою за Southeast European Times от Букурещ -- 26/04/10
 
					 
						
"Националната агенция за прозрачност беше почти забранена с решението на Конституционния съд, за радост на мнозина, но това нанася огромна вреда на Румъния", заяви президентът Траян Бъсеску. [Гети Имиджис]
						В четвъртък (22 април) Конституционният съд изключи възможността да бъдат разширени функциите на Националната агенция за прозрачност (НАП) -- ключова институция за борба с корупцията, отговаряща за контрола върху имуществото на висши държавни служители и за установяването на конфликти на интереси. 
						В решението си съдът също така посочва, че задължението за публикуване на декларация за имуществото и интересите в интернет е нарушение на "правото на уважение и неприкосновеност на личния живот чрез разкриване на посочените по-горе данни по неоснователен начин". 
						Съдът също така заяви, че агенцията е превишила обхвата на правомощията си на разследващ орган, като не е спазвала принципа "невинен до доказване на противното". 
						След тези събития председателят на Европейската комисия Жозе Мануел Барозу изрази загриженост относно възможността за отслабване на ролята на НАП. 
						След като разговаря в Брюксел с румънския президент Траян Бъсеску, Барозу заяви, че "агенцията се нуждае от стабилна правна основа, за да се гарантира пълната й независимост и способност да провежда надлежни разследвания." Бъсеску обяви, че правителството ще издаде указ, който ще гарантира, че НАП може да продължи дейността си. Конституционният съд обаче веднага реагира, че правителството може да предложи само законопроект. 
						Румънски политици и неправителствени организации мобилизираха усилията си в подкрепа на НАП дни след решението на Конституционния съд. 
						Въз основа на жалба от бившия депутат от Социалдемократическата партия Сербан Брадистяну -- чиито активи са обект на разследване -- съдът се произнесе, че двете глави на закона, регламентиращ дейността на НАП, са противоконституционни. 
						 Прокуратурата заяви, че след това решение НАП не може повече да събира декларации за имуществено състояние, да налага глоби за подаване на декларации след установения срок или да изисква отнемане или налагане на възбрана върху активи. Декларациите за личното богатство и интереси ще бъдат скрити за обществото. 
						Създадена през 2007 г., НАП бе първата агенция с такива правомощия в ЕС. 
						Румънските медии бързо разкриха, че спорното решение е било произнесено, след като НАП е започнала поредица от разследвания на имуществото на седем от деветимата конституционни съдии. 
						 "Решението на Конституционния съд може да се атакува на много основания. Седем от деветимата съдии имат явен конфликт на интереси. Според НАП те са нарушили закона за контрол върху богатството, като не са декларирали банкови сметки в Румъния или в чужбина или дяловото си участие в различни фирми", заяви за SETimes Силвиу Серджу, старши политически редактор в румънския вестник “Евениментул Зилеи”. 
						"Националната агенция за прозрачност беше почти забранена с решението на Конституционния съд, за радост на мнозина, но това нанася огромна вреда на Румъния", заяви президентът Траян Бъсеску по време на заседание на правителството. 
						"Румъния успя да възстанови доверието в своите усилия за премахване на предпазната клауза в областта на правосъдието и съкращаване на периода на наблюдение -- етапа, на който се намираме в момента -- благодарение на дейността на НАП", заяви Бъсеску. 
						"Онези, които смятат, че могат да се подиграват с НАП, грешат", заяви премиерът Емил Бок. "Институцията трябва да функционира, тъй като тя е необходима на Румъния, на румънците и на усилията за спечелване на доверието на ЕС." 
						НПО се изказаха остро срещу решението на съда. "Това е катастрофа. Те се стремят да прехвърлят контролните правомощия на НАП на съдилищата, които нямат специалисти икономисти и като цяло са претоварени", каза за телевизия „Реалитатя ТВ” Лаура Стефан, специалистка в областта на борбата с корупцията от Румънското академично общество.

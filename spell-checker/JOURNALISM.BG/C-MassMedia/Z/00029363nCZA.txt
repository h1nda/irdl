Премиерът на Република Сръбска Милорад Додик е обвинен в присвояване
					20/02/2009
					Според съобщения следователи в Босна и Херцеговина са повдигнали наказателни обвинения срещу премиера на Република Сръбска Милорад Додик и още най-малко десет други лица за предполагаемо присвояване на повече от 70 млн. евро.
					(Онаса, РТРС, Дневни Аваз, Б92 - 20/02/09; ДПА, Бета, Хина, РТРС - 19/02/09)
 
					 
						
Срещу премиера на РС Милорад Додик бяха повдигнати обвинения в присвояване и злоупотреба с власт. [Гети Имиджис]
						Според съобщения от четвъртък (19 февруари) агенцията за разследвания на Босна и Херцеговина (БиХ) е внесла доклад, обвиняващ премиера на Република Сръбска (РС) Милорад Додик в злоупотреба с власт и присвояване, които са стрували на бюджета на босненската сръбска автономна област милиони евро. 
						Документът, който е бил внесен от Държавната агенция за разследване и охрана (ДАРО) в прокуратурата на Босна и Херцеговина, определя други десет неназовани длъжностни лица и бизнесмени от РС като "съучастници в престъпна организация", ръководена от Додик. 
						Твърди се, че те са извършили "няколко престъпни деяния като членове на организирана престъпна група, пране на пари, както и злоупотреба със служебно положение и власт", с които са ощетили бюджета на БиХ и РС с повече от 74 млн. евро. 
						Според директора на ДАРО Мирко Луич докладът, който е резултат от няколкомесечно разследване на редица проекти в областта на строителството и развитието в РС, е бил насочен “срещу по-голяма група лица”, а не само срещу 11-те, цитирани от медиите. 
						Луич е заявил, че обвиненията са били подписани от неговия заместник Драган Лукач, който оглавява наказателно-следствения отдел на агенцията. Според Додик Лукач е действал без одобрението на своите началници и в нарушение на законовата процедура, тъй като е внесъл доклада, без да уведоми Луич и главния прокурор Милорад Барашанин. 
						Белградската осведомителна агенция “Бета” цитира изявление на Додик пред репортери в четвъртък, че зад обвинителния акт стои "сектантска група", която вероятно иска той да бъде уволнен, преди да бъде назначен нов върховен представител. 
						РС обяви, че ще се противопостави на назначаването на нов върховен представител, ако той е от Обединеното кралство, което според автономната област има предубеждения към босненските сърби. Върховният представител на ЕС по външната политика Хавиер Солана ще обяви новия кандидат за поста в понеделник. 
						Додик освен това е казал, че ходът е насочен срещу самото съществуване на босненската сръбска автономна област, като е заявил, че Лукач "се е похвалил на публично място в Сараево как възнамерява да сложи край на съществуването й". 
						Смята се, че наказателните обвинения срещу Додик и неговите предполагаеми съучастници са заради изгоден договор за изграждането на сградата на правителството на РС в Баня Лука, който според някои журналисти Додик е възложил на свои приятели. Те подозират, че проектът за магистралата Баня Лука-Градишка също е бил получен от стари приятели на Додик. 
						Основната опозиционна Социалдемократическа партия (СДП) отбеляза в четвъртък, че никое длъжностно лице от кабинета на РС не е обяснило защо цената за километър от магистралата е два пъти по-висока отколкото където и да е другаде в Европа. Освен това според СДП Баня Лука отказва да обясни защо разходите за изграждането на правителствената сграда на РС са били "пет пъти" по-високи от заложените в бюджета и защо големи строителни проекти са били възложени без провеждането на търг, в нарушение на закона за обществените поръчки. 
						Тя призова международната общност в БиХ и държавните съдебни органи да гарантират, че делото ще влезе в съда без политическа или друга намеса.

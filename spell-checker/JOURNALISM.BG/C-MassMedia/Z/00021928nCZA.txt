Еврокомисарят Оли Рен призова в Тирана за компромис
					16/03/2007
					Правителството и опозицията заявиха, че са готови да работят заедно за общото благо на Албания, стига другата страна да изпълни исканията им.
					От Йонилда Кочи за Southeast European Times от Тирана – 16/03/07
 
					 
						
Еврокомисарят по разширяването Оли Рен (вляво) се срещна в четвъртък (15 март) в Тирана с албанския премиер Сали Бериша. [Гент Шкулаку]
						Сътрудничеството между правителството и опозицията, и най-вече стабилността, са основните задачи, върху които трябва да се съсредоточат албанските политици по пътя към интеграция в ЕС. Това бе посланието на еврокомисаря по разширяването Оли Рен по време на посещението му в Тирана в четвъртък (15 март). 
						"Президентските избори през юни ще бъдат възможност за албанските политици да покажат на своите граждани и на ЕС, че могат да работят заедно в името на обществения интерес, каза Рен по време на срещата си с премиера Сали Бериша. Той направи този коментар в момент, когато управляващата коалиция и ръководената от социалистите опозиция спорят кой ще наследи сегашния държавен глава Алфред Мойсиу. 
						Бериша каза, че администрацията му е готова да чуе "всяко предложение" на опозицията, но не може да приеме исканията й за президентски кандидат. 
						"Ние подкрепяме идеята за избран с консенсус президент, но не можем да приемем да ни се налага кандидатура," каза той. 
						По време на посещението си Рен подчерта също, че е необходимо да се ускорят реформите, най-вече тези, които са свързани с икономическия растеж и борбата с коруцията и организираната престъпност. 
						Той повтори загрижеността си във връзка с местните избори миналия месец, като подкрепи оценката, направена от наблюдателите на ОДИЧП/ОССЕ. "Страхувам се, че тези избори няма да влязат в учебниците по история като най-добър пример," каза той пред журналисти. Изборите показаха, че политическите лидери "трябва да продължат да усъвършенстват начините, по които да си сътрудничат", добави той. 
						На среща с еврокомисаря президентът Мойсиу подкрепи призива му за компромис. Той каза, че са необходими общи действия най-вече в областта на избирателните реформи и издаването на нови карти за самоличност. 
						"Основното условие за постигане на положителни резултати остава консенсусът между мнозинството и опозицията," каза Мойсиу. 
						Рен разговаря и с лидера на Социалистическата партия Еди Рама, като и с Илир Мета, ръководител на Социалистическата партия за интеграция. Мета обвини Бериша за липсата на консенсус. 
						"ЕС очаква консенсус. Затова Бериша трябва да помисли върху техните проблеми, особено след последните избори," каза той. 
						В същото време тази седмица Рама изглежда подава маслиново клонче на правителството, като му предлага пакет от компромисни реформи с цел да избегне предсрочни избори. 
						"Ако мнозинството е готово за друга алтернативa, която включва споразумение между всички политически сили в страната, ние, социалистите, ще предпочетем тази алтернатива пред предсрочни избори в страната," каза Рама. 
						Пакетът от реформи обхваща избирателните промени и други области, като съдебната система, децентрализацията и публичнната администрация. 
						Рама предложи също подкрепата на партията за Мойсиу, ако той реши да се кандидатира за втори мандат. Макар сегашният президент все още да не е обявил намеренията си, повечето наблюдатели смятат, че той едва ли ще се кандидатира за втори мандат поради напредналата си възраст.

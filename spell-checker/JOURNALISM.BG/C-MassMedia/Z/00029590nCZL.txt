Хиляди се събраха в Белград, за да почетат паметта на Джинджич
					13/03/2009
					 
						БЕЛГРАД, Сърбия -- Високопоставени политици, в т.ч. президентът Борис Тадич и премиерът Мирко Цветкович, както и хиляди опечалени, отдадоха в четвъртък (12 март) почит на покойния премиер Зоран Джинджич, отбелязвайки шестата годишнина от неговото убийство. Представители на Демократическата партия на Джинджич, неговата вдовица, синът му, майка му и сестра му положиха цветя и запалиха свещи на гроба му. Бивши министри от неговото правителство и министри от сегашното също отдадоха почит. По обед над 3 000 души се включиха в шествие в центъра на Белград в памет на проевропейския лидер, който бе убит на 12 март 2003 г. пред сградата на парламента. Джинджич оглави първото реформаторско правителство на Сърбия след падането на режима на Слободан Милошевич.
						Други новини -- В четвъртък вицепремиерът Божидар Джелич заяви, че по всяка вероятност Сърбия ще внесе заявлението си за членство в ЕС тази година. Той се срещна с британския външен министър Дейвид Милибанд и с министъра по въпросите на ЕС Каролин Флинт в Лондон. Еврокомисарят по разширяването Оли Рен призова Сърбия да не бърза със заявлението си. (AФП, Бета, Б92, ФоНет - 12/03/09)

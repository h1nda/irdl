Сърбия ще разследва заподозрян военнопрестъпник от Втората световна война
					01/09/2008
					 
						БЕЛГРАД, Сърбия -- Прокурорите на страната за военни престъпления са събрали достатъчно материали, за да започнат разследване на Петер Егнер, бивш офицер от Гестапо, който живее в Съединените щати и за когото се твърди, че е убил хиляди цивилни лица по време на Втората световна война. "В сътрудничество със Службата за въпроси, свързани с военните престъпления към Държавния департамент на САЩ и Посолствота на САЩ в Белград, ние събрахме достатъчно информация, за да оправдаем разследването", заяви в събота ( 30 август) Бруно Векарич, говорител на прокуратурата за военни престълления на Сърбия. Вече е било подадено искане в районния съд на Белград за започването на разследване на Егнер по подозрения за геноцид и други военни престъпления. Прокурорите твърдят, че като офицер от Гестапо през 1941 и 1942 г. Егнер е създал и работил в няколко концентрационни лагера в Белград и е участвал в екзекуциите на евреи и други цивилни лица, включително жени и деца. Според съобщения в сръбските медии той е бил отговорен за смъртта на около 17 000 цивилни лица. (Kaтимерини - 31/08/08; Б92, AФП, AП - 30/08/08)

Двама войници на НАТО загинаха в Македония при експлозия на пехотна мина
05/03/2003
 
СКОПИЕ, Македония -- Двама войници на НАТО бяха убити от пехотна мина близо до границата с Косово във вторник (4 март). Говорителят на НАТО Крейг Ратклиф заяви пред репортери, че това се е случило по време на опит за обезвреждане на устройството. Той не идентифицира жертвите, но според съобщение по местната телевизия, войниците са от полския контингент. Македонската полиция съобщи, че трима цивилни са сериозно ранени. Инцидентът се е случил близо до село Сопот, североизточно от Скопие. По време на конфликта в Македония през 2001 г. този район беше арена на вълнения.
В други новини от вторник, хърватската полиция задържа бившия македонски министър на икономиката Бесник Фетай при опит да пресече границата с Босна и Херцеговина, използвайки невалиден дипломатически паспорт. Той се издирва в Македония по обвинения в злоупотреба със служебното си положение и присвояване на средства. (Дневник, Вест, Утрински весник - 05/03/03; AП, AФП, МИА, A1 TВ - 04/03/03)

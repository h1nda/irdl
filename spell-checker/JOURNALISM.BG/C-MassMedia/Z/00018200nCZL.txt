Няколко държави от ЮИЕ са в повишена готовност заради покачването на нивото на р. Дунав
					10/04/2006
					 
						БЕЛГРАД, Сърбия и Черна гора -- Няколко страни от Югоизточна Европа (ЮИЕ) са в състояние на повишена бдителност заради покачващите се нива на р. Дунав и притока й р. Сава. В Сърбия местните власти в Белград и Нови Сад предприеха аварийни мерки, след като нивото на Дунав достигна рекордните 740 см в неделя (9 април). Обществеността бе призована да помогне в наблюденията на най-рисковите участъци и да участва в поставянето на торби с пясък и в други действия за укрепване на бреговете. 
						В съседна Хърватия аварийни мерки бяха въведени в градовете Осиек и Вуковар. Там в неделя Дунав повиши нивото си съответно до 707 см и 711 см. 
						В България според властите най-критично е положението във Видин, Лом и Никопол, където реката е достигнала 868 см в понеделник сутринта. Прииждащите води са наводнили няколко местни съоръжения. 
						В Румъния аварийно положение е обявено в десет окръга по поречието. Министърът на отбраната Теодор Атанасиу заповяда армията да има готовност за евентуална евакуация. Очаква се водите да достигнат най-високите си нива в средата на седмицата. (Данас, Вечерни Лист, Монитор, Найн О'Клок - 10/04/06; АФП, Танюг - 09/04/06)

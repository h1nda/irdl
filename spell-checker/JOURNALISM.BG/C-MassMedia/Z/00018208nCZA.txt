Ръководителят на ПРООН обещава по-нататъшна помощ за Албания
					11/04/2006
					Ръководителят на ПРООН Кемал Дервиш пристигна в понеделник на двудневно посещение в Албания с цел укрепване на партньорството на поверената му организация с Албания. 
					(AП, ПРООН - 10/04/06)
 
					 
						
Ръководителят на ПРООН Кемал Дервиш посети Тирана в понеделник (10 април). [ПРООН]
						Ръководителят на ПРООН Кемал Дервиш даде в понеделник (10 април) висока оценка на Албания за сътрудничеството й с неговата организация и усилията й за развитие и обеща по-нататъшна помощ за страната. 
						"Албания е пример за подражание за други страни със своя стремеж към човешко развитие и твърд ангажимент към Целите за развитие на хилядолетието," каза Дервиш, третият по ранг най-високопоставен служител на ООН, по време на посещението си в Тирана. "Албания е осъзнала, че доброто управление е главен елемент на развитието, като го е направила приоритетно в своята работа. Поздравявам Албания за това." 
						Дервиш пристигна на двудневно посещение в страната в понеделник. Това е второто му посещение след 1991 г. и първото след назначаването му за ръководител на ПРООН през май 2005 г. 
						Дервиш се срещна с албанския премиер Сали Бериша и с председателя на парламента Жозефина Топали. "Приоритетното значение, което сте отредили на икономическото развитие, откакто сте президент, очевидно дава резултати," се казва в изявление на ПРООН, цитиращо думите на Дервиш след срещата му с премиера. 
						По време на разговорите Бериша го е запознал с усилията на Албания в борбата с организираната престъпност, незаконния трафик и корупцията, както и с конкретни правни инициативи, в т. ч. със закона за предотвратяване на конфликта на интереси и непотизма. 
						Двамата обсъдиха и програмата на ПРООН за Албания, по-специално в четирите нови области на сътрудничество: борба с беззаконието и предприемане на данъчна реформа, информационни и комуникационни технологии за училищата, инициативата за "привличане на мозъци" и околна среда и туризъм. 
						Проектът "електронни училища" е насочен към модернизацията на училищните компютърни кабинети, осигуряването на широколентова Интернет връзка и обучението на учители. Около 1749 основни и 384 средни училища ще бъдат главните облагоделствани от проекта, който ще помогне на албанските ученици да придобият умения и да използват съвременна информация и комникационни технологии. ПРООН е отделила 1,3 млн. щатски долара за първата година от реализацията на 36-месечната програма. 
						Проектите за борба с беззаконието и подкрепата за екологични инициативи и културния туризъм бяха сред тези, които трябваше да бъдат открити при посещението на Дервиш. 
						Инициативата за "привличане на мозъци" ще подпомогне правителството в усилията му да използва експертния опит на албанските емигранти за социално-икономическото развитие на страната. 
						В понеделник Дервиш посети комисариата на полицейско управление в Тирана, възстановен благодарение на текущ проект в подкрепа на реформите в сектора на сигурносттта, финансиран от различни международни и двустранни донори, включително ПРООН. 
						В обръщение към депутатите в парламента по-късно Дервиш призова политиците да останат единни по въпросите от национална важност, подчертавайки, че стабилността е ключ към устойчивото икономическо развитие и растеж. Доходите на глава от населението в Албания биха могли да се удвоят за 20 години, ако се поощряват "частното предприемачество и пазарите, както и доброто управление, което гарантира конкурентността на пазарите, тяхната добра правна уредба и спазването на принципа, че законите важат еднакво за всички," цитира думите му АП. 
						"Така че Албания се нуждае и от двете неща: ефективно управление и конкурентни пазари ... Най-важното е да се прилага върховенството на закона и да не се позволява на престъпните елементи да изкривяват икономиката в своя полза. Политическата нестабилност е най-големият враг на бързия и устойчив растеж," каза Дервиш.

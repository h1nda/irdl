Законопроект за информацията предизвика разногласия в сръбското правителство 
					03/08/2009
					Новият законопроект за обществената информация раздели правителството и накара една от опозиционните партии, Сръбската прогресивна партия, да поиска предсрочни избори.
					От Игор Йованович за Southeast European Times от Белград -- 03/08/09
 
					 
						
“Прекалено високите глоби може да обезкуражат разследващата журналистика и да доведат до автоцензура и закриване на някои медийни компании,” заяви ОМЮИЕ. [Гети Имиджис]
						Предложеният законопроект за обществената информация доведе до сериозно разделение в управляващата коалиция, като Социалистическата партия на Сърбия (СПС), третият по влияние член на коалицията, посочи, че няма да го подкрепи. 
						Най-големите членове на управляващата коалиция - Демократическата партия (ДП) и “Г17 Плюс” - смятат, че законопроектът трябва да бъде приет, за да бъде въведен ред в сръбските медии. 
						Лидерът на “Г17 Плюс” и вицепремиер Младжан Динкич често се оказва под прицела на местните таблоиди. 
						Асоциациите на журналистите в страната обаче обявиха, че са против законопроекта, защото според тях той не отговаря на европейските стандарти и ако бъде приет, държавните служители ще оказват натиск върху журналистите. 
						Организацията на медиите в Югоизточна Европа (ОМЮИЕ) заяви в декларация, че е необходимо известно ниво на медийно регулиране, но “прекомерните глоби може да обезкуражат разследващата журналистика и да доведат до автоцензура и до закриването на някои медийни компании.” 
						Законопроектът трябваше да бъде включен в дневния ред в парламента на 31 юли, но датата беше отложена, когато стана ясно, че СПС твърдо не го одобрява. 
						“Г17 Плюс” обвинени лидера на СПС и вицепремиер Ивица Дачич, че предизвиква правителствена криза. 
						"Правителството може да падне заради лидера на Социалистическата партия Ивица Дачич и неговото нелоялно и лицемерно поведение. Подкопавайки приемането на законопроекта на правителството и забавяйки приемането на други, не по-малко важни закони, Дачич предизвика потенциална криза в управляващата коалиция," се казва в комюнике за пресата на “Г17 Плюс”. 
						В предполагаем опит да повлияе на Социалистическата партия ДП организира среща с Либералдемократическата партия (ЛДП), която има същия брой депутати като СПС и може да я замени в управляващата коалиция. 
						На срещата ДП, “Г17 Плюс” и ЛДП се договориха да постигнат до края на месеца споразумение с асоциациите на журналистите и с европейските институции. 
						"Законопроектът за информацията не може да застраши сръбското правителство и дългосрочното партньорство между Социалистическата партия на Сърбия и Демократическата партия", заяви заместник-председателят на СПС Зарко Обрадович.

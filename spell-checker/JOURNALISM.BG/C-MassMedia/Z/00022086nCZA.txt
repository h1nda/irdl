Хърватски и босненски лидери обсъдиха нерешени въпроси
					30/03/2007
					Нерешените въпроси, свързани с гранични и имотни спорове, както и двустранното сътрудничество, бяха в центъра на разговорите в Сараево в четвъртък между босненски лидери и гостуващия хърватски премиер Иво Санадер.
					(Фена, ХИНА, AП, ДПA - 29/03/07)
 
					 
						
(От ляво на дясно) Хърватският министър на вътрешните работи Ивица Кирин, хърватският премиер Иво Санадер, босненският премиер Никола Спирич, босненският министър на сигурността Тарик Садович и босненският министър на благоустройството Средое Нович позират за снимка след подписването на двустранно споразумение за двойното гражданство в четвъртък (29 март) в Сараево. [Гети Имиджис]
						Всички нерешени въпроси между Хърватия и Босна и Херцеговина (БиХ) трябва да се решат приятелски възможно най-скоро, се договориха лидери на двете страни в Сараево в четвъртък (29 март). 
						"Стратегическото приятелство и общият интерес" могат да помогнат за преодоляване на всички проблеми, подчерта хърватският премиер Иво Санадер след срещата си с членовете на председателството на БиХ Желко Комшич и Харис Силайджич. 
						Хърватският лидер пристигна на двудневно официално посещение в Сараево в четвъртък, за да обсъди нерешените въпроси, свързани с гранични и имотни спорове, както и начините за по-нататъшно засилване на сътрудничеството. 
						Един от обсъжданите въпроси по време на срещата между двете делегации, ръководени от Санадер и председателя на министерския съвет на БиХ Никола Спирич, бе свързан със спора за използването на южното хърватско пристанище Плоче. Постигнатото по-рано споразумение по въпроса е ратифицирано от БиХ, но не и от Хърватия. 
						Санадер направи ново предложение в четвъртък, като предложи на БиХ статут на най-облагодетелствана нация в Плоче. Той изрази убеждението си, че може да се намери решение в контекста на плановете за строителство на Паневропейския транспортен коридор Vc. 
						В дневният ред бяха включени и споровете за границата край босненския крайбрежен град Неум и границата по река Уна близо до Костайница. Спирич и Санадер се договориха експерти от двете страни да се срещнат отново и ако не постигнат споразумение, да се търси решение чрез международен арбитраж. 
						Бяха обсъдени и плановете на Хърватия за построяване на мост, свързващ полуостров Пелешац с континента. Санадер изрази увереност, че строителните работи могат да започнат скоро, тъй като двете страни вече са се договорили по всички основни аспекти на проекта. По-рано тази година той каза, че Хърватия ще реализира проекта, като вземе под внимание правото на БиХ на безпрепятствен достъп до открито море край Неум. 
						След разговорите между делегациите хърватският министър на вътрешните работи Ивица Кирин, министърът на благоустройството на БиХ Средое Нович и министърът на сигурността на БиХ Тарик Садович подписаха две споразумения - за двойното гражданство и за граничния контрол. 
						БиХ и Хърватия имат много общи неща и причините за сътрудничиество са повече, отколкото нерешените въпроси, каза по-късно Санадер. 
						"Хърватия определено има интерес от съществуването на устойчива и стабилна БиХ," е казал той, цитиран от босненската информационна агенция "Фена", като е предложил помощта на Загреб за напредъка на БиХ по пътя към евроатлантическа интеграция. 
						Спирич изрази надежда, че до 2009 г., когато Хърватия очаква да се присъедини към ЕС, БиХ ще е получила официален статут на страна кандидатка. 
						Попитан за възможните конституционни промени в БиХ, Санадер посочи, че макар Дейтънското споразумение да е помогнало да се сложи край на конфликта през 1995 г., налице е ясна необходимост от нови решения. А те, каза той, трябва да се приемат с подкрепата на всички групи в страната, включително етническите хървати. 
						Спирич и Санадер откриха и бизнесфорум, на който присъстваха представители на около 50 хърватски компании и 80 компании от БиХ.

Шансовете на Хърватия за влизане в ЕС през 2010 г. отслабват 
					29/07/2008
					В безкомпромисен доклад на ЕС се казва, че дори и да завърши процеса на преговорите си до края на 2009 г., Хърватия не може да се присъедини към Съюза преди 2011 г. или 2012 г. Междувременно продължаващите случаи на корупция в страната се нуждаят от неотложно внимание.
					От Наташа Радич за Southeast European Times от Загреб -- 29/07/08
 
					 
						
"Хърватските корабостроителници трябва да достигнат ниво на конкурентоспособност и да претърпят някои важни структурни промени, за да оцелеят в ЕС,” каза Ханес Свобода, докладчик на Европейския парламент за Хърватия. [Архив]
						Хърватия няма да може да се присъедини към ЕС преди 2011 г. или 2012 г., макар че правителството в Загреб все още да се надява да завърши преговорите си с блока преди края на 2009 г. и да стане член през 2010 г. 
						Това изявление на докладчика на Европейския парламент за Хърватия Ханес Свобода в Загреб миналата седмица не съдържаше изненади за наблюдателите: Хърватия не завършва преговорите си с желаната скорост. Междувременно ЕС си има собствени проблеми, като например опитите да легализира нов кръг на разширяване независимо от пълното отхвърляне на Лисабонския договор от ирландските избиратели. 
						Подкопавайки позициите на Хърватия за членство, две неотдавнашни престъпления съживиха стари опасения. При едното през юни на репортьора от „Ютарни лист” Душан Милюш бе нанесен жесток побой пред собствения му дом. Нападателите му остават на свобода. ЕС нададе тревога във връзка със случая, тъй като той е показателен за сплашването на медиите и слабостта на институциите. 
						Нападението срещу Милюш бе второто подобно за два месеца. През май срещу Игор Радженович, бивш директор на загребското дружество "Пътища" и смел критик на корупцията, бе организирано физическо нападение. Полицията арестува двама заподозрени по случая. 
						Хърватия има и други проблеми: тя има нужда да продължи съдебната реформа и да преструктурира боледуващата си корабостроителна индустрия, която е най-големият длъжник в страната. 
						"Хърватските корабостроителници трябва да достигнат ниво на конкурентоспособност и да претърпят някои важни структурни промени, за да оцелеят в ЕС,” каза Свобода в Загреб, посочвайки проблемите, които се нуждаят от възможно най-скорошно решаване. 
						Експертът по ЕС на опозицията и заместник-председател на парламента Невен Мимица не е оптимист за изпълнението на крайните срокове. Макар че правителството има амбициозни планове и настоява, че 2009 г. е неговата крайна цел, Мимица твърди, че Хърватия няма да може да отвори всички преговорни глави навреме. За да изпълни целта си да стори това в рамките на френското председателство на ЕС, Хърватия би трябвало да отвори 12 глави до края на годината, повечето от които през есента. 
						 "Досега сме успявали да отваряме и затваряме главите една по една. А сега се очаква да отворим 12 от тях до края на годината. Мисля, че математиката не е на наша страна,” каза Мимица.

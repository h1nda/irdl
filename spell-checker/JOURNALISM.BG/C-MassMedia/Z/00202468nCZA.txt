Поради опасения от протести Гърция забрани на гражданите да участват в парад
					26/03/2012
					Парадът в Атина по случай Деня на независимостта бе превърнат в частно събитие за политическите лидери поради опасения от демонстрации срещу мерките за строги икономии.
					От Анди Дабилис за Southeast European Times от Атина -- 26/03/12
 
					 
						
Демонстранти протестират срещу политиките за строги икономии по време на военен парад в неделя (25 март) по повод Деня на независимостта на Гърция. [Ройтерс]
						Учителката Елени Папаелия, на 52 г., каза, че е дошла на парада за Деня на независимостта на Гърция в неделя (25 март), за да почете съпруга си, военен офицер, загинал в катастрофа с хеликоптер. Тази година й забранили - подобно на други гърци, които не са били поканени на събитието, предназначено само за високопоставени личности - да застане пред парламента, където политиците, страхуващи се от освирквания или бурни протести срещу мерките за строги икономии, бяха единствени зрители на парада. 
						Гръцките граждани бяха държани на разстояние от приблизително 5 000 полицаи, които обградиха площад "Синтагма", място на чести демонстрации и безредици. 
						Решението да бъде блокирано някогашното публично събитие бе продиктувано от инцидент миналата година в Солун, когато церемонията, отбелязваща отказа на Гърция да капитулира пред Италия в началото на Втората световна война, бе прекъсната от демонстранти, скандиращи "предател" към президента Каролос Папуляс. 
						"Те не се страхуват от безредици. Те само искат да ни унижат и опозорят," каза Папаелия за SETimes, докато стоеше с група други гърци, държани настрана от трибуната от полицията, която числено превъзхождаше публиката. 
						Страхът замени тържествеността и само няколко полка войници и полицията - без ветераните, ранени във войните, които бойкотираха събитието, за да покажат недоволството си от изолирането на гражданите - маршируваха по улиците, където рехави редици от зрители стояха и вяло ръкомахаха. 
						
Около 5 000 полицаи държаха тълпите далеч от парламента. [Ройтерс]
						Сигурността бе засилена на парадите в цялата страна, а в центъра на Атина бергамотовите дървета, чийто плод е любимо оръжие на демонстрантите, бяха напълно обрани преди събитието. 
						Папаелия каза, че е ядосана на гръцките лидери. "Те искат да се разпаднем като нация," каза тя. 
						Застанал до нея, Деметриос Спилиотопулос, на 65 г., клати глава към тежковъоръжените полицаи за борба с безредиците, които държаха зрителите настрана. "Това не беше парад, а погребение," каза той за SETimes. "Гърция се намира в диктатура под парламентарно наметало." 
						Георгиос Хараламбос, на 36 г., който каза, че е безработен от две години - тъй като мерките за строги икономии предизвикаха безработица от 21 % - каза, че опасенията на политиците, някои от които са били мишена на нападения с кисело мляко и плодове, са неоснователни и че те са принизили значението на свободата, като са забранили на гърците да участват в парада, който чества нейното значение. 
						"Не искаме безредици, а истински парад," каза той за SETimes. "Националистите набират популярност, според социологическите проучвания," каза той, отбелязвайки стремглавия спад в подкрепата за ПАСОК и "Нова демокрация" - двете партии, които от 35 години се редуват в управлението на Гърция и са обвинявани за това, че са препълнили държавните канцеларии със стотици хиляди излишни служители в замяна на гласове. 
						Пред Атинския университет, на няколкостотин метра от трибуните, 24-годишният Софокъл Маркис, който раздаваше листовки в знак на протест, каза за SETimes: "Чувстваме се като изгнаници с собствената си страна." 
					
				
			
					 
					
 
 

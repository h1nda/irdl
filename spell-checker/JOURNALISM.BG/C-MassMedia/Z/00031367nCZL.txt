Македония отговори на предложението на ООН по спора за името
					21/08/2009
					 
						НЮ ЙОРК, Съединени щати -- В четвъртък (20 август) Зоран Йолевски, представител на Македония в преговорите за името с Гърция, представи отговора на страната си по последното предложение на посредника на ООН Матю Нимиц за решаване на дългогодишния спор. Макар и да не бяха съобщени подробности, Йолевски каза по-късно пред репортери в Ню Йорк, че "Македония продължава активно да участва в преговорите и очаква решение, приемливо и за двете страни, което да запазва идентичността, достойнството и единството на македонските граждани."
						Няколко дни по-рано гръцкият представител в преговорите, Адамантиос Василакис, запозна Нимиц с реакцията на своята страна на предложението. Василакис отхвърли медийните спекулации, че Гърция е отхвърлила предложението, като подчерта, че преговорите се намират в изключително важна фаза и Атина участва конструктивно в тях. Той каза пред Нимиц, че Гърция настоява да се намери компромисно решение за име, което да се използва в международен план, а не само в двустранните отношения. (Макфакс, A1, МИА, МРТ - 20/08/09)

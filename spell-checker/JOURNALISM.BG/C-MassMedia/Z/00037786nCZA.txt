Ибрахим Татлъсес се бори за живота си
					15/03/2011
					Подозрения за възможна намеса на организираната престъпност след нападението от края на миналата седмица срещу един от най-популярните певци в Турция.
					От Алакбар Рауфоглу за Southeast European Times -- 15/03/11
 
					 
						
Известният турски певец Ибрахим Татлъсес е в критично състояние. [Ройтерс] 
						Известният певец Ибрахим Татлъсес се бореше за живота си в понеделник (14 март), след като бе прострелян в главата в края на миналата седмица от неизвестен въоръжен мъж. Помощникът на Татлъсес, Букет Чакъджъ, който го е придружавал, е бил прострелян в рамото. 
						Петдесет и девет годишният певец тъкмо напускал сградата на студиото на телевизионния канал "Беяз" в "Маслак Нурол Плаза" след изпълнение в музикалното си шоу, когато петима мъже в черен автомобил открили огън. 
						"Имало е единадесет изстрела," каза за SETimes Мехмет Гючлю, дългогодишен мениджър и близък приятел на Татлъсес. "Два куршума са уцелили Татлъсес, а други два неговия помощник." 
						 "Все още има опасност за живота на Ибо," добави той. 
						Наричан "Императора" и "Ибо", Татлъсес има зад гърба си над 30 албума, а продажбите му според съобщенията надминават 100 милиона плочи. Той е също продуцент, филмов режисьор и бизнесмен и има участие в строителни проекти в Северен Ирак. 
						Турските лидери изразиха своето възмущение и безпокойство. Президентът Абдула Гюл призова властите да "направят всичко необходимо" да открият нападателите, а премиерът Реджеп Тайип Ердоган публикува изявление, призовавайки лекарите да направят всичко по силите си да спасят живота на певеца. 
						Нито една група не е поела отговорност за нападението, но турските медии спекулират относно евентуалните виновници и мотиви. 
						 Някои вестници се съсредоточиха върху заплахите от миналата седмица срещу кюрдските интелектуалци, както и неотдавнашната декларация на ПКК, че слага край на едностранното прекратяване на огъня. Терористичната група обаче досега не е направила изявление за покушението над Татлъсес. Междувременно кюрдската Партия на мира и демокрацията осъди нападението. 
						 "Татлъсес има силни - дори фанатични - последователи в преобладаващо кюрдската югоизточна част на Турция, особено сред младите кюрди," каза за SETimes Гарет Дженкинс, писател и анализатор, работещ в Истанбул. 
						Мнозина, каза той, смятат, че причина за инцидента е бизнес спор, "вероятно свързан с огромните строителни проекти, които Татлъсес е започнал неотдавна в Ирак". 
						Гючлю също изрази подозрение, че стрелбата е свързана с деловите интереси на Татлъсес в Иракски Кюрдистан, където певецът участва в жилищен проект с иракски партньори. 
						 "Най-малко 70 % от уликите сочат натам," каза той. 
						Не е изключено и участието на организираната престъпност. Преди двадесет години Татлъсес бе прострелян в крака, класическо мафиотско предупреждение, каза Дженкинс, според твърденията, след като не направил албум за фирма, собственост на организирана престъпна група. 
						 "През последните дни Ибо говореше за заплахи срещу него," добави Гючлю, заявявайки, че певецът се е обърнал към полицията за помощ след получаването на заплашителни телефонни обаждания. "Всички чакаме резултатите от следствието. Всичко ще стане ясно, когато Ибрахим дойде в съзнание." 
						Местните анализатори по въпросите на сигурността отдавна изразяват опасения във връзка с дейността на мафията в Турция, включително изнудванията. Богаташи, бизнесмени, шоумени и хора на властови на позиции редовно се оказват мишени на рекет и дори опити за атентати. 
						 През януари например анадолският бизнесмен Мехмет Саръоглу - голям играч в сектора на борсовата търговия - стана жертва на нападение, вероятно от членове на мафията, които му искали пари. 
						 Знае се, че кюрдски и турски банди контролират голяма част от трафика на хероин и други незаконни вещества към Европа от центрове за производството им в Азия. Подозира се, че те са замесени в широк спектър от други дейности, включително пране на пари и трафик на оръжие, и че може би играят централна роля в доставките на оръжие за ПКК. 
						Ерол Тунджер, турски политолог и ръководител на Фондацията за политически изследвания в Анкара, смята, че нападението срещу Татлъсес е било "напълно аполитично". 
						"Хората в Истанбул дори почти не знаеха, че той ще се кандидатира за парламента на изборите през юни," каза той. 
						Кемал Унсур, на 71 г., почитател на певеца, призова за залавянето и наказването на виновниците. "Ибо е нашият най-велик музикант, обичан и от турци, и от кюрди," каза той.

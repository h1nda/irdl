Лидери от Централна и Източна Европа обещават да помогнат на ромите
					03/02/2005
					В сряда в София осем страни от Централна и Източна Европа дадоха начало на десетгодишна инициатива, насочена към премахване на вековната изолация и дискриминация срещу ромското им население.
					(Гардиън - 03/02/05; Световна банка, Ройтерс, АП, АФП, Би Би Си, РСЕ/РС, Софийска информационна агенция, БНН, МИА - 02/02/05)
 
					 
						
Български роми проведоха митинг в София в сряда (2 февруари) срещу дискриминацията, сегрегацията и бедността. [АФП]
						Лидери от осем страни от Централна и Източна Европа се събраха в София в сряда (2 февруари), за да положат началото на десетгодишна инициатива за подобряване на положението на ромите, най-уязвимото малцинство на континента. Бившите комунистически държави, които участват в безпрецедентния проект, подписаха декларация, с която поемат ангажимент да работят за включване на ромите в обществото. 
						"Нашите правителства ще работят за премахване на дискриминацията и преодоляване на неприемливите различия между ромите и останалите членове на обществото," се казва в декларацията. 
						Тя бе подписана от българския премиер Симеон Сакскобургготски, премиера на Унгария - Ференц Дюрчани, на Хърватия - Иво Санадер, на Македония - Владо Бучковски, на Сърбия - Воислав Кощуница и от вицепремиерите на Чехия - Павел Немец, на Румъния - Марко Бела и на Словакия Пал Чаки. Световната банка и Институт "Отворено общество" са основните спонсори на инциативата, която се подкрепя и от други международни организации, включително ЕС и ПРООН. 
						"В контекста на обединена Европа е неприемливо да има голямо и нарастващо ромско малцинство, което живее много по-зле от мнозинството, чиято численост намалява," каза президентът на Световната банка Джеймс Улфенсън в София в сряда. "Това е морално неприемливо, а и политически немислимо по отношение на дългосрочната стабилност и сигурност в Европа." 
						На континента живеят между седем и девет милиона роми. Приблизително шест милиона живеят в Централна и Източна Европа. Това е едно от най-големите, най-бедните и най-бързо увеличаващи се малцинства в Европа. Детската смъртност е по-висока, отколкото сред другите общности в съответната страна, в която ромите живеят, а очакваната продължителност на живота е с 10 до 15 години по-малка. Ромските семейства имат повече деца, които често се изпращат в училища за деца с увреждания, ако изобщо ходят на училище. Без образование и професионални умения те имат по-малко възможности за работа и често са дискриминирани от потенциалните работодатели. 
						Като цитира нови данни на ПРООН, в сряда Би Би Си съобщи, че пет пъти повече роми живеят под границата на бедността в сравнение с представителите на мнозинството от населението в България и Сърбия и три пъти повече в Македония и Румъния. Седем от десет роми в Румъния нямат достъп до течаща вода. В Косово само един от десет роми над 12-годишна възраст е завършил основно училище. Ромите в Македония дължат за електричество сума, седем пъти по-висока от месечните им доходи. 
						В рамките на инициативата всяка от страните участнички трябва да реализира национален план за действие, съдържащ измерими цели за осъществяване на подобрения, които ще трябва да бъдат постигнати до 2015 г. Ще се действа в четири приоритетни области -- образование, трудова заетост, здравеопазване и жилища. Предвидена е и специална рамка за наблюдаване на напредъка. Вече е създаден Ромски образователен фонд с начално финансиране от около 43 млн. долара. 
						"Ако не правим нищо, ще наблюдаваме трайно недоволство и страдания," каза Улфенсън. "Ако успеем … [инициативата] предлага възможност да се обърне ходът на историята и да се използва политическата воля, за да се включат ромите като пълноценни граждани в европейските общества.

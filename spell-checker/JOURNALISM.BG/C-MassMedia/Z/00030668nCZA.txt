Лидери подкрепиха присъединяването на Балканите към ЕС
					22/06/2009
					Президентите на страните от Югоизточна и Централна Европа заявиха, че подкрепят присъединяването на балканските държави към ЕС и че икономическата криза не е причина за спиране на разширяването.
					От Игор Йованович за Southeast European Times от Белград -- 22/06/09 
 
					 
						
Държавните ръководители се подготвят за снимка по време на 16-ата среща на върха на страните от Централна и Източна Европа в петък (19 юни) в Нови Сад, Сърбия. [Гети Имиджис]
						Сръбският град Нови Сад, разположен на около 80 км северно от Белград, бе домакин на Централноевропейска среща на върха от четвъртък (18 юни) до неделя. Президентите на 14 държави обсъждаха теми като европейската интеграция, глобалната икономика и енергийни въпроси. 
						Президентите на Австрия, Босна и Херцеговина, България, Хърватия, Италия, Македония, Молдова, Черна гора, Полша, Словакия, Чехия, Словения, Украйна и Сърбия взеха участие във форума „Обща работа по посрещане предизвикателствата на трите „Е” - икономика, енергетика и евроинтеграция”. 
						Държавните ръководители изразиха подкрепата си за приемането на балканските страни в ЕС, настоявайки, че икономическата криза не трябва да се използва като оправдание за спиране на разширяването на Съюза. 
						"Икономическата криза е решаващ тест, който ще покаже, че членките на ЕС могат да действат заедно,” каза италианският президент Джорджо Наполитано. 
						Сръбският президент Борис Тадич, който бе домакин на срещата, заяви, че интеграцията на западнобалканските страни е в интерес на Европа, и добави, че премахването на визовите ограничения за региона би било ясно доказателство, че балканските държави са добре дошли в Европейската общност. 
						Македонският президент Георге Иванов бе на същото мнение. „Много от нас знаят от личен опит какво означава да си извън европейските институции и европейските пазари. Не трябва да се защитава идеята за недостъпна и затворена Европа.” 
						Полският президент Лех Качински даде своята подкрепа, като припомни, че Полша е прекарала 13 години в „пътуване” към ЕС. „Ние влязохме в тази стая [ЕС], но това не означава, че искаме да затворим вратата след себе си. Тази стая е достатъчно голяма и трябва да е достъпна за всички,” каза той.
						Друг въпрос, обсъден на срещата, бе газовата криза между Русия и Украйна, която достигна кулминационната си точка през януари и показа колко уязвими са европейските страни поради енергийната си зависимост. 
						Украинският президент Виктор Юшченко каза, че неговата страна е гарантирала „безопасно и непрекъснато” транзитно преминаване на газ през територията си, и призова за създаването на общ газов пазар, подобно на пазара за електричество. 
						Форумът в Нови Сад премина при засилени мерки за сигурност. Близките улици бяха затворени, а около хотелите, където бяха отседнали президентите, имаше плътна полицейска охрана.

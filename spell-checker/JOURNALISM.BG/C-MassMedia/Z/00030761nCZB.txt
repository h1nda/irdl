Доклад: "негативните тенденции" в свободата на балканските медии
					29/06/2009
					Свободата на пресата регистрира спираловиден спад в света миналата година според неотдавнашен доклад, като най-големият спад е регистриран в Източна Европа.
					(Дневник.бг - 06/05/09; Заман - 04/05/09; София Ехо - 03/05/09; Гласът на Америка, РФЕ/РЛ, СНА, Б92, МИА - 02/05/09; Фрийдъм Хаус, AП, Си Ен Ен - 01/05/09; AФП - 30/04/09)
 
					 
						
През май "Фрийдъм хаус" публикува годишното си проучване за медиите. [Фрийдъм Хаус]
						Сочейки икономическата криза като главен катализатор, новият доклад на "Фрийдъм хаус" показва, че свободата на пресата е регистрирала спад за седма поредна година през 2008 г. "Журналистическата професия днес е притисната и се бори да оцелее, като натискът от страна на правителствата, на други мощни играчи и на световната икономическа криза оказват огромно влияние", казва изпълнителният директор на "Фрийдъм хаус" Дженифър Уиндзър. 
						 "Пресата е първата защита на демокрацията и нейната уязвимост има огромни последствия за демокрацията, ако журналистите не съумеят да изиграят своята традиционно контролна роля." 
						Тазгодишното проучване, което бе публикувано през май, оцени 195 страни и територии на основата на 23 методологически въпроси в три категории: юридическа, икономическа и политическа среда. Страните са оценени по скала от 0 (най-добра) до 100 (най-слаба), която определя класификацията на медиите в тях като "свободни" (1-30 точки), "частично свободни" (31-60) или "несвободни" (61-100). 
						В около 36% или в 70 от 195-те страни, в които живеят 17% от жителите на света, медиите са оценени като "свободни", което е по-малко в сравнение със 72 предишната година. Броят на оценените като "частично свободни" се е увеличил до 61, или 31% в сравнение с 59 в проучването за 2008 г., докато групата на "несвободни" е стабилен и остава 64 или 33%. 
						Всички значителни промени в точкита в балканските страни през 2008 г. са негативни - в района на Централна и Източна Европа/бившия Съветски съюз е регистриран най-големият спад в свободата на медиите в света, отбелязва организацията, цитирайки тенденции в Босна и Херцеговина (БиХ), България и Хърватия. 
						"Няколко страни на Балканите като Босна и Херцеговина, България и Хърватия, показват негативни тенденции поради засилените физически заплахи и преследване на журналисти", се казва в доклада. 
						"В България както и в Хърватия имаше убийства на представители на медиите, докато общото равнище на сплашване и насилие се е повишило и в трите страни." 
						Георги Стоев, с връзки в престъпния свят, по-късно журналист и автор на поредица книги за организираната престъпност в България бе застрелян посред бял ден в една от най-оживените части на София миналата година. Убийството му остава неразкрито. Миналия септември Огнян Стефанов - главен редактор на уеъбсайта "Фрог нюз", бе жестоко пребит и изпадна в тридневна кома. Никой от нападателите не бе идентифициран. 
						
Жена носи снимка на Георги Стоев, известен като хроникьор на подземния свят, на погребението му в София миналата година. [Гети Имиджис]
						"Безнаказаността за минали престъпления срещу журналисти се отбелязва като проблем, предизвикващ най-голяма тревога в България…" 
						Друга престижна неправителствена организация заключи по-рано тази година, че свободата на печата "значително се е влошила", откакто България се присъедини към ЕС преди две години, имайки предвид инциденти на сплашване срещу разследващи журналисти и климата в медийния сектор в страната. 
						"България измина път на развитие от силен комунистически режим към модерен феодализъм, но без реална смяна на играчите", съобщиха през февруари миналата година от НПО "Репортери без граници" със седалище в Париж. 
						България е на 76-о място в класацията с 36 точки, което сигнализира за влошаване в сравнение с 33 точки миналата година. 
						 С няколко места по-надолу в класацията Хърватия е на 81-во място с 38 точки поради "негативните тенденции" в страната. 
						 Иво Пуканич, собственик на водещия хърватски седмичник "Насионал", бе убит, когато кола бомба експлодира в Загреб през октомври 2008 г. Директорът по маркетинг на изданието Нико Франич също загина при инцидента. Разследването доведе до ареста на няколко заподозрени, включително на сръбския бос от подземния свят Сретен Йочич. 
						БиХ е с 47 точки, което е две точки повече в сравнение с миналата година и което нарежда страната на 98-о място. По-лошият резултат се дължи на нарасналия политически контрол върху медиите от страна на властите на Република Сръбска", се казва в доклада. 
						Няколко балкански страни останаха с непроменени резултати в сравнение с предишната година, включително Македония (47) на 98-о място, Сърбия (39) на 83-то място, Румъния (44) на 92-ро място заедно с Еквадор, Панама и Перу и Албания (50) на 101-во място. 
						Турция и Черна гора отбелязват спад с един пункт, което показва леко подобрение. 
						
Кипър е една от двете балкански страни, в която се смята, че медиите "са свободни". Другата е Гърция. [Гети Имиджис]
						Общите точки на Черна гора са 37, само с един пункт повече от България, което поставя страната на 78-о място в световната класация заедно с Ботсвана и Източен Тимор. 
						Кипър и Гърция остават единствените страни от Югоизточна Европа, където медиите се смятат за "свободни". Кипър запазва 22 точки или 38-о място между Австралия, Доминика, Франция и Малта. 
						С общ брой точки 29 или влошаване в сравнение с 27 точки в класацията за 2008 г. Гърция дели 63-то място с Чили и Самоа. 
						С девет точки Исландия е номер едно в класацията "Свобода на печата" на организацията през 2009 г. Финландия и Норвегия са на второ място с по 10 точки. Седем други страни от Западна Европа влизат сред първите десет" Дания, Швеция, Белгия, Люксембург, Андора, Холандия и Швейцария. 
						Туркменистан, Бирма и Северна Корея отново са трите страни с най-лош рейтинг. 
						Проучването от осем страници бе публикувано преди Деня на свободната преса на 3 май заедно с класацията на свободната преса и други таблици, диаграми и анализи. Отделните проучвания за 195-те страни се очаква да бъдат публикувани по-късно тази година.

Прозорец към сръбската история
					06/07/2009
					Спокойната атмосфера в Топола контрастира на бурното минало на града.
					От Бояна Милованович за Southeast European Times от Белград -- 06/07/09 Снимки: Никола Барбутов
 
					 
						
Семейният мавзолей е част от наследствената къща на Петър на върха на хълма Опленац.
						От 1804 до 1813 г., водена от Караджордже Петрович, Сърбия започва сериозна съпротива срещу Османската империя и поставя началото на възстановяването на държавността си. Караджордже е известен в историята като водач на първото сръбско въстание през 1804 г. 
						Той създава в Топола укрепен град и събира армия за борба срещу османците. Днес, два века по-късно, неговата крепост, дом и църква са отворени за посещения. 
						Повече от 100 000 туристи посещават обекта всяка година, казва Лидия Кръстич, гид в туристическа организация в Топола, за Southeast European Times. "Повечето от посетителите ни са деца от организирани училищни екскурзии ... Топола е място, където децата могат да научат много за сръбската история," казва тя. Много от чуждестранните туристи са дипломати и посланици, които искат да научат повече за страната. 
						Въстанието на Караджордже няма продължителен успех. Той и други лидери на въстаниците са принудени да избягат в Австрийската империя през 1813 г., когато Османската империя започва мащабни нападения. 
						
Църквата “Св. Георги” е покрита с 3 500 кв. метра мозайка.
						Неговият внук, цар Петър I, започва да възстановява града, след като семейството се връща на власт през 1903 г., и днес градът е исторически музей, посветен на първото въстание. Посетителите могат да видят оръдието, сабите, мечовете, оръжията и знамената на Караджордже. 
						Наследствената къща на Петър е голям комплекс, разположен в най-високата част на хълма Опленац. Той се простира на 142 хектара и включва църквата “Св. Георги”, къщата, от която Петър наблюдавал работата по изграждането на мавзолея, къщата на царския винар и царската изба. 
						В църквата се намира впечатляваща мозайка с площ от 3 500 кв. м, която е съставена от 40 млн. многоцветни стъклени кубчета в 15 000 различни оттенъка. 
						
Цялата наследствена къща някога се е прехранвала от производството на вино в царската изба.
						Къщата на Петър, която се намира до мавзолея, днес е музей, в който са изложени лични вещи на царското семейство. Най-ценните предмети са икони от манастири в Атон и тиара, която е принадлежала на царица Мария, съпруга на цар Александър I. Посетителите могат също да разгледат портрети на членовете на царското семейство. 
						Къщата на винаря е построена през 1911 г. за “пазителя” на царските лозя. След Втората световна война и изселването на семейството на Караджорджевичите от Сърбия сградата е служела за Музей на народната борба за свобода. Днес в нея се провеждат културни прояви и там се помещава постоянна изложба на известния художник Никола Граховац, който е прекарал в Топола три десетилетия от живота си и е бил голям дарител на наследствената къща. 
						Последната ни спирка е царската изба. Някога царските лозя са били с площ от около 50 хектара. Цялата наследствена къща се е прехранвала от производството на вино в царската изба, построена през 1931 г. от Александър. Днес тя е музей, в който са изложени стари винарски принадлежности, преси за вино и бурета от 30-те години на ХХ век. 
						Макар че Топола символизира бурен период от сръбската история, днес селището излъчва спокойствие. Жителите са много горди с града си – всеки от тях може да ви разведе из забележителностите и историческите места в Топола.

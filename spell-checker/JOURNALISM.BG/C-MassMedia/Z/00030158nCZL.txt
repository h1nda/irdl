ЕУЛЕКС отново използва сълзотворен газ в разделена Митровица
					05/05/2009
					 
						МИТРОВИЦА, Косово -- Полицията на ЕУЛЕКС трябваше отново да използва сълзотворен газ в понеделник (4 май), за да разпръсне около 100 сърби, протестиращи срещу възстановяването на пет албански къщи в Северна Митровица. Един човек бе ранен при сблъсъците. Говорителят на ЕУЛЕКС Кристоф Ламфалуси потвърди, че е бил използван сълзотворен газ, след като протестиращите са преминали през кордон на местната полиция в опит да навлязат в т.н. "жълта зона", разделяща северната част на Митровица с предимно сръбско население от южната част с предимно албанско население. Сърбите настояват, че албанците могат да възстановят домовете си само ако на сърбите бъде позволено да се завърнат по домовете си в южната част и в други части на Косово.
						Също в понеделник премиерът Хашим Тачи прикани всички разселени граждани да се завърнат по домовете си, обещавайки им помощ от страна на косовските институции. "Правителството на Косово ще създаде още по-добри усливия за всички граждани, които се завърнат по домовете си. Отново призоваваме сръбските граждани, които живеят в Сърбия да се завърнат по домовете си", заяви Тачи на съвместна пресконференция с министъра на завръщането на бежанаците и етническите общности Саша Рашич. (Зери, Експрес, Косова Сот, Коха Диторе - 05/05/09; Koхавижън, РТК - 04/05/09)

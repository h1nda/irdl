Цървенковски и Ахмети бяха добре дошли в Дебър
06/08/2003
Посещението в Дебър на премиера Бранко Цървенковски и неговия коалиционен партньор и лидер на Демократичния съюз на албанците Али Ахмети целеше да отправи послание, с което се препотвърждава ангажимента на страната за пълното прилагане на Рамковото споразумение.
От Валентин Нешовски за Southeast European Times в Скопие- 06/08/03
 
 
Премиерът Бранко Цървенковски и неговият коалиционен партньор и лидер на Демократичния съюз на албанците (ДСА) Али Ахмети бяха приветствани с овации от гражданите на Дебър по време на посещението им в този град в западната Македония на 25 юли. Двамата се разходиха пеша по улиците и се здрависаха с хората.
"Първият принцип на Рамковото споразумение от Охрид е, че няма териториално решение на етническите въпроси и че Македония е унитарна държава, " каза Цървенковски. "Демократическата партия на албанците ( ДПА) е подписала Рамковото споразумение. Традицията налага тя да не се отказва от подписа си, тъй като в противен случай ще загуби уважението на всички граждани," посочи Цървенковски, позовавайки се на изявления на водещи фигури в ДПА, които призоваха към подялба на страната.
Според Ахмети пълното прилагане на Рамковото споразумение остава приоритет за Демократичния съюз на албанците (ДСА) и за правителството. Той добави, че е необходим дълъг процес и ангажимент на всяка партия, присъединила се към споразумението. "ДПА, ВМРО-ДПМНЕ и ПДП не само трябва да уважават подписите си, но и да отговарят за своето поведение пред населението и външните фактори, тъй като Охридското споразумение има международен характер," изтъкна Ахмети.
Сред другите събития от 25 юли бе пресконференцията, дадена от посланиците на САЩ и ЕС в Македония Лорънс Бътлър и Алексис Брунс. Двамата бяха единодушни, че не бива да се позволи на изявленията на ДПА да застрашат прилагането на Рамковото споразумение. Според Бътлър ДПА се е ангажирала с определена позиция преди две години, когато е подписала Споразумението.
Тези, които поставят под въпрос териториалната цялост на страната,не работят в полза на народа, каза Брунс.
Според говорителя на правителството Сашо Чолаковски целта на визитата е била да се изпрати послание, с което се препотвърждава ангажиментът на страната към цялостното приложение на Рамковото споразумение и към развитие на междуетническото съжителство.
По време на визитата в Дебър Цървенковски и Ахмети се срещнаха с представители на местната власт. Те бяха единодушни, че правителството ще подпомага търсенето на решения на инфраструктурните и комуналните проблеми. Правителството ще отпусне между 300,000 и 500,000 евро за изграждане на общинска сграда в Дебър на мястото на старата, която е била разрушена по време на пожар миналата година. Ахмети изтъкна, че привличането на инвестиции от диаспората и възраждането на икономиката са сред най-важните приоритети. Той съобщи, че група емигранти бизнесмени, проявяващи интерес към възможностите за инвестиране, ще направи посещение през август.
"Това може би изглежда незначително и символично, но ние доказваме, че имаме единомислие по основните въпроси от интерес за страната и чрез такива проекти ще подкрепяме формирането на положителни ценности в страната," заяви Ахмети.

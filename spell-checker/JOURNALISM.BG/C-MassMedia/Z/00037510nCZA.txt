Някои сръбски затворници излежават присъдите си у дома 
					21/02/2011
					Изправено пред проблемите на пренаселеността и нарастващите разходи, правителството въвежда алтернатива на затворите.
					От Биляна Пекушич за Southeast Eeuropean Times от Белград -- 21/02/11
 
					 
						
Държавният секретар на министерството на правосъдието Слободан Хомен казва, че със спестяванията от електронното наблюдение може да се построи нов затвор. [Никола Барбутов/SETimes]
						Съгласно нова програма в Сърбия някои хора, осъдени за относително дребни престъпления, могат да изберат да носят електронна гривна и да излежават присъдите си у дома вместо в затвора. 
						Първият човек, приел този вариант, е фризьорът от Кралево Зоран Йованович, осъден на пет месеца затвор за причиняване на пътна злополука. 
						Той е започнал да излежава присъдата си в средата на януари, след като Отделът по изпълнение на наказанията въведе и изпробва цялото необходимо оборудване за наблюдение. 
						Програмата върви добре и се радва на подкрепата и на властите, и на осъдените, макар и по различни причини. 
						За правителството това е възможност да се спестят средства и да се избегне строежът на нови затворнически съоръжения. Страната има капацитет да държи зад решетките 6 000 затворници, но вече значително е превишила този брой, тъй като те са близо 11 000. Засилената борба срещу организираната престъпност през последните месеци прави проблема с пренаселеността още по-тежък. 
						В доклад на службата на омбудсмана се казва, че условията в някои затвори са бедствени. Констатирано е, че в една килия на затвора в Панчево - без прозорци и вентилационна система - са били настанени 15 затворници, трима от които спели на пода. В Забела, близо до гр. Пожаревац, за 1 500 затворници се грижи само един лекар. 
						Макар че в страната се строят четири нови затвора, и те няма да достигнат необходимите допълнителни 44 000 кв. м площ. 
						Електронното наблюдение е и значително по-евтино, казват властите и експертите. 
						 "Разходите за затворниците с електронни гривни са наполовина по-малки, което се равнява на около седем евро на затворник, а това значи, че спестяваме около 8,76 млн. евро годишно", каза държавният секретар на министерството на правосъдието Слободан Хомен за SETimes. 
						 "Една електронна гривна за наблюдение струва около 5 000 евро," каза Дамиен Йока, ръководител на Отдела за алтернативни наказания. "Тя струва точно колкото престоя на един затворник за една година, което значи, че оборудването за електронно наблюдение се изплаща след година, защото може да бъде използвано многократно и за повече осъдени." 
						Европейската комисия е помогнала на сръбското правителство с 2 млн. евро по т.нар. проект ИПА за въвеждане на системата за електронно наблюдение. 
						Контролираните електронно затворници не могат да напускат домовете си. За да бъдат допуснати до новата система, те трябва да отговарят на редица изисквания: да имат постоянно жилище, както и електричество и телефонни линии. Освен това те трябва да носят гривната предавател на крака си, а в апартамента им да се инсталира приемник. 
						Стефан Леви, на 31 г., зъболекар от Белград, е осъден на девет месеца затвор за раняване на пешеходец, докато управлявал автомобила си. 
						"Когато ми казаха, че няма да ходя в затвора, а ще излежавам присъдата у дома, не можах да повярвам," каза Леви. "Сега не се налага да казвам на дъщеря си, че ще ходя в затвора. Няма да съм отделен от семейството си." 
						Ръководителката на мисията на ОССЕ за върховенство на закона и правата на човека в Сърбия Рут ван Рейн каза, че алтернативните наказания са важна реформа, но предупреди, че прилагането им е сложен процес. 
						"Прилагането на електронното наблюдение трябва да се планира внимателно, защото иначе много неща може да се объркат," каза тя.

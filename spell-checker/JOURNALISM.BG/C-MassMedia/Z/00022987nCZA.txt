ЕС посочи, че декларирането на независимост от Косово ще създаде проблеми, а няма да ги реши
					22/06/2007
					Официални представители на ЕС в Брюксел предупредиха Косово да не декларира независимост едностранно, посочвайки че това ще създаде "много повече пречки".
					От Блерта Фоничи-Кабаши и Беким Грейчевчи за Southeast European Times от Прищина – 22/06/07
 
					 
						
Специалният пратеник на ЕС за Косово Щефан Лене (вляво) се срещна с косовския президент Фатмир Сейдиу в сряда (20 юни). [Лаура Хасани]
						Представители на ЕС недвусмислено заявиха в четвъртък (21 юли), че блокът няма да подкрепи евентуална декларация за независимост на Косово, и предупредиха ръководството на страната да не предприема едностранни действия в тази посока. 
						В среща извън официалната програма на срещата на върха на лидерите от ЕС в Брюксел външните министри от 27-чления блок отново повториха, че ще подкрепят резолюцията на Съвета за сигурност на ООН, основана на плана на специалния пратеник на ООН Марти Ахтисаари за предоставянe на Косово на независимост под международен контрол. 
						"Основната линия остава същата," е заявил датският външен министър Пер Стиг Молер, цитиран от брюкселското издание EUobserver. Блокът иска Съветът за сигурност да вземе решение възможно най-скоро, е добавил той. 
						Подобно послание бе отправено в сряда от специалния пратеник на ЕС за Косово Щефан Лене. В среща с косовски ръководители в Прищина той заяви, че едностранното обявяване на независимост би била "огромна стъпка назад". 
						"Едностранен акт или друго подобно поведение в Косово би отклонило изцяло добрата воля, която сте получили и постигнали междувременно. Това няма да ви помогне да превъзмогнете оставащите пречки, а ще издигне много, много други," каза Лене. 
						Всяко решение за статута на провинцията "се нуждае от най-добрата възможна основа, от най-силната налична легитимност. А това е резолюция на Съвета за сигурност [на ООН]," добави той. 
						Косовският президент Фатмир Сейдиу обаче заяви, че са налице и други възможности. "Ние виждаме, че с всеки изминал ден шансовете за обща резолюция се изчерпват," каза той. "Бихме искали да имаме резолюция на ООН, но ако не може, има и други алтернативи." 
						"Ние сме за обща резолюция, но не сме съгласни Косово да остава заложник на онези, които могат да блокират процеса и да предотвратят определянето на статута, което е волята на народа," каза президентът. 
						Забавянето на решението за статута може да навреди на регионалната стабилност, каза косовският премиер Агим Чеку, предупреждавайки за потенциална "криза на доверието" сред албанците. 
						Русия отхвърли последното проектопредложение на Запада, което предвиждаше нов кръг от преговори между представителите на Белград и Прищина. Според него, ако не се постигне споразумение до 120 дни, планът на Ахтисаари би влязъл в сила автоматично. 
						Москва неколкократно заплашва да наложи вето на всяка резолюция, с която Сърбия не е съгласна, а тя иска да запази суверенитета си над провинцията. 
						Докато патовата ситуация продължава, ЕС се тревожи все повече, че косовските албанци може да вземат нещата в свои ръце. Това на свой ред може да доведе до разделение в самия блок. 
						"Ако не получим резолюция на ООН, около която да се обединят страните от ЕС, може да се повтори ситуацията с [нахлуването в] Ирак, когато някои страни заеха една позиция, а някои друга," е казал в четвъртък Ларс Ерик Форсберг от дирекцията по разширяване към Европейската комисия. 
						Усложнявайки нещата повече, главният прокурор на ООН Карла дел Понте призова тази седмица за отлагане на решението за косовския статут. Независимостта може да повлияе отрицателно на усилията за залавяне на Радован Караджич, Ратко Младич и останалите военнопрестъпници, укриващи се от правосъдието, каза тя на пресконференция в Ню Йорк. 
						"Би било по-добре, ако решението за Косово не бъде взето точно сега," каза Дел Понте. 
						Косовските лидери реагираха гневно. Скендер Хисени, говорител на Екипа за единство - съставен от основните косовски политически лидери - заяви, че декларацията на Дел Понте "е абсурдна". 
						"Правителството на Косово смята, че Дел Понте е нарушила по най-груб начин мандата си на главен прокурор на Хагския трибунал и че намесата й по въпроса за статута на Косово, и особено по отношение на сътрудничеството на Сърбия с Хагския Трибунал, е неприемлива," се казва в изявление на правителството. 
						Заместник-ръководителят на ЮНМИК Стивън Шук каза, че е посъветвал Дел Понте да се съсредоточи върху собствената си работа.

Косово предприема мерки срещу увеличаването на случаите на фалшифициране на пари
					21/12/2010
					Кореспондент на SETimes разговаря за засилващата се тенденция с Агрон Незай, ръководител на бюрото за разследване на икономически престъпления в Косово.
					От Линда Карадаку за Southeast European Times от Прищина – 21/12/10
 
					 
						
Случаите на фалшифициране на пари в Косово се увеличават. [Ройтерс]
						Косовската полиция арестува в понеделник (20 декември) петима предполагаеми фалшификатори след операция в Дяково, Печ и Призрен. Полицията конфискува повече от 5 000 фалшиви евро. 
						Случаят бе предшестван от друг подобен по-рано този месец, когато бяха заловени 40 000 фалшиви евро в банкноти от по 100 евро, а двама души бяха арестувани. 
						Директорът на Дирекцията за разследване на икономически престъпления и корупция (ДРИПК) Агрон Незай разговаря с кореспондента на SETimes Линда Карадаку за тази нова тенденция и действията, които се предприемат от неговата служба. 
						
						SETimes: Полицията задържа 40 000 фалшиви евро. Това първият подобен случай ли е? Кои са извършителите? 
						
						Агрон Незай: ДРИПК разследва много други случаи – само през 2010 г. са разследвани 130 случая с фалшиви пари – 77 дела са изпратени на прокуратурата, разследването по 53 дела продължава, арестувани са 35 заподозрени и са повдигнати обвинения срещу 85 заподозрени лица. 
						
						SETimes: Как полицията разследва случаите на фалшифициране на пари; сътрудничите ли си с полицейските служби в други държави от региона? 
						
						Незай: Косовската полиция работи въз основа на действащото законодателство, своите правомощия и правна отговорност; поддържа се и добро сътрудничество с полицейските служби от региона. 
						
						SETimes: Това проблем на Косово ли е, или регионален проблем? 
						
						Незай: Това е регионален и световен проблем; обикновено в тези случаи са замесени лица от няколко държави. 
						
						SETimes: Как планирате да се борите срещу това явление? С какви средства, структури, сътрудничество? 
						
						Незай: Косовската полиция имат специализирани звена, които се занимават с превенцията и борбата с това явление. Те работят в тясно сътрудничество с правоналагащите агенции, Централната банка, Косовската митница и полицията на други държави. 
						
						SETimes: Сътрудничите ли си с Албания и Македония по тези случаи и като цяло по случаи, свързани с организирана престъпност на регионално равнище? 
						
						Незай: Косовската полиция поддържа много добро сътрудничество с тези две държави за предотвратяване и борба с всички наказуеми деяния, особено по отношение на случаите на организирана престъпност. По няколко случая сме водили съвместни разследвания с полицейските служби на тези държави.

Румъния отрече своя намеса в молдовските протести
					15/04/2009
					 
						БУКУРЕЩ, Румъния -- Във вторник (14 април) президентът Траян Бъсеску отхвърли обвиненията на молдовски представители, че Румъния стои зад антиправителствените протести миналата седмица в столицата Кишинев. "Напоследък се появиха безпочвени и неприемливи обвинения срещу Румъния от молдовска страна. Молдовските власти се опитват да оправдаят провала на своята политика, като обвиняват някой друг", каза Бъсеску в парламента. Той подчерта, че Румъния няма териториални претенции срещу съседна Молдова. "В интерес на Румъния е да има за съсед процъфтяваща и стабилна държава", каза той. Бъсеску разкритикува "репресивните действия" на молдовските власти и каза, че използването на оръжие срещу гражданите е престъпление. Президентът изрази също загриженост във връзка с "агресията и незаконните мерки" срещу румънски граждани в Молдова. 
						Миналата седмица молдовският президент Владимир Воронин обвини Румъния в намеса във вътрешните работи на неговата страна и в опит за осъществяване на преврат след началото на антикомунистическите вълнения в Кишинев във връзка с резултатите от изборите на 5 април. (Гъндул, Адевърул - 15/04/09; Медиафакс, Агерпрес, Зиаре, Хотнюз, АФП, РТ - 14/04/09)

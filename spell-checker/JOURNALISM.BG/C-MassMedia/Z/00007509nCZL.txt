Международната общност и ЕС призовават за решаване на проблема с безработицата в Гърция
03/07/2003
След прогнозата за нов ръст на безработицата след 2004 г. Гърция трябва бързо да се заеме с проблема.
От Нели Капси за Southeast European Times от Атина - 03/07/03
 
 
Гърция влезе в ЕС с голямо преимущество, което трябваше да й позволи да неутрализира лошото състояние на обществените й финанси: по стандартите на ЕС безработицата на страната бе на задоволително ниво. В началото на 90-те години безработицата в Гърция бе 6.9%, при средно 7.9% в ЕС. Скоро обаче ситуацията започна да се влошава.
Международните организации и технократите от ЕС изразяват своите тревоги, като препоръчват планове за действия в Гърция. Съществува непосредствена опасност, че изпълнението на гръцките задължения по Олимпиадата през 2004 г. и спирането на щедрите помощи от Фонд 3 за подкрепа на общността ще бъдат последвани от нов ръст на безработицата.
Като изключим слабо понижение през 2002 г., процентът на безработицата в Гърция бе относително висок на фона на бързия икономически растеж на страната. Въпреки ръста от 3.5% и 4% на БВП през последните две години -- цифри, които поставят Гърция сред първите две страни-членки на ЕС по този показател -- страната има най-голяма безработица след Испания и Германия. Въпреки че Испания е на първо място по безработица, нейният случай е забележителен, тъй като тя успя постепенно да намали процента почти на половина в сравнение с 80-те години. Гърция обаче се движи в обратна посока.
Според последния доклад на МВФ икономическият ръст на Гърция ще бъде около 3.6% през 2003 г., докато безработицата се очаква да достигне 9.8%. МВФ призовава за допълнителни мерки за стимулиране на трудовия пазар, който той определя като "разочароващ".
Корените на проблема се обсъждат широко през последните няколко години и се свързват с фактори, които промениха характера едновременно на гръцката икономика и общество, основно през последното десетилетие. Те включват модернизация на бизнеса, намаляване на конкрурентоспособността на гръцките стоки на международните пазари с паралелна загуба на основни чуждестранни пазари. Ръстът на промишленото производство не бе достатъчен, за да покрие свиването на селското стопанство, причинено от намаления износ.
Предлагани са мерки за намаляване на безработицата, но повечето от тях предизвикваха неодобрението на профсъюзите. В своя доклад за годишното състояние на икономиката управителят на Гръцката национална банка Никос Гарганас неотдавна предложи стъпки за решаване на проблема. Според Гарганас трябва да бъдат предприети следните мерки:
социалната инфраструктура на детските грижи трябва да бъде подобрена, а работата на непълен работен ден поощрявана, за да се увеличи трудовата заетост на жените;
специално внимание трябва да се отделя на постоянното повишаване на квалификацията, за да се намали дълговременната безработица;
следва да се преразгледат условията за участие в програмите на Организацията за трудовата заетост поради недостатъчно ефективното им усвояване;
интеграцията на чуждестранните работници в гръцката икономика и общество трябва да се улеснява, за да може да се уеднаквят конкурентните условия за фирмите, които използват работна ръка от чужбина, и останалите компании.
Докладът също призовава за намаляване на разходите за откриване на работни места, за трудово и социално осигуряване, както и за приемането на данъчни закони в интерес на работещите на заплата в средните и големи предприятия, които страдат най-силно от строгите правилници.
Остава да се види какви ще бъдат резултатите от всичките тези предложения. Във всеки случай, необходимо е да се намери решение или Гърция ще се окаже в една пост-олимпийска ера, когато тълпи от безработни ще трябва да се съревновават в техни олимпийски игри за място под слънцето.

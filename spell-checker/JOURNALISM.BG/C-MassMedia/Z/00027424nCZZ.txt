Бизнес: В Турция ще се проведе панаир на рибната индустрия
					15/08/2008
					Истанбул ще бъде домакин на “Бъдеща рибна Евразия 2008". Още в деловите новини: България обяви международен търг за изграждането на мултифункционален комплекс; Албания и Черна гора очакват най-високия прогнозен икономически растеж на Балканите тази година.
					 
						
[Future-Fish.com]
						Между 23 и 25 октомври в Истанбул ще се проведе “Бъдеща рибна Евразия 2008", единственият търговски панаир, обслужващ рибната индустрия в Турция. “Бъдеща рибна Евразия 2008" ще бъде панаир на вносители/износители и преработватели на морски продукти, на технологии и оборудване за аквакултури и на технологии и оборудване за промишлен риболов. Повече от 250 турски и чуждестранни дружества ще участват в проявата, а около 6 000 представители на сектора се очаква да посетят панаира.
						*** 
						
						България обяви международен търг за изграждането на нов мултифункционален комплекс в центъра на София, съобщиха представители на правителството. Проектът е на стойност 2 млрд. евро. Комплексът ще замени военни казарми и административни помещения с правителствени и фирмени офиси, хотели и места за спорт и развлечения. Очаква се строителните работи да започнат до две години.
						*** 
						
						Турското правителство е започнало преговори с МВФ по стендбай споразумение за заем, съобщи в понеделник (11 август) министърът на икономиката Мехмет Шимшек. Преговорите са започнали след изтичането на срока на заема от 10 млрд. долара от МВФ през май. Страната не се нуждае от финансиране от МВФ, но правителството смята, че сключването на стендбай споразумение е необходимо като предпазна мярка, заяви Шимшек.
						 *** 
						
						Косовската енергийна корпорация (KEK) започна да изключва в понеделник (11 август) клиенти от мрежата си около Прищина, които са просрочили своите плащания. Според оценките неплатените сметки към KEK възлизат на над 330 млн. евро, което води до невъзможност на дружеството да ремонтира своята материална база и да внася електроенергия.
						*** 
						Според неотдавнашна прогноза на МВФ Албания и Черна гора ще се радват на най-висок икономически растеж на Балканите през 2008 г. Прогнозираният икономически растеж на Албания, който се оценява на 6 %, се нарежда само след този на Черна гора, чиято икономика се очаква да има ръст от 7,2 % тази година.
						*** 
						Водещото хърватско млекопреработвателно дружество “Дукат” бе единственият инвеститор, представил предложение за изкупуването на местния млекопреработвателен завод КИМ. "Дукат" вече контролира 66,96 % от акциите на КИМ, които придоби при приватизирането на завода по-рано тази година.
						*** 
						
						Сръбското правителство ще поиска финансиране от 4,14 млрд. евро за модернизирането на своята железопътна мрежа, съобщи в четвъртък (14 август) вестник “Политика”. Преговорите със заинтересованите финансови институции ще започнат през септември.
						
						(Различни източници – 08/08/08-15/08/08)

Представители на Косово се противопоставиха на идеята за статут на Северно Косово 
					16/03/2011
					 
						ПРИЩИНА, Косово -- Политици и представители на властите в Косово се обединиха срещу предложение на Международната кризисна група (МКГ), че Косово трябва да предостави широка автономия на своята северна част в замяна на признаване от Сърбия. Председателят на парламента Якуп Красничи каза във вторник (15 март), че всяко предложение, накърняващо териториалната цялост на Косово, е неприемливо. „Планът на Ахтисаари е най-големият и болезнен компромис, направен от Косово, затова всичко извън този пакет по никакъв начин няма да бъде прието от институциите на Косово”, заяви той. На идеята на МКГ се противопоставят както управляващите, така и опозиционни представители. Северно Косово все още се ръководи главно от сръбските паралелни структури въпреки усилията на Прищина да установи пълен административен контрол. (Коха Диторе, Зъри, Косова Сот - 16/03/11; РТК, Клан Косова, Кохавижън - 15/03/11)

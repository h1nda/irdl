Македонско издателство е разследвано за връзки с терористи
					11/05/2008
					 
						СКОПИЕ, Македония -- Издателство в Скопие може да има връзки с Ал Кайда, заяви в петък (9 май) говорител на Министерството на вътрешните работи. Той имаше предвид издателство "Нън" и неговия директор Бекир Халими. Според говорителя Иво Котевски Халими е играл ключова роля в дейността и финансирането на "Бамиресия", хуманитарна организация, да която се твърди, че е свързана с Обществото за възраждане на ислямисткото наследство със седалище в Кувейт. Тази организация е в черния списък на ООН като част от мрежата на Ал Кайда. Котевски заяви, че за "Бамиресия" съществуват подозрения, че е част от по-голяма структура с ядра в Босна и Херцеговина, Косово и Черна гора.
						Халими обаче отхвърли твърденията, заявявайки, че те са "политически мотивирани" и са провокирани от бъдещите избори в Македония, както и от неуспеха на страната да получи покана за присъединяване към НАТО. (Дневник, Нова Македония - 09/05/08)

Най-голямата ромска общност в Европа избра нов кмет
					13/09/2005
					Ердуан Исени е новият кмет на Община Шуто Оризари в Скопие. Той измести бившия си съперник Шабан Салиу на втория кръг на извънредните избори, проведени в предимно ромската община по-рано този месец.
					От Зоран Николовски за Southeast European Times от Скопие -- 13/09/05
 
					 
						
От Общинската избирателна комисия в Македония заявиха, че вторият кръг на изборите се е състоял в спокойна атмосфера и че не са били регистрирани нарушения в процеса. [Архив]
						Ердуан Исени спечели извънредните избори в Община Шуто Оризари в Скопие на 4 септември и стана новият кмет на най-голямата ромска общност в Европа. Според македонската Общинска избирателна комисия Исени, кандидатът на Обединената партия за еманципация на ромите, е спечелил с преднина от само 257 гласа.
						По време на кампанията той обеща, че ще подобри инфраструктурата, ще защитава еманципацията на ромите, ще създаде условия за по-добро образование и ще повиши социалната и здравна защита. Неговият противник Шабан Салиу от Македонския ромски съюз, даде подобни обещания. 
						Исени събра 3 465 гласа, или 51 %, а Салиу бе подкрепен от 3 208 избиратели (47 %). Осемдесет и три бюлетини бяха счетени за недействителни или неправилно обозначени.
						От всичко 19 908 души с право на глас в общината едва 6756 -- около една трета от тях -- дадоха своя глас. Tези данни затвърдиха ниската избирателна активност от първия кръг, който бе проведен две седмици по-рано.
						Според Лидия Тасева, председател на Общинската избирателна комисия, Македонският ромски съюз е внесъл възражения, свързани с ниската избирателна активност. Представителите на Салиу обаче са подписали докладите на комисията.
						Не бяха отчетени нередности в процеса на гласуване, а както първият, так и вторият кръг протекоха в мирна обстановка, заяви комисията.
						Ромската група за лобиране и НПО МОСТ също отбелязаха липсата на съществени нарушения. Двете групи разполагаха със 75 души наблюдатели в избирателните секции. 
						Отбелязани бяха някои изолирани случаи на семейно и многократно гласуване. Голяма част от възраженията по избирателния процес бяха подадени от екипите на кандидатите, които твърдяха, че хората са били подкупени да гласуват в полза на единия или другия кандидат.
						През април се проведоха редовните избори. Победителят в тях обаче, Амди Байрами, не можа да заеме поста, защото беше осъден вследствие на скандал за корупция, свързан с текстилни стоки. Сега той излежава присъда лишаване от свобода.

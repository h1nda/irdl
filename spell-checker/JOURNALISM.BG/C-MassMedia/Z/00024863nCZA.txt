Косово е в дневния ред на срещата на върха на ЕС
					14/12/2007
					Държавните глави и ръководителите на правителства от 27-членния блок потвърдиха готовността на ЕС да поеме водеща роля в постигането на споразумение по въпроса за статута на Косово и се очаква в петък да предложат на Сърбия съкратена процедура за придобиване на кандидатски статут.
					(Ройтерс, АФП, Гардиън, Euobserver, EurActiv - 14/12/07; АП, Ройтерс, Би Би Си Гласът на Америка, Б92 - 13/12/07)
 
					 
						
"Ние имаме дълг към Косово и не можем да си позволим да бъдем блокирани от вето на Русия или нещо подобно," каза пред репортери премиерът на Люксембург Жан-Клод Юнкер преди срещата на върха в петък (14 декември) в Брюксел. [Гети Имиджис]
						Лидерите от ЕС се събраха на среща на върха в Брюксел в петък (14 декември), за да обсъдят някои належащи върпоси, включително стъпки за недопускане на евентуална нестабилност на Балканите след провала на преговорите за бъдещия статут на Косово с посредничеството на международни представители. 
						Докато всеобщото очакване е, че етническото албанско мнозинство, съставляващо 90 % от населението, ще обяви намерението си да декларира независимост от Сърбия следващия месец, постигането на обща позиция за реакцията на такъв ход се разглежда като ключ към избягването на нова криза в задния двор на Блока. 
						"Видяхме какво се случи в бивша Югославия, когато [ЕС] не пое нещата в ръцете си," цитира "Ройтерс" думите на белгийският външен министър Карел де Гухт преди срещата, отнасящи се до балканските конфликти през 90-те години на миналия век. 
						Представителите на 27-членния блок проведоха срещата си в края на годината пет дни, преди Съветът за сигурност на ООН да вземе решение по доклада на посредниците от ЕС, САЩ и Русия за резултатите от преговорите. 
						Мнозинството от страните членки, включително голямата четворка - Великобритания, Франция, Германия и Италия -- сигнализираха за готовността си да признаят независимо Косово. Опасявайки се, че одобряването на отцепването на провинцията без одобрението на ООН би могло да насърчи сепаратистите и на други места, няколко страни, сред които Гърция, Румъния, Словакия, Испания и, особено енергично, Кипър, изразиха резерви. 
						Информационните агенции цитираха проектоизявление, което се очакваше да бъде обсъдено от лидерите на ЕС в петък и в което се казва, че процесът на преговори е изчерпан. 
						"Европейският съвет се съгласи с генералния секретар на ООН, че статуквото в Косово е нестабилно и следователно подчерта необходимостта от придвижване напред към уреждане на статута на Косово, което е от решаващо значение за стабилността на региона," цитира "Ройтерс" част от документа, изготвен от външните министри на ЕС по-рано тази седмица. 
						Настоявайки, че Косово е неделима част от нейната територия, Сърбия изрази възраженията си срещу всеки план, който би открил за провинцията пътя към държавността, и подчерта, че би се съгласила най-много на широка автономия. 
						Макар че формално продължава да е част от Сърбия, де факто Косово е протекторат на ООН от края на кофликта от 1998-1999 г. В проектоизялвението от срещата на върха се подчертава, че това е уникален случай, който не създава прецендент. 
						Бившият финландски президент Марти Ахтисаари, който в продължение на 14 месеца водеше преговорите между Белград и Прищина от името на ООН, предложи през март план, който би дал на Косово независимост, контролирана от ЕС. 
						Според съобщенията приготовленията за разполагане на мисия на ЕС за национално изграждане в състав от 1 800 служители за прилагане на плана на Ахтисаари са много напреднали. 
						Що се отнася до Сърбия, проектоизявлението на ЕС насърчава Белград "да изпълни необходимите условия с цел бързо подписване на Споразумението за стабилизация и асоцииране (ССА)" и също така изказва "увереност, че напредъкът по пътя към ЕС, включително кандидатският статут, може да бъде ускорен". 
						Някои страни членки предложиха ЕС да се откаже от условието за пълно сътрудничество на Сърбия с Трибунала на ООН за военни престъпления за финализиране на ССА, но Холандия се противопостави срещу каквито и да било отстъпки за Белград, докато не бъдат арестувани всички обвиняеми във военни престъпления, които все още се изидирват от прокурорите от Хага. 
						Някои лидери от ЕС изказаха мнение, че би било най-добре, ако блокът почака до провеждането на сръбските президентски избори, преди да вземе решение за признаването на независимо Косово. Първият кръг на изборите е насрочен за 20 януари, с евентуален балотаж на 3 февруари.

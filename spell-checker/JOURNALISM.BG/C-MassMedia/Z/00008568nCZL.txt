Делова хроника
03/10/2003
Преглед на деловите и икономическите новини от Балканите след 26 септември.
(Различни източници -- 26/09/03 - 03/10/03)
 
 
Преглед на деловите и икономическите новини от Балканите след 26 септември:
БВП на Хърватия се е увеличил с 5 % през второто тримесечие на тази година, с което продължава положителната тенденция от първото тримесечие, според държавния статистически институт. Инвестициите са нараснали с впечатляващите 18.3 % и е налице високо потребление сред населението. Целта на правителството е ръст на БВП с 4.7 %.
***
Броят на чуждестранните туристи, посетили България през първите девет месеца на 2003 г., се е увеличил с почти 16 % спрямо миналата година, като това подобрение се дължи до голяма степен на черноморските курорти. Повечето туристи са били от Германия, Гърция, Македония и Русия.
***
Правителството на Македония одобри програма за икономическо съживяване на бивши кризисни райони -- Тетово, Куманово и Скопие. След възстановяването на къщи, повредени по време на конфликта от 2001 г., кабинетът планира да се съсредоточи върху три приоритетни области: селско стопанство, комунални услуги и частен бизнес.
***
Втората фаза от продажбата на билети за Летните олимпийски игри през 2004 година в Атина започна на 1 октомври и ще продължи до края на февруари. Предвидени за продажба са общо 2,5 милиона билети, като през първата фаза бяха закупени 1,7 милиона.
***
Министерският съвет на Босна и Херцеговина(БиХ) одобри проектозакон за въвеждане на система за непряко данъчно облагане. Проектозаконът е съобразен с препоръките на МВФ и ЕС за въвеждане на единен данък върху добавената стойност и единни митнически тарифи в двете части на БиХ. Очаква се той да подобри събираемостта на постъпленията в бюджета и да спомогне за намаляването на сенчестата икономика.
***
Фондът за подпомагане на малки предприятия (ФПМП) в Македония закупи 30-процентно дялово участие в единствения македонски производител на фураж, охридската компания "Гица". ФПМП плати за дяла 889 млн. евро, които ще се използват за подобряване на производствената база на фабриката.
***
Световната банка одобри финансиране в размер на 6,2 млн. евро за град Мостар, Босна и Херцеговина (БиХ), след решението на местните власти да създадат публична компания за преработване на отпадъци. По проекта се отпуска финансова помощ от 4,4 млн. евро за защита на река Неретва и заем от 1,8 млн. евро за реализиране на програмата за преработване на твърди отпадъци.
***
Германската компания "Винтершал" и нейният румънски партньор, "Ромгаз", възнамеряват да започнат дейност по добив на природен газ в Трансилвания, най-вероятно до края на този месец. Инвестициите на "Винтершал" в газовия сектор в Румъния вече са достигнали 220 млн. евро.
***
Пивоварната компания "Карлсберг" закупи 50-процентно дялово участие в третата по големина пивоварна в Сърбия, "Пивара Челарево", за 55 млн. евро. Компанията каза, че ще се опита да закупи и останалите акции на по-късен етап. В момента тя притежава пивоварни фабрики в Хърватия, България и Румъния.

Наука и технологии: Напредъкът в учебния процес ще бъде наблюдаван благодарение на ИТ проект
					01/03/2010
					Нов електронен проект в Македония ще позволи на родителите да наблюдават напредъка в класната стая. Още новини от областта на науката: нов английско-хърватски електротехнически речник направи своя дебют; Европейската комисия откри ново училище в Косово.
					 
						
Родителите в Македония могат да следят напредъка на децата си по електронен път. [Гети Имиджис]
						
						Македонските власти започнаха на 23 февруари проект за електронен учебен дневник, който ще позволи на родителите да следят по интернет оценките и заниманията на техните деца в училище. Проектът трябва да бъде въведен във всички начални и средни училища тази есен. 
						*** 
						В сряда (24 февруари) в Загреб беше публикуван английско-хърватски електротехнически речник. Речникът с обем 1000 страници съдържа над 100 000 термина. 
						*** 
						Седемнадесет научноизследователски проекта ще получат финансова помощ от Македония и Словения през 2010 и 2011 г., съобщи на 19 февруари македонският министър на образованието Никола Тодоров. Проектите са в шест научни области. Македония ще предостави съфинансиране в размер на 170 000 евро. 
						*** 
						Координационната служба на Европейската комисия в Косово откри в сряда (24 февруари) ново училище в община Звечан. ЕС е финансирал строителството с 265 000 евро. 
						*** 
						Първият интернет портал, който предоставя информация за неправителствените организации в България, беше официално представен на 22 февруари. На www.ngobg.info има подробни данни за 1000 неправителствени организации. Уебсайтът е създаден по инициатива на Българския център за нестопанско право и Програмния и аналитичен център за европейско право. 
						 *** 
						Нова социална мрежа, наречена "Mozgalo" ("Мислител"), беше официално представена в загребския Музей на съвременното изкуство на 22 февруари. Сайтът има за цел да създаде мрежа от хърватски икономисти, учени, студенти и други и ще започне да функционира от 21 април. Инициатор на проекта е местната Асоциация за развитие и творчество. 
						*** 
						
						Турският оператор на широколентови интернет услуги TTNET представи в сряда (24 февруари) своя последен продукт, който съчетава телевизия и кино. Наречен Tivibu, той дава възможност за гледане на телевизия, както и достъп до голям архив от филми. 
						*** 
						Анеил Сингх, ръководител на делегацията на ЕС в Тирана, съобщи в сряда (24 февруари), че Европейската комисия ще финансира проект на стойност 2,2 млн. евро, който има за цел да подпомогне достъпа на малките и средните предприятия в района до иновации в бизнес технологиите. Сингх заяви, че проектът ще помогне на компаниите да се възползват от възможностите за бизнес в ЕС. 
						
						(Различни източници -- 22/02/10-01/03/10)

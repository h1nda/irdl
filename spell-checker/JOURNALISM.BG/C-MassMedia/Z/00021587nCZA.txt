Комисарят на полицията на ООН в Косово подаде оставка след бунтовете
					14/02/2007
					Британецът Стивън Къртис подаде оставка от поста си по искане на ЮНМИК. Оставката му последва тази на косовския вътрешен министър Фатмир Реджепи.
					От Беким Грейчевчи и Блерта Фоничи-Кабаши от Прищина – 14/02/07
 
					 
						
Комисарят на полицията на ЮНМИК Стивън Къртис (вляво) и главният заместник на специалния представител на генералния секретар на ООН в Косово Стивън Шук дадоха пресконференция в Прищина във вторник (13 февруари). Впоследствие Къртис обяви своята оставка. [Лаура Хасани]
						Комисарят на полицията на ООН в Косово, британецът Стивън Къртис, се оттегли от поста си по искане на ЮНМИК. Ръководителят на мисията Йоахим Рюкер направи съобщението в сряда (14 февруари). Той заяви, че е поискал оставката във връзка със сблъсъците миналата неделя в Прищина между полицията и етнически албански демонстранти, поддръжници на независимостта. 
						Двама от протестиращите загинаха от раните си, получени от гумени куршуми, изстреляни от полицейските части на ЮНМИК. Полицаите се опитваха да попречат на тълпата да нахлуе в сградите на косовското правителство и парламента. 
						Рюкер обясни, че "принципът на политическа отговорност" го е накарал да уволни Къртис. 
						Шефът на полицията е вторият високопоставен служител, подал оставка. В понеделник, след критиките, че полицията е използвала прекомерна сила, косовският вътрешен министър Фатмир Реджепи заяви, че напуска поста си. 
						"Лично аз смятам, че е мое морално задължение към косовските граждани, към семействата Балай и Джеладини, към моите родители и моето семейство, към съвместния ни проект за изграждане на държавата Косово и към стабилността в страната да подам оставката си," каза Реджепи пред репортери. 
						Демонстрацията, организирана от движението "Ветевендосе" ("Самоопределение"), имаше за цел да покаже съпротивата срещу плана на специалния пратеник на ООН Марти Ахтисаари за бъдещия статут на Косово и да накара косовските албански лидери да обявят едностранно независимост. 
						Висшите ръководители на Косово се събраха на извънредно заседание след демонстрацията, обвинявайки "Ветевендосе" и лидера му Албин Курти в нарушаване на стабилността и интересите на Косово. Курти и други членове на организацията бяха арестувани. 
						Активистите на "Ветевендосе", към които се присъединиха представители на граждански организации и една местна правозащитна група, твърдят, че полицията носи вина за това, че е използвала гумени куршуми от близко разстояние. 
						"В нашия сценарий не бе предвидено нападение на правителствени сгради," каза Глаук Конюфца, член на групата, макар и да призна, че протестиращите са нападали "луксозните автомобили" на официалните лица. Той каза, че групата е планирала да организира още протести в цяло Косово. 
						Премиерът Агим Чеку осъди съботната демонстрация, но разкритикува и действията на полицията. "Смъртта на двама граждани е достатъчно показателна и води до заключението, че е използвана прекомерна сила," каза той, добавяйки, че правителството е сформирало оперативна група за разследване на случая. 
						Резултатите ще бъдат оповестени до две седмици, каза Чеку.

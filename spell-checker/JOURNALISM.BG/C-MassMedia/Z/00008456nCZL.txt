Турция отменя ограниченията за имената
24/09/2003
 
АНКАРА, Турция -- Правителството обяви във вторник (23 септември), че отменя забраната за използване на кюрдски или други етнически имена. До местните власти е изпратено писмо, в което се казва, че "всички имена, при които се използва турската азбука, и които не засягат общественото мнение или не подкопават обществения морал, могат да бъдат използвани". Кюрдите и международната общност упражниха натиск за извършване на тази реформа.
Други новини: лидерите на две прокюрдски партии бяха обвинени в помагачество на незаконна въоръжена организация. Тюнджер Бакърхан, председател на Демократическата народна партия и Ахмед Тюран Демир, който ръководи Партията за свободно общество, бяха арестувани заради това, че са присъствали на фестивал в Германия, за който се твърди ,че е бил организиран от асоциация, свързана с КАДЕК, известна в миналото под името ПКК.
Също във вторник турският финансов министър Кемал Унакитан заяви ,че правителството ще призове парламента да одобри промени в бюджета, касаещи 600 млн. евро. Промените ще доведат до увеличаване на средствата за социално-осигурителните институции чрез съкращаване на държавните помощи за бизнес сектора. (AФП, Анадолска агенция - 23/09/03)

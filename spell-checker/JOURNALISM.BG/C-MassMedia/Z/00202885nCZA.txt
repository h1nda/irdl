Жертви на изнасилване през войната: "Живеем напук"
					08/06/2012
					Десетки хиляди жени в БиХ и Косово остават травматизирани от сексуалното насилие през войната, оръжие, за което се смята, че се използва днес в Сирия. 
					От Линда Карадаку за Southeast European Times от Прищина -- 08/06/12
 
					 
						
Травмите и позорът от сексуалните насилия, извършени по време на конфликтите от 90-те години на ХХ в., остават. [Ройтерс]
						В цялата история сексуалното насилие е било оръжие на войната, включително до събитията, протичащи днес в Сирия. Британският външен министър Уилям Хейг каза миналата седмица, че близо 50 000 жени са били изнасилени в Босна и Херцеговина (БиХ) по време на конфликта от 90-те години на ХХ в., а в Сирия силите за сигурност "използват изнасилването както срещу мъже, така и срещу жени като средство за всяване на страх сред опозицията." 
						Великобритания обяви, че ще създаде екип от полицейски служители, адвокати, експерти по съдебна медицина и психолози, които ще пътуват до военните зони за събиране на доказателства за масово сексуално насилие, които ще се използват в делата срещу заподозрените в изнасилване. 
						На 30 май "Болкън Инсайт" цитира изявление на Хага, според което само около 30 извършители на сексуално насилие в БиХ са осъдени от местните съдилища или от Международния трибунал за бивша Югославия (МНТБЮ). 
						"За близо половината от общо 161 души, [обвинени] от Трибунала, сексуалното насилие присъства като точка в обвинителните актове срещу тях. Трибуналът бе първият международен трибунал, открил производства срещу извършителите на военновременно сексуално насилие," каза за SETimes Нерма Йелашич, говорител на МНТБЮ.
						През 1995 г. Трибуналът обвини редица лица в сексуално насилие, извършено в лагерите около Приедор. Две години по-късно МНТБЮ стана първият международен трибунал, издал осъдителна присъда за сексуално насилие в делото срещу Душко Тадич. 
						Друга историческа присъда последва през 2004 г., когато генерал Радислав Кръстич бе осъден на 35 години затвор за участието си в геноцида в Сребреница, включително и за сексуалното, насилие извършено от неговите войници. Това бе първият случай в историята, когато изнасилването бе обявено за инструмент на етническото прочистване. 
						Асоциацията на жените, жертви на войната, със седалище в Сараево заяви, че все повече жертви нарушават мълчанието си. 
						Учредителката на асоциацията Бакира Хасечич каза за SETimes, че "98 % от военните престъпления са извършени срещу бошнашки жени," въпреки че в асоциацията членуват бошначки, хърватки и сръбкини. Наскоро към нея са се присъединили и ромски жени. 
						Преодолявайки травмата, добави тя, "е невъзможно [да] изтрием от съзнанието си всичко, което сме преживели." 
						Тя критикува стратегията, приета през 2008 г., за съдебно преследване на предполагаемите военнопрестъпници. "Ако продължават с тази стратегия..., ще им трябват 1 000 години." 
						Към края на 2010 г. 28 души са били осъдени за тежки сексуални престъпления в БиХ, а четирима са били допълнително осъдени, че не са предотвратили престъпленията. Някои получиха дългогодишни присъди, като Миломир Стакич, който получи 40 години.
						Жертвите на изнасилване не бяха включени в съответните закони за жертвите на войната нито в БиХ, нито в Косово. Няма и точни данни за броя на жертвите в Косово. 
						"Казват, че броят на изнасилените жени варира от 10 000 до 20 000. В нашето общество хората не говорят открито за този вид насилие," каза за SETimes Фериде Рушити от Центъра срещу изтезанията в Прищина.
						Според доклад от май 2000 г. на "Хюмън Райтс Уоч" мнозинството от изнасилванията са били извършени от "сърби от военизирани групировки" с връзки, сочещи "или към сръбското вътрешно министерство, или към Югославската армия". 
						Последиците за тези жени са огромни, отбеляза Рушити, често водещи до развод или решение никога да не сключват брак. 
						Хасечич от БиХ е съгласна. "Нито една от жените не е преодоляла травмата. Живеем напук, борейки се за справедливостта и истината." 
					
				
			
					 
					
 
 

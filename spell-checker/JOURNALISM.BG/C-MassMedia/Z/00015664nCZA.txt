Македония е изправена пред високо ниво на бедност
					22/08/2005
					Домакинствата с деца на издръжка от родителите им съставляват най-голямата маса от бедното население в Македония, сочи официалната статистика. Обръщането на няколкогодишната тенденция към нарастваща бедност е едно от основните предизвикателства пред лидерите на страната.
					От Марина Стояновска за Southeast European Times от Скопие -- 22/08/05
 
					 
						
Нивото на бедност в Македония се увеличаваше през последните четири години, но спадна леко през 2004 г. [Гети имиджис]
						Нивото на бедност в Македония е скочило от 24,6 % през 2001 г. на 29,6 % през 2004 г., сочат данни на Националната статистическа служба. Броят на хората, считани за бедни, е над 600 000 души - увеличение с около 120 000 за последните четири години.
						Данните за 2004 г. показват лек спад в сравнение с 2002 и 2003 г., когато равнището бе 30,2 %. Те обаче показват още, че досега Македония не е успяла да промени съществено дългосрочната тенденция към нарастваща бедност. 
						Домакинствата с деца на издръжка от родителите им са най-уязвими и съставляват 35,1 % от бедните в Македония. Общият показател за бедност за семействата с деца на възраст под 2 г. е 36,5 %, а за семействата с шест и повече членове нивото нараства на 42,5 %. Най-нисък е индексът (16,5 %) за двучленните семейства.
						Други анкети и проучвания сочат безработните на върха на скалата на бедността, с дял от 39 %. Образователният ценз на главата на семейството е ключов фактор. Най-високият процент на бедност, 57 %, е очевиден сред необразованите хора, а най-ниският (9,1 %) е сред хората с висше образование. 
						По въпроса как живеят македонските граждани в сравнение с миналата година неотдавнашно проучване установи, че едва 0,3 % от интервюираните смятат, че са в по-добро материално положение сега. Други 45,7 % заявяват, че са на същото равнище, а 19,3 % казват, че са по-зле. Повечето интервюирани, 27,9 %, са казали, че се нуждаят от около 500 евро месечно, за да живеят нормално.
						Според определението на ЕВРОСТАТ бедни са онези хора, семейства и групи, чието материално, културно и социално благосъстояние е под минималния жизнен стандарт за страната им. Световните стандарти поставят като праг за бедността в света сумата от 2,5 долара на човек дневно. 
						По препоръка на Световната банка и МВФ македонското правителство сформира през 2002 г. специален екип, който да изготви стратегия за намаляване на бедността в страната. Стратегията вече е част от доклад за Македония за целите на развитие на хилядолетието. Основен приоритет на стратегията е понижаването на нивото на бедност и повишаване на степента на образованост сред бедните.
						Икономическата програма на правителството набляга също на разкриването на работни места като средство за понижаване на бедността. Програмата предвижда спад на броя на безработните лица с 60 000 души през следващата година.

Балканските страни подкрепят международната реакция на кризата в Либия
					03/03/2011
					Tурция е единствената страна в Югоизточна Европа, която изрази открита опозиция срещу санкциите на ООН.
					(Различни източници - 26/01/11 - 03/03/11)
 
					 
						
Балканските страни се противопоставят на насилието в Либия. [Ройтерс]
						Правителствата на всички страни от Югоизточна Европа с изключение на Турция пряко и косвено изразиха подкрепа за мерките, предприети от международната общност в отговор на поголовното използване на сила срещу гражданските протести в Либия от 15 февруари насам. 
						Във вторник (1 март), 192-членното Общо събрание на ООН прекрати членството на Либия в Съвета за човешки права на организацията (СЧП) заради репресиите на полковник Муамар Кадафи срещу мирните протестиращи, които искат отстраняването му от власт. Решението бе взето след препоръката в петък на 47-членния Съвет за човешки права, базиран в Женева. 
						В реч пред продължаващата сесия на СЧП македонският външен министър Антонио Милошоски оцени високо тази мярка, както и решението на Съвета за спешното изпращане в Либия на независима разследваща комисия. Той също похвали Съвета за сигурност на ООН за “бързото и единодушно решение” в събота да наложи серия от рестриктивни мерки срещу Либия. 
						Санкциите, които включват оръжейно ембарго, забрана за пътуване на Кадафи и 15 негови приближени, както и замразяване на авоари на либийския лидер и петима членове на семейството му, бяха подкрепени от Босна и Херцеговина (БиХ), която е една от непостоянните членки на 15-членния Съвет за сигурност. 
						В реч на заседанието в събота Иван Барбалич, постоянен представител на БиХ в ООН каза, че неговата делегация е ужасена от “неприемливото равнище на насилие” срещу цивилни лица в Либия и призова за спешни действия за прекратяване на кръвопролитията в страната. 
						В обръщение към СЧП в Женева във вторник албанският заместник-външен министър Едит Харджи отбеляза, че хората в нейната страна, отхвърлила половинвековна диктатура едва преди 20 години, напълно съзнават “тоталното незачитане на човешките права в Либия.” 
						"Международната общност трябва да изиграе активна роля и не трябва да позволява нарушаването на човешките права да се превърне в случай, при който човечеството ще съжалява за реакциите по-късно”, подчерта тя. 
						Черна гора също изрази пълната си подкрепа за решенията на Съвета за сигурност и СПЧ за Либия. 
						Нарушаването на човешките права и “репресиите и употребата на сила срещу цивилни лица” от режима на Кадафи изискват “незабавна и адекватна реакция от страна на международната общност”, каза в Женева във вторник Небойша Калудерович, държавен секретар на Външно министерство в Черна гора. 
						В понеделник България, Кипър, Гърция, Румъния и други 23 страни членки на ЕС единодушно приеха решение, с което се налагат дори още по-строги санкции на режима на Кадафи от онези, за които съобщи Съветът за сигурност през уикенда. 
						Сърбия заяви в сряда, че прекратява военното и икономическо сътрудничество с Либия в съответствие с резолюцията на ООН. 
						Изразявайки загриженост за ситуацията министърът на отбраната Драган Сутановац също отхвърли твърденията, че членове на сръбската армия или военни от резерва са били замесени в репресиите срещу протестиращите от режима на Кадафи. 
						"Ние не участваме в това по никакъв начин; нито един пилот или друг член на армията не участва в събитията в Либия, особено във военните действия там", подчерта той.
						Министърът на труда Расим Ляич каза пред репортери, че неговата страна заклеймява всякаква форма на нарушаване на човешките права и добави, че сръбските официални преставители са направили точна равносметка по въпроса. 
						Турция е единствената страна от Югоизточна Европа, която възрази срещу санкциите на ООН срещу Либия, когато премиерът Реджеп Тайип Ердоган заяви, че рестриктивните мерки ще навредят на либийския народ повече, отколкото на техния лидер. 
						Междувременно Кадафи даде ясно да се разбере в сряда, че той не възнамерява да се оттегли. Либийският лидер, който обещава да се бие до последния човек, отново обвини Ал Кайда, че стои зад безредиците в страната и че бойците на Осама бин Ладен дават на тийнейджърите мляко и кафе с "халюциногенни хапчета". 
						Върховният представител на ООН за бежанците Антонио Гутерес предупреди във вторник за риска от "огромно хуманитарно бедствие", ако не бъдат взети мерки за евакуиране на онези, които се опитват да избягат от насилието в Либия. 
						Той каза, че около 90 000 души, най-вече работници от Египет и Тунис, са преминали в Тунис от 20 февруари насам. Броят на либийците, които са напуснали страната си надвишава 3500 души, каза той.

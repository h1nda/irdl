Корупционни скандали в румънската полиция
					29/11/2010
					Два корупционни скандала, които разтърсиха румънската полиция, могат да задълбочат недоверието на европейските партньори на фона на усилията на страната да се присъедини към Шенген
					От Паул Чокою за Southeast European Times от Букурещ – 29/11/10
 
					 
						
Румънската Национална служба за борба с корупцията (НСБК) разкри стотици случаи на корупция в полицията. [Габриел Петреску/SETimes]
						Началникът на румънската полиция и заместник-министърът на вътрешните работи бяха уволнени миналата седмица след поредица от корупционни скандали, които опетниха имиджа на институцията с най-важна роля за усилията за присъединяване към Шенген. 
						Главният комисар Петре Тоба и държавният секретар Валентин Фатулою, заместник-министър на вътрешните работи, бяха уволнени от премиера Емил Бок по искане на министър Траян Игаш след два различни скандала, в които беше замесен Фатулою. 
						Тоба беше уволнен заради управленски грешки след дръзко убийство посред бял ден в североизточния град Пятра Нямц в средата на ноември. Местен мафиот беше застрелян в кафене заради явен конфликт между конкурентни престъпни групи. 
						Вътрешно разследване, проведено от министерството на вътрешните работи, установи, че въпреки предупрежденията на разузнавателните служби, местната полиция е пренебрегнала нарастването на престъпността и не е работила по около 2 200 следствени дела за тежки престъпления. В около 100 случая писмените жалби на гражданите дори не са били регистрирани, както предвижда законът. 
						Ръководителят на окръжната полиция, протеже на Фатулою, беше уволнен, след като разследването разкри, че е поддържал тесни отношения с убития гангстер. 
						В друг случай Фатулою отново трябваше да отговаря за предполагаемите си връзки с друг скандален бизнесмен, Каталин Келу, след като стана ясно, че Келу се е опитал да предложи на Фатулою 1 млн. евро подкуп, за да му помогне, като прикрие няколко дела за укриване на данъци и пране на пари, свързани с Келу. 
						 Фатулою заяви, че е информирал Националната служба за борба с корупцията (НБК) за намерението на Келу. Келу и неговите посредници бяха уловени на местопрестъплението при опит да предадат парите и два луксозни автомобила. 
						Фатулою обаче не е успял да отговори на въпросите как, преди всичко, са започнали отношенията му с бизнесмена или какво е било участието му в убийството в Пятра Нямц. 
						Според анализатори случаят Фатулою, който със сигурност е най-известният, изпраща смесени сигнали в чужбина. 
						„Можем да кажем, че скандалът има и известна положителна страна: той показва, че системата на наказателното разследване си върши работата и че държавата се бори, когато се налага да се справя с корупционни скандали на толкова високо ниво”, каза за SETimes Лаура Стефан, координатор по борба с корупцията във водещия мозъчен тръст "Румънско академично общество" (РАО). 
						 „Това обаче не е новина за Европейската комисия. ЕК знае, че Националната служба за борба с корупцията (НСБК), например, си върши работата”, добави тя. 
						Вместо това, посочва тя, може да стане така, че европейските партньори да останат с усещането, че страховете им се потвърждават. 
						„В крайна сметка западните държави все повече акцентират на доверието, когато говорят за Румъния и очакваното й присъединяване към Шенген. Така че, когато имаме държава, в която на държавния секретар се предлага подкуп от 1 млн. евро, може да се каже, че е налице сериозен проблем в системата на вътрешните работи”, твърди Стефан. 
						„Този скандал не затвърждава доверието, което Западът иска от нас, защото Шенген означава и обмен на данни и може да възникнат опасения, че някои от тези данни биха могли да бъдат изтъргувани, например за определена парична сума”, каза тя. 
						Двата скандала се отразиха и на общественото доверие. В анкета, проведена от CSCI и публикувана в сряда (24 ноември), 66 % от анкетираните посочват, че нямат доверие в румънската полиция, а 86 % смятат, че полицията е свързана с кланове от подземния свят.

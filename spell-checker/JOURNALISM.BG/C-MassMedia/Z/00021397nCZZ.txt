Бизнес: Македония започва инвестиционна кампания
					26/01/2007
					Македония започна инвестиционна кампания, която ще продължи до края на следващия месец. Още в деловите новини от тази седмица: албанската електрическа компания КЕШ получи заем от 20 млн. долара; повишават се цените на недвижимите имоти в България.
					
 
					 
						
Македонският премиер Никола Груевски (отпред в средата) обявява инвестиционната кампания в сряда (24 януари). [Томислав Георгиев]
						
Македонското правителство започна миналата седмица инициативата "Нов рай за бизнеса в Европа", за да популяризира деловия потенциал на страната. Кампанията в печатни медии, обхващаща 50 вестника в 35 страни, ще продължи до 1 март. Премиерът Никола Груевски обяви плана на пресконференция в сряда (24 януари). 
						*** 
						
A
лбанският финансов министър Ридван Боде каза, че правителството ще даде заем от 20 млн. долара на държавната електрическа компания КЕШ за закупуване на допълнителни количества електроенергия. Целта на решението, което трябва да бъде одобрено от парламента, е да се облекчи тежката ситуация с недостига на енергия. 
						*** 
						Споразумението за продажба на 65 % от оператора на фиксирани телефонни услуги в Република Сръбска (РС) "Телеком Сръпске" на сръбската телекомуникационна компания "Телеком Сърбия" бе подписано между представители на Дирекцията по приватизация на РС и "Телеком Сърбия" в края на миналата седмица в Баня Лука. Очаква се комисията за регулиране на съобщенията на Босна и Херцеговина да одобри споразумението през следващите 60 дни. 
						*** 
						Цените на недвижимите имоти в България са се повишили със 17,4 % за една година в четвъртото тримесечие на 2006 г., съобщи Националният статистически институт. Най-високи остават цените край морето и в столицата, макар да има интерес и към други райони, най-вече в Южна България. 
						*** 
						Парижкият клуб на кредиторите съобщи в сряда (24 януари), че приема предложението на македонското правителство за предсрочно изплащане на 104 млн. долара от дълговете на Скопие. По силата на споразумение, сключено по-рано тази седмица между македонския финансов министър Трайко Славевски и представители на Парижкия клуб, плащанията ще се извършат на доброволна основа между 31 януари и 30 април, след като Македония сключи двустранни споразумения поотделно с всяка от 13-те страни кредиторки. 
						*** 
						МВФ откри първото си представителство в Черна гора в сряда (24 януари), след като по-рано този месец страната бе официално приета във Фонда и в Световната банка. Представителят на МВФ в Подгорица Харалд Хиршхофер каза на церемонията по откриването, че международната финансова институция е готова да предостави финансова и експертна помощ на черногорското правителство. 
						
(Различни източници -- 19/01/07-26/01/07)

Бизнес: Македония и Литва се договориха за премахване на двойното данъчно облагане
					31/08/2007
					Външният министър на Литва посети Македония и подписа договор за избягване на двойното данъчно облагане и укриването на данъци. Още от седмицата: Черна гора подписа първия си договор със Световната банка след обявяването на своята независимост.
					 
						
Македонският външен министър Антонио Милошоски (вдясно) и литовският му колега Петрас Вайтиекунас подписаха споразумение за данъчното облагане в сряда (29 август) в Скопие. [Томислав Георгиев]
						
Македония и Литва подписаха в сряда (29 август) споразумение за избягване на двойното данъчно облагане и укриването на данъци, с особен акцент върху данъците за доходи от труд и капитал. Споразумението бе подписано в Скопие от македонския външен министър Антонио Милошоски и гостуващия му литовски колега Петрас Вайтиекунас. 
						*** 
						Световната банка ще отпусне 14 млн. евро на Черна гора с цел да подпомогне развитието на туристическата индустрия и сигурността на енергоснабдяването. Договорът за заема бе подписан във вторник (28 август) от черногорския финансов министър Игор Лукшич и от представителя на Световната банка Ян-Петер Олтерс. Черна гора подписва договор със Световната банка за първи път, откакто стана независима държава. 
						*** 
						Правителството на Република Сръбска и норвежката фирма "Текнор Енерджи" подписаха във вторник (28 август) договор за изграждането на седем малки ВЕЦ. Изпълнението ще започне през март 2008 г. Инвестицията е на стойност 152 млн. евро, а норвежката фирма ще експлоатира централите на концесия за срок от 30 години.
						*** 
						
Сръбската компания "Делта Инвест" обяви във вторник (28 август) намерението си да построи нов мол в Белград през пролетта на 2008 г. Комплексът ще се състои от търговски център с обща площ 220 000 кв. м и две кули, всяка с площ от 100 000 кв. м. Общата инвестиция се оценява на 300 млн. евро. 
						*** 
						Четиринадесет турски компании и осем китайски фирми подписаха експортни споразумения във вторник (28 август). Договорите на обща стойност 154 млн. евро бяха подписани по време на посещение на китайска делегация, включваща представители на държавния и частния сектор.
						 *** 
						Словенската енергийна компания "Словенске Електране" закупи “Топлофикация-Русе” в България за 85,1 млн. евро. Договорът бе подписан във вторник (28 август). 
						*** 
						Испанската "Арикам Груп" ще построи циментов завод за 250 млн. евро в Албания. В първата фаза заводът ще произвежда 1,5 млн. тона цимент годишно. Количеството ще се увеличи с 1 млн. в последната фаза. 
						*** 
						
Черногорският телеком въведе нови, по-високи цени за фиксираните телефонни услуги от събота (1 септември). По новите тарифи цените за този вид услуга ще се удвоят, а цените на повикванията от стационарни към мобилни телефони, както и на международните повиквания, ще бъдат намалени. 
						
(Различни източници -- 24/08/07-31/08/07)

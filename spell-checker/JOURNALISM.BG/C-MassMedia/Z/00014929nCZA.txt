Хърватия трябва да реши оставащите проблеми с вътрешно разселените лица
					16/06/2005
					Нов доклад на Съвета на Европа призовава хърватските власти да положат още усилия за обезпечаване на завръщането на бежанците и принудените да се изселят лица, като посочи някои продължаващи проблеми, в т. ч. дискриминация, жилищно настаняване и др.
					От Светла Димитрова за Southeast European Times от София -- 06/16/05
 
					 
						
София Гуса, завърнала се хърватска сръбкиня, стои пред разрушения дом на съседа си, Милан Билеич. Двамата бяха сред групата завърнали се сърби, които миналата година бяха посетени от хърватския премиер Иво Санадер и от председателя на ОССЕ Соломон Паси в рамките на инициативата им за насърчаване на помирението и толерантността. [Гети имиджис]
						Европейската комисия срещу расизма и нетолерантността (ЕКРН) към Съвета на Европа (СЕ) публикува нов доклад, който призова властите в Загреб да положат още усилия за обезпечаване на завръщането на бежанците и принудените да се изселят лица. Въпреки че експертна комисия е изготвила национална антидискриминационна стратегия, "все още не са напълно решени проблемите, свързани с придобиването на гражданство от лицата, които не са от хърватски произход, но са живели в страната продължително време," се казва в съобщение за пресата на ЕКРН. "Трябва да се постигне и значителен напредък по отношение на завръщането на бежанците и принудените да се изселят лица, особено по въпроса с жилищата." 
						По-конкретно докладът цитира продължаващите междуетнически насилия и расистки нападки, недостатъчните гражданско и административно-правни разпоредби, забраняващи дискриминацията, липсата на национален съвет със задача да се бори срещу расизма, както и все още незадоволителното ниво на толерантност в медиите. Освен другите мерки, ЕКРН призова властите да усъвършенстват съответните наказателни закони, да подобрят прилагането на съществуващите закони, да предприемат стъпки към приемане на имиграционна политика и по-ефективно да работят за защитата на правата на търсещите убежище лица и бежанците. 
						По-рано този месец представителят на генералния секретар на ООН по въпросите на човешките права на вътрешно разселените лица също призова Загреб да реши проблемите на принудените да се изселят лица. Като похвали Хърватия за напредъка й в осигуряване на завръщането на сръбските бежанци в довоенните им домове, Валтер Калин посочи, че "все още е останала сравнително малка група случаи след значителната инвестиция, направена вече от правителството". 
						Конфликтът от 1991-1995 г. в Хърватия принуди повече от 500,000 души да напуснат домовете си, според съобщение на АП. Докато повечето от хърватските бежанци след това са се завърнали, все още има десетки хиляди сърби, които живеят като вътрешно разселени лица или като изгнаници в Босна и Херцеговина (БиХ) или в Сърбия в очакване на постоянно решение на проблема. 
						По време на тридневното си официално посещение в Хърватия, Калин се срещна с президента Стипе Месич, премиера Иво Санадер, омбудсмана, както и с представители на Съвета за националните малцинства, международни агенции и неправителствени организации. Той посети също хърватския регион Източна Славония, за да се срещне с вътрешно разселени лица. 
						"Както президентът, така и премиерът ясно посочиха пред мен желанието си най-сетне да се решат трудните проблеми, породени от масовите изселвания на хора по време на конфликтите през 90-те години," каза Калин, като похвали властите за тяхната политическа воля да се справят с проблема. 
						Основната констатация от посещението му обаче е, че правителството трябва да направи последно съгласувано усилие за решаване на останалите проблеми. 
						Според Калин Загреб трябва да предприеме необходимите практически стъпки, за да може "международната общност да извади Република Хърватия от списъка на страните по света, в които съдбата на вътрешно разселените лица е повод за безпокойство".

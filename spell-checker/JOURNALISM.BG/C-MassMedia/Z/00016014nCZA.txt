ЕС одобри декларацията за Турция
					22/09/2005
					ЕС официално одобри в сряда особено важната декларация за Турция, с която се премахва една от главните пречки за започване на присъединителните преговори между Анкара и Брюксел по график. Единственият друг въпрос, който остава да бъде решен преди 3 октомври, е приемането на рамката за преговорите.
					(AП, АФП, Ройтерс, Би Би Си, Си Ен Ен, Интърнешънъл хералд трибюн, Търкиш прес, Търкиш дейли нюз, Уеб-сайт на британското председателство на ЕС - 21/09/05)
 
					 
						
С този ход се "постила пътят за по-гладко приемане на преговорната рамка, а оттам и за откриването на преговорите за присъединяване с Турция на 3 октомври," заяви в сряда (21 септември) комисарят по разширяването на ЕС Оли Рен. [AФП]
						Официални представители на ЕС изразиха в сряда (21 септември) увереност, че официалното одобрение на декларацията във връзка с отказа на Анкара да признае Кипър е разчистило пътя за започване на преговорите за присъединяване с Турция през идния месец, според приетия график. 
						С този ход се "постила пътят за по-гладко приемане на преговорната рамка, а оттам и за откриването на преговорите за присъединяване с Турция на 3 октомври," заяви в сряда комисарят по разширяването на ЕС Оли Рен, определяйки декларацията като "разумен и балансиран резултат". Единственият въпрос, който остава да се реши, е приемането на рамката за преговорите. 
						Напрежението между Турция и ЕС нарасна през юли, когато Анкара подписа протокол за разширяване на митническото си споразумение със съюза, но приложи към него декларация, в която заяви, че този акт не е равносилен на признаване на Кипър. 
						След продължителни спорове посланиците от ЕС се споразумяха в понеделник за текста на контрадекларация на блока, която трябваше да бъде официално одобрена на следващия ден. Във вторник обаче Кипър повдигна възражения в последния момент и тя бе свалена от дневния ред. Представителите на страната се отказаха от резервите си в сряда, отваряйки вратата към постигането на споразумение. 
						Без да установява конкретен краен срок, документът посочва, че Турция трябва да признае Кипър в хода на преговорите си за членство. "Признаването на всички страни членки е задължителен елемент от процеса на присъединяване," се казва в декларацията, състояща се от 7 точки. "В този смисъл ЕС подчертава голямото значение, което придава на нормализирането на отношенията между Турция и всички страни членки на ЕС възможно най-скоро." 
						Призовавайки Турция да гарантира "пълно, недискриминационно прилагане" на митническото споразумение - особено като предостави достъп до своите пристанища и летища за кипърските кораби и самолети - ЕС отправи предупреждение, че неизпълнението на това условие може да доведе до застой в напредъка на преговорите за присъединяване.
						"Турция трябва да приложи протокола в пълна степен спрямо всички страни членки," заяви ЕС, отбелязвайки, че ще извърши оценка на прилагането на споразумението от Турция през 2006 г. "Европейската общност и нейните страни членки подчертават, че откриването на преговорите по съответните глави зависи от изпълнението от страна на Турция на договорните й задължения към всички страни членки. Неизпълнението на задълженията й в пълна степен ще се отрази на цялостния напредък на преговорите." 
						Декларацията също така пояснява, че ООН ще трябва да играе водеща роля в усилията за слагане на край на 31-годишното разделение на Кипър. 
						
Tъркиш дейли нюз предаде в сряда, че именно тази точка от декларацията е подразнила официалните представители на кипърските гърци, които искали промени в текста, целящи даване на по-първостепенна роля на ЕС в евентуални нови мирни преговори за Кипър. 
						В обръщение към Общото събрание на ООН на заседанието му в сряда турският външен министър Абдула Гюл обвини Никозия в опити да отстрани ООН от преговорите за обединяване на средиземноморския остров. 
						"Жалко е, че в момент, когато разискваме начините за най-добро възможно реформиране на ООН и повишаване на нейната роля, наблюдаваме същевременно опити за изместване на кипърския проблем извън организацията," каза Гюл. "Ние разглеждаме подобни усилия за подкопаване на ролята на ООН като особено смущаващ парадокс.'' 
						Той изказа също съжаление, че са били пренебрегнати препоръките, които генералният секретар на ООН Кофи Анан направи миналата година, за вдигане на всички ограничения, наложени на кипърската турска общност. Всички ограничения върху свободното движение на хора, услуги и стоки между кипърския гръцки Юг и кипърския турски Север, както и към Турция и Гърция, трябва да бъдат премахнати в пакет, каза Гюл.

ЕК призова Албания да се бори срещу корупцията и да подобри съдебната система
					13/11/2008
					В доклада за напредъка на Албания на Европейската комисия, публикуван миналата седмица, се казва, че страната трябва за засили борбата срещу корупцията, прането на пари, трафика на наркотици и организираната престъпност. 
					От Йонилда Кочи за Southeast European Times в Тирана – 13/11/08
 
					 
						
Корупцията остава един от най-големите проблеми на Албания. [Архив]
						В доклада на Европейската комисия (ЕК) за напредъка на Албания, публикуван на 5 ноември, се казва, че корупцията, недостатъците на съдебната система, политизирането на държавната служба и организираната престъпност остават най-големите препятствия за страната. 
						"Корупцията все още е навсякъде", се казва в доклада. В него се цитира взрива във военния склад в Гердеч, при който бяха убити 17 души през март, като пример, който все още се нуждае от разследване. "За да се гарантира надеждност в борбата срещу корупцията, твърденията около този случай трябва да бъдат доказани", се отбелязва в доклада. 
						В доклада се споменава и съдебната система. "Съдебните процедури остават бавни и непрозрачни", твърди ЕК и призовава към по-голяма съдебна отчетност. 
						Прането на пари, трафикът на наркотици и организираната престъпност продължават да предизвикват сериозно безпокойство. "Ограничен напредък се забелязва и в борбата срещу организираната престъпност, която е ключов приоритет за европейско партньорство", се казва в доклада. 
						В документа се критикуват законите за обществени поръчки и тяхното прилагане затова, че не са хармонизирани със съответните разпоредби на ЕК. Като цяло привеждането на албанските закони към acquis е бавно според доклада, който също критикува Албания заради лошото им прилагане. 
						ЕК освен това споменава и политическите назначения на държавни служби, окачествявайки ги като пречка към отчетността и независимостта на държавната служба. "Продължават назначенията по линия на политическите партии, което е в разрез със Закона за държавната служба", се казва в доклада на ЕК. 
						Освен това докладът обвинява Албания за липсата на прозрачност и за недостатъчен диалог между политическите партии. 
						Не всички оценки в доклада на ЕК обаче са негативни. Комисията отбелязва, че Албания е постигнала напредък по отношение на демокрацията и върховенството на закона, в управлението на федералната полиция и във финансовата и данъчна политика. 
						Правителството преувеличи коментарите за напредъка на Албания. "Докладът е потвърждение за постиженията на Албания към евроатлантическа интеграция, стимулирайки правителството да работи по-упорито за осъществяване на стандартите", заяви премиерът Сали Бериша. 
						"Ние... прилагаме закона за конфликт на интереси и поставяме въпросите за корупцията на първо място в нашия дневен ред", заяви пред парламента миналата седмица министърът на европейската интеграция Майлинда Брегу. 
						Опозицията обаче твърди, че правителството не поема отговорност за ключовите въпроси, които страната трябва да реши. Противоречиви тълкувания на доклада бяха в центъра на разгорещен дебат в парламента, което накара официални представители на ЕС да направят изявление. 
						"Корупцията се определя като особено сериозен проблем за Албания", заявиха в изявление пратениците на ЕС, публикувано от френското посолство. 
						"Ние окуражаваме Албания да ускори усилията си за реформи, особено в областите, в които в доклада на Комисията бе установен ограничен и малък напредък ", заявиха те.

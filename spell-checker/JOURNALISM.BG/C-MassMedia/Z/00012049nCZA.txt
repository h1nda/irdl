Ж..п. линия ще свърже отново бившите югорепублики 
					21/09/2004
					Вземайки решение, което се разглежда като особено важно за регионалното икономическо развитие, Сърбия, Хърватия и Словения се споразумяха да стартират преки товарно-влакови връзки между своите столици. 
					От Игор Йованович за Southeast European Times в Белград - 21/09/04
 
					 
						
Новата пряка товарна линия ще свързва Белград, Загреб и Любляна.[Андрия Илич]
						Ръководителите на железниците на Сърбия, Словения и Хърватия подписаха споразумение миналия месец в Белград за откриване на пряка товарно-влакова линия, Сава експрес, която ще функционира веднъж седмично между Белград, Загреб и Любляна. Това е първата фаза от един по-голям проект за свързване на европейските железници с Истанбул. Планираният ж.п. маршрут бе приветстван като начинание с голям потенциал за подобряване на икономическото сътрудничество в региона. 
						Според представители на Словения влаковата линия е "една от най-важните стъпки за създаване на европейска ж.п. мрежа за товарен трафик." Влаковата композиция ще отпътува от Любляна за Белград в сряда и ще се връща в Любляна в четвъртък - двупосочен маршрут в рамките на 14 часа. 
						Словения и Хърватия са сред държавите, които вземат активно участие в приватизацията на сръбските компании, като товарният влак се очаква да транспортира големи количества стоки. През миналата година общият износ от Словения за Сърбия е нараснал със 75 %, докато вносът от Сърбия за Словения се е увеличил с 395 %.
						Представителите на трите железници предвиждат, че повече от половин млн. тона стоки ще бъдат транспортирани по тази линия до края на годината. През 2005 г. Сърбия, Черна гора, Хърватия и Словения очакват ж.п. транспорт на стоки с тегло от 1.5 млн. тона. 
						Шефът на белградската ж.п. компания ЗТП Миленко Саранчич обяви, че новата ж.п. линия ще започне да функционира на 1 октомври. Два други товарни влака ще бъдат пуснати в експлоатация след шест месеца, допълни той. 
						Директорът на хърватските железници Томислав Млинарич каза, че споразумението е от голямо значение и ще насърчи използването на националната ж.п. мрежа. Директорът на словенските железници Блаж Миклашич междувременно посочи, че пускането на всекидневни товарни влакове може да бъде включено в дневния ред на разговорите през следващата година.

Бедствията налагат необходимостта от превантивни мерки
					05/10/2009
					Последствията от природните бедствия в Югоизточна Европа това лято показват, че страните в региона трябва да открият пропуските в програмите си за справяне с бедствията, за да намалят риска от загуба на човешки живот и да смекчат последствията от бедствията, които се очаква да се увеличат в бъдеще. 
					(Информационни агенции -- 01/08/09 -26/09/09; Световна банка; Междуправителствена комисия по климатичните промени; Международна федерация на дружествата на Червения кръст и Червения полумесец; Съвместен изследователски център на Европейската комисия)
 
					 
						
Торнадо се движи по почернялото небе на Никозия по време на внезапната буря на 18 септември. [Гети Имиджис]
						Бури, наводнения, горски пожари, земетресения - повечето страни от Югоизточна Европа (ЮИЕ) пострадаха най-малко от едно подобно бедствие това лято. Повече от трийсет души загинаха, а много повече бяха ранени от неотдавнашните природни бедствия, които също причиниха огромни материални щети. 
						
						Рядко торнадо удари Никозия
					
						Най-малко 11 души бяха ранени от силно торнадо, което предизвика хаос в части на кипърската столица Никозия на 18 септември. Изкоренени дървета падаха върху автомобили и блокираха някои от шосетата в града. Придружено с проливен дъжд и градушка, торнадото скъса електропроводи, свали покриви и рекламни билбордове. Летящи парчета разбиха витрини на магазини и прозорци на къщи. 
						 Панайотис Киприану, кмет на предградието Лация на Никозия, което бе най-лошо засегнато от бурята, заяви, че 200 къщи са пострадали. Местен търговец на електроуреди заяви за всекидневника "Сайпръс Мейл", че е трябвало да изхвърли четири камиона с хладилници, телевизиори и други уреди, след като торнадото помело шоурума му. 
						"Беше невероятно, а щетите са огромни", заяви Киприану за Ройтерс след торнадото. "Слава богу, че нямаше жертви." 
						
						Поройни дъждове предизвикват наводнения
					
						По-рано този месец Северозападна Турция пострада от най-проливните дъждове през последните 80 години. Пороят предизвика тежки наводнения в региона, като щетите, нанесени в Истанбул и околностите се оценяват на повече от 68 милиона евро. До 14 септември смъртните случаи нараснаха от 32 на 41, като шест души все още се смятат за изчезнали. 
						Смъртните случаи, предизвикани от природни бедствия в Турция през 2008 г. възлязоха на 88 според Световния доклад за бедствията за 2009 г., издаден от Международната федерация на дружествата на Червения кръст и Червения полумесец през юни. Според турския клон на Световния фонд за природата (WWF), една от най-големите неправителствени организации за опазване на околната среда, турските власти трябва да създадат адекватни защити срещу събития, предизвикани от природни бедствия. 
						"Наличието на смъртоносни наводнения в сърцето на Истанбул преди всичко свидетелства за неефективната инфраструктура на града", каза в изявление, направено на 11 септември д-р Филиз Демираяк, директор на WWF-Tурция. "Нерегулираното развитие на града и инфраструктурата са бариери, които пречат на дъждовната вода да достигне морето по естествения й път." 
						
Мъж преглежда щетите в къщата си, след като село Баши Боз бе разтърсено от земетресение близо до град Валандово на 160 км източно от Скопие. [Гети Имиджис]
						Като фактори, допринасящи за щетите, НПО също цитира повредени естествени напоителни канали и липсата на достатъчно зелени площи и гори в Истанбул. 
						 "Местните общини и правителството трябва да решат инфраструктурните проблеми на града и да изготвят незабавно план за адаптиране към климата," заяви Демираяк. 
						Експерти по опазване на околната среда сочат наводненията като признак за влиянието на глобалното затопляне в Европа. 
						 "Зимните наводнения вероятно ще се увеличат в морските райони и внезапните наводнения вероятно ще се увеличат в цяла Европа", заяви Междуправителствената комисия по климатичните проблеми в оценката си за промените в климата през 2007 г. "Крайбрежните наводнения, свързани с нарасналата опасност от бури и повишаване на морското равнище, вероятно ще застрашат до 1,6 милиона души допълнително годишно." 
						В Гърция полицай бе убит при наводненията, предизвикани от поройните дъждове на остров Евия миналия месец. Силни гръмотевични бури, придружени с поройни дъждове предизвикаха хаос в Западна България в началото на август. Наводнени улици блокираха трафика за няколко часа в части на София. 
						
						Гърция преживява отново ада от 2007 г. 
					
						В Гърция, където серия силни пожари изпепелиха близо 200 000 хектара гори, земеделски и други земи и убиха почти 80 души в страната през 2007 г., силните ветрове и високи температури, както и палежи се сочат като причина за новата вълна от горски пожари тази година. 
						Най-лошото се случи през втората половина на август, когато много пожари избухнаха, включително в области, близо до Атина. До началото на септември изгорените площи в Гърция достигнаха повече от 42 120 хектара, което определи страната като четвъртата най-засегната от пожари страна в Европа за 2009 г. по отношение на общата изгорена площ, според последното издание на бюлетина на Европейската информационна система за горски пожари, публикуван от Съвместния изследователски център на Европейската комисия. 
						Единствената жертва от пожарите през това лято бе 55-годишен гръцки пилот, чийто самолет се разби, докато той се опитваше да ограничи пожара на остров Кефалония. 
						Макар че правителството отново бе критикувано за реакцията си по отношение на бедствието, то показа, че се е поучило от кризата преди две години. Този път Атина не изгуби никакво време да търси помощ от партньорите си в ЕС, като местните власти предприеха спешни мерки, включително евакуация на болници, старчески домове и цели градове. 
						До началото на септември горските пожари в Албания, България, Хърватия и Турция унищожиха общо 16 370 хектара земя според бюлетина на ЦСИ. 
						
Горски пожари осветяват небето зад древния Акропол на 23 август в Атина. [Гети Имиджис]
						Непрекъснат контрол над горите и строежът на стотици кули за откриване на пожари са сред мерките, които турското правителство предприе за намаляване на риска от пожари. Главната причина за 580 горски пожари в България през миналата година е изгарянето на стърнища и остатъци от зеленчукови насаждания от фермерите макар че тази практика е забранена и се наказва с глоба до 3 000 евро. 
						"Растящата опасност от климатичните промени изискват реакция на правителствата, равностойна на реакцията за справяне с глобалната финанасова криза", заяви генералният секретар на МФЧКЧП Бекеле Гелета по време на обявяването през юни на тазгодишния Световен доклад за бедствията. 
						Бурите и наводненията са сред по-предсказуемите природни бедствия за разлика от торнадото и земетресенията, които не са рядкост в региона. 
						
						Предразположен към земетресения
					
						Балканският полуостров е много по-сложна тектонска структура от останалата част на Европа. Две земетресения с магнитуд от 7,3 и 7,8 по скалата на Рихтер, които разтърсиха България през 1904 г. са най-силните на континента, съобщава Световната банка в доклад от юни. 
						Според геологическо проучване на Съединените щати земетресението през 1939 г. в провинция Ерзинкан в Източна Турция също е било с магнитуд 7,8 по скалата на Рихтер и е отнело живота на повече от 32 000 души. Земетресението с магнитуд 7,4 по скалата на Рихтер, което разтърси Западна Турция през август 1999 г. отне живота на повече от 17 000 души, остави около половин милион души без дом и разруши или силно повреди хиляди къщи. 
						По-леките земетресения са често явление в региона. Най-силното този сезон бе с магнитуд 5,6 по скалата на Рихтер, което разтърси Албания на 6 септември. Според съобщенията две къщи са били разрушени, а други са с по-малки щети. Земетресение с магнитуд 5,0 по скалата на Рихтер с епицентър край румънското и българското черноморско крайбрежие бе регистрирано на 5 август и също причини малки щети. 
						Бившият румънски премиер Калин Попеску Търичану предложи в началото на 2007 г. всички сгради, за които съществува риск да рухнат при земетресение, да бъдат обозначени, независимо от ефекта, което това ще окаже на пазара за имоти. Предишна статистика показва, че почти 3 000 сгради ще понесат големи щети в случай на земетресение, докато 600 от тях, включително 120 в Букурещ вероятно ще рухнат. 
						Неотдавнашен доклад на Световната банка за застраховка срещу риск, преценява, че 50% от сградите в България изобщо няма да пострадат при силно земетресение, докато 7,5% ще бъдат разрушени. Останалите ще понесат умерени щети, според Банката.

В Румъния още кипи недоволство от откриването на представителство на секуите в Брюксел
					14/06/2011
					Букурещ иска от ЕС да не акредитира и да не признава новата мисия.
					От Паул Чокою за Southeast European Times от Букурещ -- 14/06/11
 
					 
						
Ласло Тьокеш и Чаба Шогор присъстват на прием в Европейския парламент по случай откриването на представителство на областта Секуи. [Ройтерс]
						Реакциите в Румъния не изглежда да стихват след откриването на 1 юни на представителство на областта Секуи в Брюксел. Решението бе взето по инициатива на трима румънски евродепутати от етнически унгарски произход. 
						Правителството призова институциите от ЕС да не дават легитимност на представителството с аргумента, че областта Секуи не е призната административна единица. Президентът Траян Бъсеску осъди представителството като "лош избор" и "знак на неуважение както към конституцията, така и към румънците". 
						Секуи е област в Централна Румъния, която се състои от два окръга - Ковасна и Харгита - където унгарците са мнозинство. Тя включва и част от съседния окръг Муреш, чието население включва значителен брой унгарци. 
						"Чрез това представителство областта Секуи се присъединява към стотиците провинции, области, окръзи и европейски градове, които се представляват чрез собствени служби в столицата на ЕС. Общата служба въплъщава сближаването на жителите от трите окръга и разчиства пътя към общото икономическо развитие и туристически проекти, културен обмен и други аспекти на социално-културния живот," заявиха тримата евродепутати в съобщение за медиите. 
						Единият от тях е Ласло Тьокеш, заместник-председател на Европейския парламент, който оглавява и Унгарския национален съвет на Трансилвания (УНСТ). Неговата декларирана цел е "териториална автономия за областта Секуи". 
						Присъствието на унгарския вицепремиер Жолт Шемйен на приема по случай откриването на представителството засегна открит нерв. Румънското министерство на външните работи незабавно привика унгарския посланик да обясни присъствието на Шемйен. 
						Румънски анализатори се опитаха да поставят събитието в контекст. 
						"ЕС отхвърля концепцията за автономия на етническа основа. Това, което лобито на Ласло Тьокеш прави в Брюксел за областта Секуи, няма да има политически последици. Ето защо нито един представител на ръководството на Европейския парламент не присъства на приема по случай откриването," каза за SETimes старши политическият редактор на "Евениментул Зилеи" Силвиу Серджиу.
						Серджиу каза, че кампанията на Тьокеш е за вътрешна политическа консумация с цел популяризиране на по-радикалната Унгарска народна партия в Трансилвания. 
						"Но ревизионисткият подход би могъл да навреди на умерените унгарски политици и на тяхното представяне на изборите догодина," каза Серджиу, имайки предвид Унгарския демократичен съюз (УДС), който е член на тристранната управляваща коалиция в Румъния. 
						УНСТ обаче защити идеята за откриването на дипломатическа мисия. 
						"Ние намираме целия този политически скандал за неестествен и тревожен, тъй като това, което сме направили, е нормална инициатива, защото стотици европейски региони са представени в столицата на Съюза, където провеждат политическо и икономическо лобиране. Представителството ще служи като средство за повишаване на благоденствието на региона," каза изпълнителният председател на УНСТ Торо Тибор за SETimes. 
						"Унгарската карта се е използвала и продължава да се използва като претекст в битките между правителството и опозицията в Румъния," добави Тибор. 
						"Автономията е много важна цел за унгарската общност в Румъния и на други места и за нас изглежда нормално да получим подкрепата на Унгария. Вярваме, че тази наша цел, за териториална автономия, ще допринесе за нормализиране на отношенията между мнозинството и малцинството. И да, нашето представителство в Брюксел ще бъде използвано за популяризиране на нашата цел за териториална автономия," заключи той.

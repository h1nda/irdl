Дачич: "Сръбската управляваща коалиция не е в криза"
					05/08/2009
					 
						БЕЛГРАД, Сърбия -- Заместник министър-председателят Ивица Дачич отхвърли в сряда (5 август) спекулациите в медиите, че управляващата коалиция се намира в криза във връзка със спорен законопроект за обществената информация, който ще регулира работата на медиите. Гласуването по него беше отложено за 31 август, за да има време за допълнителни консултации. Дачич, лидер на Социалистическата партия, заяви за всекидневника "Блиц", че неговата партия не е била дори информирана за този законопроект.
						Междувременно Драган Шутановац, заместник-председател на Демократическата партия на президента Борис Тадич, каза във вторник, че е малко вероятно обтегнатите отношения във връзка със законопроектите да доведат до предсрочни избори, "особено тази година". "Не знам в чий интерес би било да имаме месеци на предизборна кампания сега, а след това да се договаря сформирането на ново правителство", заяви Шутановац за излизащия в Белград всекидневник "Вечерне Новости". Следващите редовни общи избори са през май 2012 г. (Блиц, Бета, ФоНет, Б92 - 05/08/09)

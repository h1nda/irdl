Хага отхвърли искането на Караджич във връзка с френски съдия
					20/05/2009
					 
						ХАГА, Холандия -- Трибуналът на ООН за военни престъпления отхвърли искането на бившия босненски сръбски лидер Радован Караджич за отвод на един от тримата съдии, които ще гледат неговото дело, съобщиха медиите във вторник (19 май). Караджич твърди, че тя е пристрастна поради назначението й в периода 1997-2003 г. за председател на Камарата за правата на човека в Босна и Херцеговина (БиХ). Групата бе създадена в съответствие с Дейтънското споразумение с цел да разследва нарушенията на човешките права, извършени в БиХ по време на конфликта от 90-те години на 20-и век. Караджич твърди, че по време на нейното председателство тя е демонстрирала "неприемлива пристрастност" и е "защитавала правата на жертвите мюсюлмани". Трибуналът обаче реши, че няма основания за подобни искания. (Бета, Б92 - 19/05/09)

Анан заявява, че прегледът на напредъка на Косово може да започне в средата на 2005 г.
					24/05/2005
					 
						НЮ ЙОРК, Съединени щати -- Международните медии предадоха в понеделник (23 май), че в доклад до Съвета за сигурност, който ще бъде публикуван в края на тази седмица, генералният секретар на ООН Кофи Анан ще препоръча средата на 2005 г. като срок за започване на преглед, който трябва да доведе до стартиране на преговори за окончателния статут на провинцията. Според Анан процесът трябва да започне при условие че косовските лидери продължат неотклонно по пътя към изпълнение на международно установените демократични стандарти. Според съобщенията в доклада се прави уговорката, че резултатът от преговорите съвсем не е "предрешен". 
						Други новини: В понеделник представители на контактната група за Косово, включваща ЕС, Русия и Съединените щати, са се срещнали в Лондон, за да разгледат напредъка на провинцията в областта на човешките права и защитата на малцинствата. Британското външно министерство окачестви срещата при закрити врати като критичен анализ, предхождащ заседанието на Съвета за сигурност. 
						Високопоставени сръбски и сръбско-черногорски представители се срещнаха в Белград във вторник за обсъждане на проектоплатформа за Косово. Тя трябва да бъде представена по време на сесията на Съвета за сигурност. (Ройтерс - 24/05/05; Ройтерс, AП, Телма TВ, КосоваЛайв - 23/05/05)

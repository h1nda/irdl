Румънски оператори на стационарни телефони влизат в конкурентната битка 
					04/04/2005
					Повече от две години след отпадането на монопола въру румънската стационарна телефония, основният оператор Romtelecom продължава да заема пазарен дял от 98 %. Конкуренцията обаче започва да дава осезаем ефект. 
					От Разван Амарией за Southeast European Times в Букурещ – 04/04/05
 
					 
						
Две години след премахването на монопола на Romtelecom върху румънската стационарна телефония над 60,000 клиенти използват услугите на алтернативни компании. [Архив]
						До 1 януари 2003 г. само бившият държавен телеком Romtelecom имаше право да предлага стационарни телефонни услуги в Румъния. Както обикновено става при монопола тарифите са нереалистични и хората, които искаха да им се поставят стационарни телефони, често пъти трябваше да чакат с години за това. Сега вече съществуват над 2,000 компании, които се стремят да станат конкуренти на Romtelecom на различни нива. Около 60 от тях са предприели на практика всички необходими стъпки, за да получат лиценз, а 24 притежават вече свои мрежи. 
						В края на 2004 г. тези фирми обслужваха почти 21,000 клиенти. След шест вмесеца тази цифра се увеличи над три пъти, като в края на годината бяха регистрирани 67,000 клиенти. Междувременно Romtelecom, продължава да има 4.3 млн. клиенти към 31 декември 2004 г. "Темпът на увеличение на пазара на стационарна телефония през 2004 г. бе 7.7%," каза Йон Смеяну, досегашният президент на Националния орган за регулация на комуникациите. 
						В региона като цяло броят на клиентите на стационарна телефония намаля с 0.5 % миналата година. Има обаче обяснение за този контраст. "Румъния има една от най-слабите плътности на стационарна телефонна мрежа в ЦИЕ," заявява икономическият анализатор Николае Оача. 
						Въпреки че конкуренцията на румънския пазар е все още слаба, забелязват се първите резултати. Около 39% от международните разговори миналата година са реализирани чрез услугите на новите компании - почти двукратно увеличение в сравнение с 2003 г. Тази тенденция принуди Romtelecom и четирите мобилни оператори да намалят значително тарифите си. Тарифите за международни разговори намаляха средно с 44 %, но за някои дестинации и в определени периоди това намаление достигна 60 %. Цените на междуградските разговори бяха намалени със средно 25 %. 
						До този момент повечето от новите играчи на пазара се насочваха към големите компании - много от техните клиенти са средни и големи фирми. Тази година обаче, изглежда, фокусът се премества към по-малките клиенти: малки компании и частните домове. 
						Михаела Василута, представител на една от компаниите за стационарни телефонни услуги Atlas Telecom, каза, че фирмата й прави инвестиици на стойност 100 млн. евро с цел да достигне до 1 млн. клиенти. "През 2005 г. ние се насочваме към големите градове, а през 2006 г.- към още 10," посочи тя.

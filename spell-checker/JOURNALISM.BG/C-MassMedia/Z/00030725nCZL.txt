България освободи бившия косовски премиер Чеку
					26/06/2009
					 
						СОФИЯ, България -- Бившият косовски министър-председател Агим Чеку беше освободен от ареста в четвъртък (25 юни), но не му бе разрешено да напуска България. Лидерът на Социалдемократическата партия беше задържан във вторник от българската полиция на граничен пропускателен пункт с Македония въз основа на международна заповед за арест, издадена от Сърбия. Белград го обвинява в участие в извършването на престъпления срещу сръбски цивилни граждани по време на косовския конфликт от 1998-1999 г. След освобождаването му Чеку каза пред медиите, че екстрадирането му, поискано от Сърбия, няма да бъде в ничий интерес и "би навредило на международните отношения".
						Междувременно Сърбия разкритикува освобождаването на Чеку. От Москва, където присъства на руско-сръбски бизнес форум, вътрешният министър Ивица Дачич каза, че решението на България "не допринася за добрите отношения между България и Сърбия". (Зери, Косова Сот, Експрес, Коха Диторе - 26/06/09; Клан Косова, Кохавижън, Гласът на Америка, БНР - 25/06/09)

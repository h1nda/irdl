Румънският премиер Търичану и италианският премиер Проди обсъдиха имиграционната криза
					08/11/2007
					Румънският премиер Калин Попеску Търичану се срещна с италианския си колега за разговори относно кризата, разразила се след убийството на италианка миналата седмица.
					От Паул Чокою за Southeast European Times от Букурещ - 08/11/07
 
					 
						
Италианският премиер Романо Проди (вдясно) се ръкува с румънския си колега Калин Попеску Търичану по време на срещата им в двореца "Чиги" в Рим в сряда (7 ноевмри). [Гети Имдижис]
						След приемането на мерки от румънското правителство в понеделник (5 ноември), имащи за цел оказване на съдействие на италианските власти и защита на румънците, пребиваващи законно в Италия, премиерите на двете страни се срещнаха за разговори в сряда. Премиерът Калин Попеску Търичану отпътува за Рим, за да обсъди ситуацията с италианския си колега Романо Проди. 
						Мерките са в отговор на убийството миналата седмица на италианка, както се предполага - от румънски гражданин. Престъплението предизвика вълна на насилие срещу румънци, а Италия незабавно пристъпи към депортирането на румънци със съдебно минало. 
						Търичану каза, че посещението му е имало за цел да намери конкретни решения - приложими съвместно - за предотвратяване на престъпления като станалото миналата седмица, които могат да се отразят на отношенията между двете страни. Той призова медиите да помогнат за осъзнаването от обществото на важността на двустранните отношения. 
						По време на срещата в сряда Търичану и Проди се договориха за пакет от мерки за контрол на имиграцията, защита на румънските работници в Италия и избягване на инциденти. 
						Те се дговориха да създадат италиано-румънска работна група за сигурност, която да включва 30 румънски полицаи, които биха могли да помагат при идентифицирането на румънски граждани с криминални досиета. Румъния ще изпрати и свои магистрати в Италия, които да оказват съдебна помощ на имигрантите. 
						Търичану обеща, че консулската дейност в Италия ще се засили, тъй като консулствата са с прекалено малко персонал, за да могат да се справят с нуждите на румънските граждани. 
						"Договрихме се да засилим сътрудничеството си," каза Проди след срещата. "Нашата цел е да гарантираме безопасността както на румънците, така и на италианците и да гарантираме свобода на придвижването, която е една от основните свободи, върху които е изграден [ЕС].'' 
						"ЕС трябва да се занимае с ромските проблеми и очакваме тази стъпка да бъде взета под внимание на ниво Европейска комисия (ЕК), за да се изготвят политики на европейско равнище с акцент върху образованието," каза Търичану. 
						В писмо до президента на ЕК Жозе Мануел Барозу двамата лидери призоваха ЕК да се включи в решаването на проблемите, свързани с непривилегированите общности, да изгради интеграционни и социални политики на ниво ЕС и да помогне на членовете на Съюза, които са обект на миграционни вълни. 
						Търичану заяви, че Букурещ е решил да създаде работна група по ромските въпроси, която да включва експерти от министерствата на труда, вътрешните работи, административните реформи и образованието. Целта на групата ще бъде да открие начини за подобряване на социалната интеграция на ромското малцинство. 
						Търичану се срещна в сряда и с папа Бенедикт XVI и му благодари за посланието за "търпимост и интеграция".

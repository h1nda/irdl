Йесен-Петерсен заяви, че ЮНМИК се готви да напусне Косово
					02/06/2006
					 
						ПРИЩИНА, Сърбия и Черна гора -- Ръководителят на ЮНМИК Сьорен Йесен-Петерсен заяви в четвъртък (1 юни), че администрацията на ООН се готви да напусне Косово веднага щом бъде решен въпросът за окончателния статут на провинцията. Той се изказа след среща с премиера Агим Чеку в Прищина. Според Йесен-Петерсен напускането ще бъде логично, след като статутът на Косово бъде потвърден с нова резолюция на ООН, която ще отмени Резолюция 1244, на чиято основа бе установено управлението на ЮНМИК през 1999 г. 
						Също в четвъртък Йесен-Петерсен даде висока оценка на обнародването на обновените политики и процедури на косовското правителство за завръщане на бежанците, целящи да подпомогнат завръщането на разселените лица и по-специално на сърбите. Документът бе приет след осеммесечни консултации с международни експерти, групи от малцинствата и граждански асоциации. 
						Други новини -- Сръбският президент Борис Тадич разговаря с Йесен-Петерсен по телефона късно в четвъртък относно убийството на местен сърбин, застрелян в сряда вечерта при крайпътна засада близо до Звечан в Северно Косово. Белградските власти твърдят, че нападението е още един пример за етническо насилие, насочено към сърбите в провинцията. (Танюг, РТС - 02/06/06; KosovaLive, Б92, Танюг, Уеб сайт на ЮНМИК - 01/06/06)

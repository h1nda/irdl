Доклад: "Незаконни печалби в Черна гора се изпират чрез недвижими имоти" 
					26/03/2007
					Властите в Подгорица заявиха, че прилагат мерки за по-внимателно следене на пазара.
					От Неделко Рудович за Southeast European Times от Подгорица – 26/03/07
 
					 
						
Пазарът на недвижими имоти в Черна гора се е превърнал в рай за перачите на пари. [Гети Имиджис]
						Началникът на държавната служба за борба с финансирането на тероризма и прането на пари Предраг Митрович заяви по-рано този месец, че службата му смята да засили своя контрол върху пазара на недвижими имоти в рамките на борбата с прането на пари. 
						Недвижимите имоти са голям бизнес в Черна гора. В околностите на Подгорица изграждането и възстановяването на търговски сгради - с офиси, апартаменти и луксозни магазини - е често срещана гледка, както и реконструкцията и модернизирането на частни домове. 
						Съгласно доклад на американския Държавен департамент обаче, този сектор е предпочитан и от перачите на пари. 
						"Инвестициите от чуждестранни лица и фирми в скъпи недвижими имоти по черногорското крайбрежие повиши цените и породи въпроси за източниците на средствата, използвани за тези инвестиции," се казва в Международния доклад за контрола върху наркотиците за 2007 г., публикуван на 1 март. 
						Полицията и прокурорите нямат стимул да разследват сделките с недвижими имоти, тъй като съдебната система не е готова да се справи с резултатите, се казва в документа. 
						В него Черна гора се призовава да "укрепи законодателството си, за да създаде по строги режими на изземване и конфискация на активи, както и да модернизира капацитета си за подобряване на криминалното разузнаване и следствените методи". 
						Според Държавния департамент в Черна гора продължава да съществува голям черен пазар на контрабандни стоки. Други източници на незаконни приходи са търговията с наркотици, корупцията, укриването на данъци, организираната престъпност и други видове финасови престъпления. 
						Митрович заяви, че правителството възнамерява да отдели специално внимание на сделките с недвижими имоти. "Освен [законовото] задължение за проследяване и анализ на докладите, които постъпват в нашата база данни, ние изграждаме допълнителна база данни [която ще] съдържа копия на договорите за сделки с недвижими имоти", заяви той пред местни медии. 
						Той намекна, че съществува нова инициатива за получаване на компетенции за надзор върху сделките с недвижими имоти, както и за откриване на истинските собственици на компаниите, участващи в търговската дейност в Черна гора. 
						По официални данни през 2005 г. в съответния отдел са били внесени 14 подозрителни случая за пране на пари. През 2006 г. са внесени 29 случая, а за тази година досега има заведени осем такива случая. 
						Опозиционните партии също смятат, че се прави много малко и с твърде бавно темпо. "Проблемът не може да бъде крит повече", заяви Небойша Медоевич, лидер на опозиционната партия "Движение за промяна". 
						Констатациите в доклада ще откажат големите чуждестранни инвеститори да дойдат в Черна гора, предупреди Медоевич. Той каза, че най-големите инвеститори в региона - Съединените щати, Германия и Италия - имат незначително участие в Черна гора.

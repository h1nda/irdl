Дипломатически дневник: Солана започна регионална обиколка
					14/07/2009
					Върховният представител на ЕС по сигурността е на посещение в Белград. Още в дипломатическите новини: делегация от Конгреса на САЩ посети БиХ; турският министър на външните работи Ахмет Давутоглу беше на посещение в Сърбия.
					 
						
Върховният представител на ЕС по сигурността Хавиер Солана (вляво) се срещна в понеделник (13 юли) със сръбския президент Борис Тадич. [Гети Имиджис]
						Върховният представител на ЕС за външната политика Хавиер Солана посети Белград в понеделник (13 юли). Това бе първият етап от неговата тридневна обиколка в региона. По време на посещението си в Сърбия Солана се срещна с президента Борис Тадич, министър-председателя Мирко Цветкович, министъра на външните работи Вук Йеремич и други правителствени служители. Във вторник Солана ще отпътува за Македония, за да се срещне с премиера Никола Груевски. Очаква се по-късно през деня той да пристигне в Прищина за разговори с президента на Косово Фатмир Сейдиу и с премиера Хашим Тачи. В сряда той ще завърши обиколката си в Черна гора. 
						*** 
						Новият хърватски премиер Ядранка Косор ще се срещне със своя словенски колега Борут Пахор този месец, съобщиха местните медии в неделя (12 юли). Не се съобщават подробности за точната дата на срещата, но се очаква тя да се проведе в Хърватия. Пахор изрази оптимизъм, че разговорите ще осигурят възможност да бъде постигнат пробив в отдавнашния граничен спор между двете държави. 
						*** 
						Членове на тристранното председателство на Босна и Херцеговина (БиХ) увериха в неделя (12 юли) конгресмените Ръс Карнахан, Майк Търнър и Лин Улси, които са на посещение в страната, че интеграцията в ЕС и НАТО са основните приоритети за БиХ. Американската делегация се срещна също с върховния представител Валентин Инцко. Всички се съгласиха, че местните лидери трябва да продължат да работят за изграждането на ефективна и действаща държава, която може да изпълнява своите вътрешни и международни задължения. 
						*** 
						Президентът на Косово Фатмир Сейдиу е призовал македонските власти да не протакат установяването на официални дипломатически отношения с неговата отскоро независима държава, съобщиха местните медии в неделя (12 юли). Сейдиу беше в Македония, за да присъства на церемонията по откриването на 49-ия фестивал “Охридско лято” заедно с албанския президент Бамир Топи. 
						*** 
						Американският заместник държавен секретар Джеймс Стайнбърг заяви, че двустранните проблеми не трябва да бъдат пречка за евро-атлантическата интеграция на балканските страни. Стайнбърг проведе разговори с македонския външен министър Антонио Милошоски в кулоарите на регионалната среща на високо равнище в Дубровник миналата седмица. Той изрази надежда, че Македония и Гърция скоро ще постигнат компромис в спора за името. 
						*** 
						Холандският външен министър Максим Ферхаген е отложил планирано посещение в Белград заради предполагаем спор по дневния ред, съобщиха сръбските медии в петък (10 юли). Пътуването е било планирано за 21 юли. 
						*** 
						
						Турският министър на външните работи Ахмет Давутоглу посети в петък (10 юли) Сърбия, където се срещна със своя колега Вук Йеремич. Той отпътува за Нови Пазар, за да разговаря с местните власти и с лидери на най-големите партии на бошнаците -- Расим Ляич от Демократическата партия на Санджак (ДПС) и лидера на Партията на демократичното действие (ПДД) Сюлейман Углянин. 
						*** 
						
						Албанската полиция и британската Агенцията за борба с тежката организирана престъпност (SOCA) ще засилят сътрудничество помежду си, съобщи в понеделник (13 юли) началникът на полицията Ахмет Пренци след среща с генералния директор на SOCA Бил Хюс. Двамата са обсъдили съвместните усилия за борба с тероризма и организираната престъпност. Хюс е обещал SOCA да съдейства на албанската полиция чрез обучения и партньорски проекти. 
						
						(Различни източници - 07/07/09-14/07/09)

Помощник държавният секретар на САЩ Фрийд посети Белград и Северно Косово
					06/03/2007
					 
						БЕЛГРАД, Сърбия -- Помощник държавният секретар на САЩ по европейските и евроазиатските въпроси Даниел Фрийд проведе в понеделник (5 март) разговори с лидери в Белград за процеса на определяне на статута на Косово, двустранните отношения и процеса на сътрудничество на Сърбия с евроатлантическите структури. Фрийд заяви, че САЩ и международната общност очакват от Сърбия конструктивно участие в последния кръг от преговорите за статута на Косово, провеждани с посредничеството на ООН, насрочен за събота във Виена. Във вторник Фрийд продължи своята обиколка в региона с посещение в Северно Косово за разговори с представители на сръбските общини. 
						Очаква се във вторник или сряда специалният пратеник на ООН Марти Ахтисаари да представи на Белград и Прищина преработено проектопредложение, което да включва някои от въпросите, повдигнати по време на двуседмичните преговори, които завършиха в петък във Виена. (Данас - 06/03/07; РТС, Бета, Б92, ТАНЮГ- 05/03/07)

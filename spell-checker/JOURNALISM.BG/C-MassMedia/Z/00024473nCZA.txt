ЕК: постоянен, но неравномерен напредък в региона
					07/11/2007
					Последните доклади на ЕК очертават главните предизвикателства пред страните в Югоизточна Европа. Според еврокомисарят по разширяването Оли Рен всички, освен Хърватия, ще трябва да почакат поне до 2012, преди да се присъединят към блока.
					От Зоран Николовски за Southeast European Times в Скопие - 07/11/07
 
					 
						
Ръководителят на Делегацията на ЕК в Македония Ерван Фуер (вляво) се среща с премиера Никола Груевски, за да обсъдят последния доклад за напредъка на Македония. [Томислав Георгиев]
						Европейската комисия публикува доклади във вторник (6 ноември) за страните-кандидатки за членство Хърватия, Македония и Турция, както и за Албания, Босна и Херцеговина, Черна гора, Сърбия и Косово. 
						На пресконференция в Брюксел, еврокомисарят по разширяването Оли Рен заяви, че в региона като цяло се наблюдава постоянен, но неравномерен напредък. 
						"Все още ни предстоят важни предизвикателства като процесът за решаване на статута на Косово, демократичното развитие на Сърбия и изграждането на държавата в Босна и Херцеговина", заяви Рен. 
						Хърватия вероятно ще бъде следващата страна, която ще се присъедини към ЕС, може би в началото на 2010, добави той и даде ясно да се разбере, че други страни от Западните Балкани ще трябва да почакат поне до 2012 г. 
						Страните, които се стремят към членство трябва добре да се вгледат в постиженията на Хърватия, каза Рен. Страната все повече се превръща в положителен образец за другите от региона, добави той, макар че, все още й предстои да ускори реформите в държавната администрация и в съдебната система. 
						Междувременно Албания постигна напредък в реформирането на своята съдебна система и в борбата срещу корупцията, каза Рен, но все още предстои много работа. В доклада си за страната ЕК препоръчва конструктивен диалог между партиите, за да може политическата система да функционира по-добре. Продължителните и закъснели реформи в избирателния закон трябва да бъдат завършени, се казва в доклада. 
						В Босна и Херцеговина (БиХ) главният приоритет е да се приближи страната към подписване на Споразумението за стабилизация и асоцииране (ССА). "В определен момент трябва да започне сериозна работа по конституционната реформа, за да стане държавата по-ефективна и функционална", каза Рен. 
						Макар че има някои постижения в държавната администрация, като цяло напредъкът в изпълнението на политическите критерии в БиХ се забави", се казва в доклада на ЕК. Сътрудничеството с Трибунала на ООН за военни престъпления обаче се е подобрило. 
						Докладът на ЕК за Македония отбелязва постижения в борбата срещу корупцията и напредък в създаването на пазарна икономика, но предупреждава, че продължаващото политическо напрежение забавя реформите. Не се споменава определена дата за започване на присъединителните преговори с ЕС. "Необходим е по-конструктивен и ефективен политически диалог, за да се ускорят реформите през следващата година", заяви Рен. 
						Черна гора направи много за изграждането на необходимата законова рамка и институции след придобиването на независимост, се казва в доклада на ЕК. Страната обаче все още не притежава достатъчен административен капацитет, едва сега започва да реформира съдебната си система и все още страда от широкоразпространена корупция. 
						Подчертавайки значението на по-доброто сътрудничество в издирването на укриващите се от правосъдието военнопрестъпници, еврокомисарите отвориха пътя за Сърбия да подпише ССА, макар че ще трябва да се изминат още няколко стъпки, преди да се подпише споразумението. Докладът на ЕК за страната посочва много проблемни области, включително бавната съдебна реформа, корупцията, неадекватното прилагане на стандартите на човешките права и продължаващото етническо напрежение. 
						Що се отнася до Косово, според Брюксел държавната администрация там остава слаба и неефективна, докато копурцията е проникнала навсякъде, а положението с човешките права остава нестабилно. ЕК повтори призива си за стабилно решение, което ще гарантира демокрацията и мултиетничността, както и ще допринесе за регионалната стабилност. 
						И накрая, Турция успешно и демократично е преодоляла политическата криза, се казва в доклада на ЕК. Но страната трябва да поднови усилията си за политически реформи, особено свързаните с фундаменталните права - свободата на изразяване и на религията.

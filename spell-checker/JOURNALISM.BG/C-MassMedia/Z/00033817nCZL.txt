Турската прокуратура поиска затвор за заподозрените заговорници
					17/03/2010
					 
						АНКАРА, Турция -- Прокурор е поискал 15 години затвор за всеки от тримата адмирали, заподозрени в заговор за дестабилизиране на правителството на министър-председателя Реджеп Тайип Ердоган, съобщиха местните медии във вторник (16 март). Адмиралите са част от група от 33 заподозрени, които се посочват в обвинителния акт, включващ също така полковници и други армейски офицери. През януари Турция започна разследване на предполагаем заговор с кодово наименование „Клетка". Операцията започна след публикация във вестник „Тараф”, в която се твърдеше, че заговорът е включвал провокирането на конфликт с Гърция в Егейско море и бомбени нападения срещу някои от най-известните джамии в Истанбул. Според твърденията тези действия са имали за цел създаването на впечатление, че правителството не може да гарантира националната сигурност и че армията трябва да се намеси, за да се справи с хаоса. Очаква се в петък делото „Клетка” да бъде присъединено към друго подобно дело, наречено „Пойразкьой”, от 12-и Истанбулски съд за особено тежки престъпления. По-рано съдът прие двете дела поотделно. „Пойразкьой” е пряко свързано с делото за престъпната мрежа „Ергенекон”, по което се разследва организация за сваляне на правителството. Боеприпаси, принадлежащи на военните, бяха открити в истанбулския квартал „Пойразкьой” миналия април. Гражданската прокуратура поиска обединяването на делата, което от своя страна ще ги свърже с „Ергенекон” Ако обвинителният акт по делото „Клетка” бъде обединен с този по „Пойразкьой” в петък, може да се очаква нова вълна от арести в следващите дни, прогнозират експерти. (Ройтерс, Сабах - 16/03/10)

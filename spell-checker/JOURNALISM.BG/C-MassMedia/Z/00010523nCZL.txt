В ход са усилия за интегриране на ромите в обществото на Сърбия-Черна Гора
20/04/2004
Нова национална стратегия цели да подобри качеството на живота на стотици хиляди роми, живеещи в Сърбия-Черна Гора
От Игор Йованович за Southeast European Times в Белград - 20/04/04
 
 
Приемането на стратегия за интеграция на ромите в Сърбия-Черна Гора ще им позволи да се измъкнат от бедността, но според официални представители това ще бъде дълъг и труден процес. [Андрия Илич]
Образованието, трудовата заетост, жилищното настаняване и подпомагането на изселените от Косово след 1999 г. са четирите основни приоритета на новата национална стратегия, целяща да подобри качеството на живота на ромското население в Сърбия-Черна Гора. Като съвместен проект между Министерството на човешките права на Сърбия-Черна Гора и мисията на ОССЕ в Белград стратегията бе одобрена от Националния съвет на ромското малцинство в Сърбия-Черна Гора на 7 април.
Според последните данни от преброяването 108 000 роми живеят в Сърбия-Черна Гора, въпреки че ромските организации твърдят, че действителният им брой е между 600 000 и 700 000 души.
Министърът на човешките и малцинствени права на Сърбия-Черна Гора Расим Ляич заяви, че правителството е готово да се занимае систематично с въпросите на интеграцията на ромското население, допълвайки, че приемането на стратегията е просто първата стъпка. Според Ляич тази стъпка ще бъде последвана от по-трудната - прилагането. Средствата ще бъдат осигурени отчасти от министерството на Ляич с надеждата, че ще се включат и чуждестранни донори.
Ромите са изпаднали в трудно положение не само в Сърбия-Черна Гора, но и в много други европейски държави, заяви представителят на Ромския национален съвет Витомир Михайлович. Той добави, че приемането на стратегията отваря вратите за извеждане на ромите от бедността, но предупреди, че това ще бъде дълъг и труден процес.
Ляич посочи, че в Сърбия най-голям пробив е бил постигнат в сферата на образованието. Освен това, каза той, се водят разговори със Световната банка по проект за назначаване на 120 роми в структурите на местното управление. Белградската асамблея ще финансира строителството на 5 000 апартамента за бедни граждани, повечето от които роми.
Министърът каза, че от всички страни в региона Сърбия-Черна Гора е направила най-много за подобряване на жизнените условия на ромите. Но и това не е достатъчно, добави той.
Ръководителят на мисията на ОССЕ в Белград Маурицио Масари каза, че приемането на проекта доказва, че е налице политическа воля в Сърбия-Черна Гора за подобряване на положението на ромското малцинство. Според Масари проблемът с ромите е бил наследен от минали правителства и справянето с него ще отнеме много време.

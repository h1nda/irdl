При нападение на ПКК бяха убити шестима турски войници 
					20/07/2010
					 
						АНКАРА, Турция -- Шестима войници бяха убити рано сутринта във вторник (20 юли) от терористичната Кюрдска работническа партия (ПКК) в провинция Хаккяри, близо до границата с Ирак. При атаката са били ранени най-малко 15 други войници. Военните са убили един бунтовник и издирват останалите. В понеделник заложена край пътя бомба, за която се смята, че е била поставена от ПКК, експлодира в същия район, когато военен автомобил е минавал оттам, при което бяха ранени 12 турски войници. 
						Други новини от понеделник -- Местните медии съобщиха, че двама турски военнослужещи са обвинени в сътрудничество с ПКК за спиране на нападенията срещу цели на бунтовниците. Според „Хюриет” Националната разузнавателна организация е записала двама високопоставени турски пилоти да говорят за нападенията. От стенограмата на разговора, публикувана от местния всекидневник „Бугюн”, става ясно, че те са си казали: „Или да разбием „Хероните", или да сменим координатите им”.
						Според друг медиен репортаж от понеделник ПКК е наела трима сръбски снайперисти за да убият турски политици. Според съобщението заплахата е накарала властите да затегнат сигурността около президента Абдула Гюл и министър-председателя Реджеп Тайип Ердоган, както и на началника на генералния щаб Илкер Башбуг. Според съобщението ПКК работи за уреждането на документи, които биха позволили на сърбите да влязат в Турция като туристи. (Би Би Си, Хюриет, АФП- 20/07/10; АФП, Заман, ЮПИ, Хюриет - 19/07/10)

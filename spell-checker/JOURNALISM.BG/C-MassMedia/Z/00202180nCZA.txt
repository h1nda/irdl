Коледата в Косово е мозайка от традиции
					20/12/2011
					Традиционното дърво е украсено в центъра на Прищина, а косовари и в страната, и в чужбина с нетърпение очакват празниците.
					От Сафет Кабашай за Southeast European Times от Прищина -- 20/12/11
 
					 
						
Косоварите се готвят за празниците. [Лаура Хасани/SETimes]
						В Косово коледните празници продължават две седмици -- с традиционния християнски празник на 25 декември, Нова година на 1 януари и православната Коледа на 7 януари. 
						Прищина предлага мозайка от празненства; същото се отнася и за малкото и усамотено католическо село Цим в южно Косово. 
						Учителят Николе Керханай се подготвя за Коледа в селото. Той познава обичаите и особено харесва ритуала бузми, при който преди коледната служба в полунощ се изгаря клон. 
						"Това е празник, който кара хората да си идват у дома", каза той за SETimes. Николе обаче е притеснен, че тази година се връщат по-малко хора поради глобалната финансова криза. 
						Иван, който работи в хърватската столица, си е дошъл тази седмица. 
						"Винаги идвам тук за Коледа, прекарвам няколко дни и се връщам в Загреб", разказа той пред SETimes. За него това е традиция, която ще следва. 
						Макар да е още рано, мнозина вече се приготвят и за православната Коледа. 
						Ненад, който живее в северна Митровица, отбеляза пред SETimes, че тазгодишните празненства се провеждат въпреки настоящите политически събития. 
						"Цяла година се надяваме на по-добри времена, а празнуваме със същите проблеми", каза той. 
						Голямо притеснение за него, както и за много други хора в Косово и по света, е икономическата криза. 
						Проблемите нанесоха допълнителен удар на и без друго отслабващата икономика на Косово. В резултат на това гражданите на страната разчитат все повече и повече на средства, изпратени от роднини в чужбина. Според Централната банка до 3 милиарда евро са били изпратени в Косово през последните пет години. 
						Хайдар Пниши живее и работи в Швейцария. Той казва, че много от сънародниците му планират да се приберат в Косово за Коледа и Нова Година, но той самият няма да го направи тази година. 
						Междувременно служители на мироопазващи организации и други членове на международната общност също се приготвят за празниците. Някои ще останат в Косово, докато други планират да се върнат по родните си места за Коледа.
						Роб Тротър и Марк Апълби са британски специалисти по телекомуникациите, наети от КФОР. Работят заедно, но Коледа ще празнуват поотделно. Тротър ще се прибере при семейството си в Англия, а Апълби ще празнува в Прищина. Тъй като имат различни планове за Коледа, са решили да излязат заедно седмица по-рано, за да отбележат празника. 
						"Днес организирахме "12-те кръчми на Коледа" -- посетихме 12 различни заведения, съвсем в духа на Коледа", сподели Тротър пред SETimes. 
						Няма значение къде се намираш. Важното е да усетиш духа на Коледа", отбеляза Апълби.

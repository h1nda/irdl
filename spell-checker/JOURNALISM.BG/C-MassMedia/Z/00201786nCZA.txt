Отношенията между Сърбия и Хърватия бяха поразени от "Буря"
					23/08/2011
					Отношенията между Сърбия и Хърватия охладняха донякъде след коментар на хърватския премиер.
					От Игор Йованович за Southeast European Times от Белград -- 23/08/11 
 
					 
						
Хърватски военнослужещ и неговата дъщеря наблюдават парад по случай тържествата за 5 август. [Ройтерс]
						Всяка година на 5 август Хърватия чества т.нар. Операция "Буря" като Ден на победата и благодарността на отечеството в памет на операцията, която разби сръбските въоръжени сили в Хърватия и сложи край на четиригодишната война. 
						В Сърбия обаче се провеждат многобройни възпоменателни служби за отдаване на почит към загиналите в операцията, а на обществото се припомня, че от Хърватия са били прогонени около 200 000 сърби. 
						Точният брой на загиналите сърби по време на Операция "Буря" не е известен, но от Центъра за документация "Веритас", който разследва престъпленията срещу сърби в Хърватия, казват, че около 1 960 души са загинали или изчезнали, а 1 205 от тях са били цивилни граждани. 
						Хагският трибунал също издаде своята присъда във връзка с операцията - генералите Анте Готовина и Младен Маркач бяха осъдени съответно на 24 и 18 години затвор за участието си в акцията. В момента тече процедура по обжалване. 
						Пререканията между официални представители на Сърбия и Хърватия започнаха, след като хърватският премиер Ядранка Косор похвали Готовина и Маркач на тазгодишното честване на 5 август, като ги открои сред другите хърватски военнослужещи. 
						"Ние никога няма да приемем порицание заради нашите победи. Това бяха победите на демокрацията и свободата над грандоманската сръбска политика на Милошевич за агресия, унищожение и омраза," каза Косор на церемонията по случай празника. 
						Възхвалата й на Готовина и Маркач предизвика остри реакции в Сърбия. Президентът Борис Тадич каза, че изявленията на Косор не подпомагат добросъседските отношения. 
						"Не може предизборни кампании и битки за власт да се базират на прославата на военнопрестъпници. Това е много безотговорна политика," каза Тадич. 
						От Загреб отговориха, че Хърватия иска добри отношения със съседите си, но изтъкнаха, че няма да позволят да се оспорва легитимността на Операция "Буря". 
						"Освен факта, че "Буря" освободи окупираните райони на Хърватия, победата над тиранина разчисти пътя към демокрацията и за нашите съседи," се казва в съобщение за печата, публикувано от хърватския кабинет. 
						Анализатори от Белград смятат, че отношенията между Сърбия и Хърватия - две основни държави от Западните Балкани - няма да бъдат застрашени в дългосрочен план от последните събития, но също смятат, че и двете правителства са отговорни за факта, че отношенията между двата народа не се подобряват. 
						"Нищо не се прави в тази област, нито чрез образователните системи, нито чрез други действия," каза Душан Янич от НПО "Форум за етнически отношения" за SETimes. 
						Той обаче вярва, че напрежението няма да се задълбочи, защото не е в интерес на никоя страна да бъде отъждествявана от ЕС като държава, отказваща да изгради добри отношения със съседките си. 
						Някои обаче виждат и по-голям проблем в изявлението на Косор. 
						"Знам, че Ядранка Косор заяви това заради наближаващите избори в Хърватия, но възхвалата на лица, осъдени за сериозни престъпления, е огромна обида за многобройните жертви и техните семейства. Това е непростимо," каза Саво Щърбац от центъра "Веритас" за SETimes. 
						Някои в Сърбия призовават също за реакция от ЕС към позициите, заявени от Загреб. Драган Джилас, заместник-председател на управляващата Демократическа партия, каза, че Брюксел прилага различни стандарти за различните държави. 
						"Какво би станало, ако нашият премиер публично благодари на сръбските генерали, които са се борили срещу НАТО и които бяха осъдени за военни престъпления срещу албанците? Винаги ще предупреждавам относно такива двойни стандарти, упражнявани от Европа," каза Джилас.

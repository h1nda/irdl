Бизнес форум в Сараево си поставя за цел възстановяването на региона
					13/04/2011
					Инвеститори от цял свят се събраха в Сараево миналата седмица в търсене на регионални възможности.
					От Бедрана Калетович за Southeast European Times от Сараево – 13/04/11
 
					 
						
Сараево бе домакин на форума, който продължи от 6 до 8 април. [Бедрана Калетович/SETimes]
						По време на тридневния „Бизнес форум 2011” в Сараево миналата седмица всички погледи бяха насочени към инвеститорите. Това е втората международна конференция, организирана от „Босна Банк Интърнешънъл” и Ислямската банка за развитие, която си поставя за цел да свърже инвеститори, бизнесмени и държавни представители от почти цял свят с предприемачи от Босна и Херцеговина (БиХ) и съседните държави. 
						Сред представените страни бяха Саудитска Арабия, ОАЕ, Кувейт, Малайзия, САЩ и Турция. 
						 „Близостта на европейския пазар, изградената структура като потенциал за развитие, качествената и конкурентна работна сила, стабилната валута и „здравият” банков сектор са предимствата на този регион, както и историческите връзки с другите държави от региона, не само културни, но и индустриални и образователни връзки”, каза за SETimes Мурат Юлек, председател на борда на турската инвестиционна банка ТАИБ. 
						 Бизнес форумът може да бъде сравнен с пазар, на който се предлагат „стоки” – възможности за инвестиции – от които инвеститорите избират. 
						Тази година бяха регистрирани 153 проекта – на стойност 14,7 млрд. щ.д. – повечето в областта на туризма, инфраструктурата, енергетиката, селското стопанство и финансовия сектор. 
						 „Политиците носят отговорността да бъде създадена атмосфера, в която такива форуми могат да успеят и реално да просъществуват”, заяви членът на тристранното председателство на БиХ Бакир Изетбегович, като добави, че политическата несигурност в страната не трябва да обезкуражава инвеститорите. 
						И докато миналата година интересът беше насочен към енергетиката, тази година туризмът заинтригува инвеститорите. В априлското си издание списание „Конде Наст Травълър” включи БиХ в списъка на „15-те места, които трябва веднага да посетите”. 
						Списанието и инвеститорите са единодушни, че страната е бижу с недокосната като цяло природна красота, която, след като се възстанови и развие, вече няма да бъде приемана като приключение или евтина почивка. 
						Тази година вниманието беше насочено в по-голяма степен и към образованието. По време на дискусията за възможностите за инвестиции в Югоизточна Европа беше отбелязано, че за да бъдат осъществени образователни и други планове, визията трябва да бъде съчетана с пари – нещо, което може би се улеснява от ислямския начин на банкиране. 
						За разлика от традиционните банки, ислямските банки казват, че не си поставят за основна цел печалбата. Забранява се инвестирането в предприятия, чиято дейност противоречи на принципите на исляма. 
						„Инвеститорите искат да инвестират в БиХ в съответствие с тези основни правила”, каза за SETimes Харун Капетанович. Той е от БиХ, но работи като икономически съветник на правителството на Дубай. 
						Решаващ фактор в тази област е шейх Салех Абдула Камел, милиардер, който председателства Ислямската търговска и промишлена палата и една от най-големите инвестиционни групи в Саудитска Арабия и Близкия изток, „Дала ал Барака Груп”. 
						„Обещавам да инвестирам 50 млн. долара в [БиХ] до следващия форум през април 2012 г.”, заяви той. „Ще направя всичко по силите си, за да помогна на този регион да се превърна в пример за успешно развитие, и ще поканя инвеститори от други части на света да подпомогнат икономическото развитие на БиХ”, каза той за SETimes.

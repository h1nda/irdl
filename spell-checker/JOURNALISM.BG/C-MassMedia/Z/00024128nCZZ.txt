Бизнес: Селското стопанство на Сърбия понася тежки загуби
					05/10/2007
					Сушата това лято в Сърбия причини загуби на селското стопантво, възлизащи на 387 млн. евро. Още от седмицата: косовското правителство ще финансира магистрала, която ще свързва Косово с Албания.
					 
						
Реколтата в Сърбия е засегната от сушата това лято. [Гети Имиджис]
						Загубите в селското стопанство на Сърбия могат да достигнат 387 млн. евро тази година, съобщи министерството на земеделието на страната. Според оценките до 40 % от някои култури ще бъдат изгубени поради летните суши. За да облекчи загубите, правителството може да освободи земеделските производители от някои данъци. 
						*** 
						Шведската агенция за сътрудничество и международно развитие ще предостави 75 млн. евро на Босна и Херцеговина (БиХ) през следващите три години, съобщи координаторът на агенцията за БиХ Ева Белфраге в сряда (3 октомври). Средствата ще се използват за реформи на институциите, интеграция в ЕС и по-добри жилищни условия за ромите. 
						*** 
						Правителството на Косово реши в понеделник (1 октомври) да финансира строителството на магистралата Мердаре-Морине, свързваща Косово със съседна Албания. Магистралата трябва да бъде построена през следващите пет до шест години. 
						*** 
						"Ромпетрол", един от водещите търговци на дребно с нефтопродукти в Румъния, съобщи, че смята да инвестира 100 млн. евро в България. Компанията планира да построи 170 бензиностанции в страната, в допълнение към 50-те бензиностанции, които вече контролира. 
						*** 
						Португалската банка "Милениум БКП" навлиза на румънския пазар. Банката планира да отвори около 40 клона в страната и да инвестира 40 млн. евро до края на тази година, като се очаква общите инвестиции да достигнат 250 млн. евро до 2011 г. 
						*** 
						В понеделник (1 октомври) хърватското правителство определи цената на акциите си в T-ХT, един от най-печелившите телекоми в страната, на 25 евро за акция. Очаква се държавният дял в компанията, който е 32,5 %, да донесе 1,7 млрд. евро на държавния бюджет. 
						
(Различни източници – 28/9/07-/05/10/07)

Орсън Уелс стана "гражданин на Сплит"
					17/01/2008
					Нова скулптура отдава почит на легендарния режисьор и актьор, който имаше дългогодишни връзки с града.
					От Иво Шчепанович за Southeast European Times от Сплит -- 17/01/08
 
					 
						
Статуята на американския актьор Орсън Уелс в Сплит. [Иво Шчепанович]
						Преди година на местния фотограф Федя Кларич му хрумнала идеята, че в Сплит трябва да се издигне паметник на Орсън Уелс, защото той е бил чест гост на града и на други далматински градове през последните две десетилетия от своя живот. Желко Керум, местен бизнесмен и собственик на мултиплексен кино- и търговски център, е финансирал проекта с надежда за увеличаване на туристическия поток и приходите. 
						"С откриването на скулптурата на Орсън Уелс в кв. "Броадарица" на Сплит "Гражданинът Кейн" стана нов гражданин на Сплит," каза Кларич. 
						"Един път посетих хотел във Виена, където надпис на стената гласеше, че Моцарт за малко не отседнал една нощ в този хотел, но намерението му било осуетено по някаква причина," обясни той. "Това ме вдъхнови да използвам възможността да изкова връзка между Сплит и един от най-великите филмови режисьори в историята на киното." 
						Към края на 60-те години на миналия век Орсън Уелс среща хърватската актриса и скулпторка Оя Кодар, с която прекарва около 20 години, до смъртта си през 1985 г. Тя била очарована от идеята на Кларич и приела сама да направи скулптурата. 
						''Орсън обичаше тесните калдаръмени средиземноморски улички на Сплит и други градове по далматинското крайбрежие," каза Кодар, "Той харесваше местните хора и имаше много приятели. За съжаление всички те ни напуснаха, преди да видят откриването на паметника му." 
						Уелс често е посещавал Сплит и съседния Примостен, където двойката е имала вила, разказва Кодар. "Орсън дори подкрепяше футболния отбор на Сплит, "Хайдук". Един от играчите, Геза Шенауер, бе негов близък приятел и Орсън ходеше на мачовете им. Той намираше нещо общо с огнения темперамент на хората от хърватския крайбрежен район Далмация," каза тя. 
						Истинското име на Кодар е Олга Палинкас. Тя го променила на "Оя Кодар", тъй като "кодар" на хърватски означава "дар". Уелс обичал да й казва, че тя е като "дар" за него, обясни тя пред многолюдната публика, дошла за откриването на скулптурата. 
						Междувременно Кларич би искал види Уелс почетен и по друг начин. Той иска улица в Сплит да бъде наречена на негово име. 
						Уелс засне "Процес в Хърватия" и игра в няколко хърватски филма, като "Тайната на Никола Тесла" и "Битката при Неретва". Той бе започнал, но не успя да довърши няколко проекта в Сплит и на близкия остров Хвар.

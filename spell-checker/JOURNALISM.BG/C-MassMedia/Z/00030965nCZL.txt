Хърватия и САЩ ще обединят усилията си в борбата с организираната престъпност
					17/07/2009
					 
						ЗАГРЕБ, Хърватия -- В четвъртък (16 юли) вътрешният министър Томислав Карамарко и посланикът на САЩ в Хърватия Робърт Брадке подписаха меморандум за сътрудничество в борбата с организираната престъпност. Според документа двете страни ще обединят усилията си както в превенцията, така и в борбата срещу престъпността и ще си сътрудничат в областта на обучението на личния състав и развитието на информационните системи.
						Други новини от четвъртък -- Хърватското правителство предложи 10 % намаление на заплатите в контролираните от държавата компании, фондове и институти. Министрите предложиха на ръководителите на тези компании и институции да започнат преговори със синдикатите за преразглеждане на колективните трудови договори в отговор на световната икономическа криза. Няколко профсъюза от сектора се противопоставят на идеята, като настояват, че до намаляване на заплатите трябва да се прибегне само в краен случай. Хърватия наскоро призна за наличието на икономически проблеми, след като държавните приходи спаднаха рязко. Очаква се туризмът, главният източник на чужда валута за страната, да понесе сериозен удар, като се има предвид състоянието на световната икономика. (ХИНА, Весник, Уебсайт на министерството на вътрешните работи, БТА, ХРТ, Пословни Дневник, Нови Лист - 16/07/09)

Македонските военнослужещи ще останат в Афганистан
					29/05/2012
					След като НАТО реши да не предложи членство на Македония, някои призовават правителството да изтегли частите от мисията в Афганистан. 
					От Мишко Талески за Southeast European Times от Скопие -- 29/05/12 
 
					 
						
Македонският отряд "Скорпион" служи в Афганистан под командването на НАТО. [Ройтерс]
						Правителството на Македония заяви, че е решено да остави силите си в Афганистан като част от мисията на НАТО въпреки призивите на някои в страната за изтеглянето им, след като организацията отново отказа миналата седмица да предложи членство на Македония. 
						"Политиката на Гърция е безмилостна към военнослужещите на Македония, които рискуват живота си ежедневно за свободата и сигурността на Афганистан. Безотговорните политици и произтичащите политики не допринасят за сигурността и стабилността на нашия регион," каза за SETimes президентът Георге Иванов.
						Малката страна лобираше за получаването на покана на срещата на върха на НАТО в Чикаго, но организацията не предприе действия за разширяването си. Това е второ поред разочарование за Македония, която очакваше покана и през 2008 г., но и двата пъти това бе осуетено от дългогодишния й спор за името със съседна Гърция. 
						"Македония трябва да преосмисли дали е готова да продължи участието си в Афганистан и да влага средства за участието си в "глобалното партньорство", когато и самата тя се сблъсква с последиците от икономическата криза. Ако ме питат, бих препоръчала незабавно изтегляне на нашите войници," каза за SETimes Биляна Ванковска, преподавател в Института за изследвания на сигурността, отбраната и мира.
						Тя казва, че искането произтича от отказа Македония да бъде третирана равностойно и от повишените разходи на страната за участие в мисиите на НАТО. По-добре да посветим време и ресурси за осигуряването на мира вътре в страната, каза тя. 
						Македония е петата по големина участничка с военнослужещи на глава от населението, откакто се включи в мисиите на НАТО през 2002 г. в Ирак, Ливан, Босна и Херцеговина и Афганистан. В Афганистан има над 2000 македонски военнослужещи, както и хиляди други македонски граждани в различни поддържащи сфери. Македонските военнослужещи участват и в обучението на афганистанските сили за сигурност. 
						Военните ръководители на Македония твърдят, че страната трябва да продължи своя пронатовски курс, въпреки че това й коства 120 млн. евро за мисиите на НАТО. 
						"Изтеглянето от мисията ИСАФ в Афганистан би било голяма политическа грешка. Проблемите не се решават с отмъщение; по този начин само се губят приятели и съюзници. И това във време, когато македонските военнослужещи получават най-високите отличия от НАТО и САЩ," каза за SETimes бившият началник на ГЩ генерал Митре Арсовски. 
						Правителството каза, че не планира да увеличава числеността на военнослужещите си в мисиите на НАТО, защото това би източило държавния бюджет. Членството в НАТО се подкрепя от 90 % от населението на Македония, според последните социологически проучвания, а гражданите са силно скептични към призивите за изтегляне на частите. 
						"Да негодуваш срещу политическите игри на великите сили, двойните стандарти и несправедливите решения извън възприетите критерии, е човешка реакция. Но в дългосрочен план ние всички вярваме, че Македония един ден ще бъде част от НАТО и че трябва да продължим присъствието на нашите военни в Афганистан," каза за SETimes жителят на Скопие Тодор Ристовски, на 47 г. 
						Македония е призната от над 100 страни, но е членка на ООН под "временното наименование" "Бивша югославска република Македония". Гърция се противопоставя, защото вижда заплаха за собствената си провинция с това име. Македония твърди, че името й е въпрос на национална идентичност. 
					
				
			
					 
					
 
 

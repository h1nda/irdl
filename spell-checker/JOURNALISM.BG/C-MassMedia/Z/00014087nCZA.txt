България и Румъния поеха ангажимент да засилят сътрудничеството си преди влизането в ЕС
					01/04/2005
					В четвъртък България и Румъния обещаха да изгладят проблемите си и да разширят двустранното си сътрудничество, като по-добре координират усилията си за постигане на общата си цел: влизане в ЕС. 
					(Дау Джоунс, Стандартнюз, Найн о'клок - 01/04/05; БTA, Ромпрес, Агенция София нюз, БНН, Медиапул, Дневник, EurActiv, Българско правителство - 31/03/05)
 
					 
						
Българският премиер Симеон Сакскобургготски (вляво) разговаря с румънския министър-председател Калин Попеску Търичану. Двамата ръководители подписаха съвместна декларация за сътрудничество за гарантиране на паралелно присъединяване към ЕС през 2007 г. [АФП]
						В четвъртък (31 март) в София премиерите на България и Румъния подписаха декларация, с която потвърдиха решимостта на правителствата си за по-добро сътрудничество по пътя към членство в ЕС. 
						"Двете правителства се договориха да координират действията си и по-тясно да си сътрудничат, за да гарантират паралелно присъединяване към ЕС в съответствие с графика, приет от Съвета на Европа в Брюксел през декември 2004 г.," се казва в съвместната декларация, подписана в четвъртък от премиерите на Румъния - Калин Попеску Търичану, и на България - Симеон Сакскобургготски. 
						София и Букурещ ще увеличат усилията си, за да изпълнят "всички ангажименти, поети по време на преговорния процес и в отношенията им с Европейския парламент" (ЕП), обещаха още двамата лидери само ден, след като членовете на комисията по външни отношения на ЕП подкрепиха кандидатурите на двете страни за ЕС. 
						Целият 732-местен парламент трябва да гласува по този въпрос на 13 април, по-малко от две седмици преди подписването на договора за присъединяване на България и Румъния със съюза на 25 април. Двете балкански страни трябва да се присъединят към ЕС през януари 2007 г. Но приемането им, и най-вече това на Румъния, може да бъде отложено с една година, ако те не изпълнят предприсъединителните си задължения, сред които е съдебната реформа и други мерки за постигане на стандартите и нормите на ЕС. 
						Общата цел на двете страни за интеграция даде нов стимул на традиционно добрите им двустранни отношения, като ги издигна "до ново ниво на успех," заявиха премиерите в декларацията. Те обаче добавиха, че трябва да се решат някои проблеми от миналото. 
						"Има някои въпроси ... и трябва да определим краен срок за решаването им, за да не внасят двете страни в ЕС своите двустранни проблеми от миналото," е казал Търичану, цитиран от информационната агенция "Дау Джоунс", на пресконференция след срещата си със Сакскобургготски. Проблемите с малцинствата и процедурите на граничния контрол са сред въпросите, които трябва да бъдат решени, е добавил той. 
						Румънският премиер е отправил критики най-вече към отношението и стила на работа на служителите от двете страни на общата граница, като е казал, че това е спомен от комунистическото минало и затова трябва да се промени.

ЮНМИК и ЮЛЕКС ще подпишат меморандум за разбирателство
					18/08/2008
					 
						ПРИЩИНА, Косово – ЮНМИК и европейската гражданска мисия в Косово, ЮЛЕКС, ще подпишат в понеделник (18 август) меморандум за разбирателство, в който да бъдат уредени отношенията между двете организации в съдебната сфера, полицията и митниците. Говорителят на ЮНМИК Александър Иванко заяви пред Б92 в неделя, че ръководителят на ЮНМИК Ламберто Заниер и ръководителят на Екипа за планиране на ЕС в Косово, Рой Рийв, ще го парафират. В медийни репортажи от Прищина се посочва, че меморандумът ще определи и ролята на ЮЛЕКС в Косово след преструктурирането на ЮНМИК.
						Други новини – Русия ще изпрати демарш или протестна нота до ООН по повод на решението на ЕС да разположи своята полицейска мисия ЮЛЕКС в Косово, Каза в неделя руският посланик в Белград Александър Конузин в интервю за вестник „Политика”. Конузин добави, че Сърбия трябва също да настоява пред международните институции, че подобни действия са незаконни, независимо дали идват от ЕС, или от друга държава или организация в света. ЕС планира да разположи над 1 000 полицейски служители и юридически експерти, които да обучат специалисти за бъдещите институции в Косово. Конузин твърди, че планът нарушава международното право, резолюциите на Съвета за сигурност на ООН и Заключителния акт от Хелзинки от 1975 г. (Танюг, РТС - 18/08/08; Б92, Танюг, Политика, Фокус - 17/08/08)

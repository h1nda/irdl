Според анализатори отцепването на РС е малко вероятно
					11/08/2010
					Политически анализатори казват, че изказванията в подкрепа на независимостта, идващи от Баня Лука, може да спечелят гласове, но няма да родят плодове в скоро време.
					От Лиляна Ковачевич за Southeast European Times от Баня Лука -- 11/08/10 
 
					 
						
Премиерът на Република Сръбска Милорад Додик. [Гети Имиджис]
						Въпреки че началото на предизборната кампания за октомврийските избори в Босна и Херцеговина (БиХ) още не е официално обявено, властите в Република Сръбска вече готвят "горещ картоф" за избирателите. Очаква се те да популяризират идеята, че сърбите в БиХ са уязвими и че един ден може да се наложи да се отцепят от страната. 
						Премиерът Милорад Додик, лидер на управляващия Съюз на независимите социалдемократи (СНСД), подновява изказванията си в подкрепа на независимостта, които му спечелиха изборите през 2006 г., както и абсолютно мнозинство в парламента. 
						Това, което според анализаторите му дава стимул, е приетото неотдавна решение на Международния съд (МС) за Косово. На 22 юли съдът постанови, че едностранното обявяване на суверенитет не е нарушило международното право. 
						Босненският сръбски лидер отрича да подкрепя евентуално отделяне, но казва, че е възможно то да настъпи след време. 
						"На дневен ред е не отцепването на РС, а борбата за статута," казва той. "Разбира се, тази борба може да еволюира и в някакъв момент да ни доведе до етап, на който всички ще разберат, че БиХ не може да съществува като държава." 
						Додик и партията му вече прокараха закон, даващ право на провеждане на референдум за независимост. Той влезе в сила на 20 април. 
						Преподавателят по политология в Сараевския университет Шачир Филандра смята, че решението на МС е променило дебата. "През идните години от перспективата на един въображаем сръбски националистически блок могат да се очакват определени действия спрямо РС, които са изчислени като компенсация за загубата на Косово," обясни Филандра. 
						По тази причина, каза той, БиХ трябва да стъпва внимателно, когато става дума за собствените й отношения с Прищина. 
						 "Мисля, че инициативите в самата Босна за признаване на Косово ще имат обратен ефект. На този етап националният въпрос не е важен за бошнаците и хърватите в БиХ и изтеглянето му на преден план само ще изостри и усложни вътрешното положение в страната и региона," каза той. 
						 Преподавателят във Факултета по философия в Баня Лука Миодраг Живанович казва, че всеки опит за отцепване би бил самоунищожителен. 
						"Това би означавало хората от РС отново да заживеят със санкции и в този случай сърбите да бъдат брутално и принудително върнати в БиХ," каза Живанович. 
						Двамата с Филандра са единодушни, че Белград упражнява силно влияние върху босненското сръбско ръководство. 
						Живанович смята, че влиянието на Белград върху Баня Лука трябва да се ограничи, "защото Сърбия и Босна са две страни, които трябва да имат собствена политика". Филандра обаче съзира както "лоша, така и добра страна" в отношенията. 
						"Лошата страна е, че Белград използва РС. Добрата страна е фактът, че политиците в РС не са независими, когато въпросът опре до национални стратегически решения. Белград е далеч по-сериозен и реалистичен международен правен участник, което за Босна и Херцеговина, както и за целия регион, е по-добре," каза Филандра.

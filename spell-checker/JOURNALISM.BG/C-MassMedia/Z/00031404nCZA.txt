Почит към герой от нашето съвремие
					25/08/2009
					Вторият по големина град в Сърбия отдаде почит на смел и предан приятел.
					От Игор Йованович за Southeast European Times от Белград -- 25/08/09 
 
					 
						
Нови Сад е град, който цени дългогодишната си свободолюбива традиция. [Гети Имиджис]
						В края на миналия месец бе проведена церемония по откриването на нов проход между две улици в Нови Сад, наречен на името на Сърджан Алексич в памет на 27-годишния босненски сърбин, отдал живота си по време на конфликта от 1992-1995 г., за да защити свой приятел мюсюлманин.
						Уличката е в близост до няколко популярни сред местната младеж заведения. 
						Председателят на събранието на Нови Сад Александър Йованович заяви, че Алексич е бил защитник на ценности, които се подкрепят и от хората в Нови Сад. 
						 "Сърджан даде ясно да се разбере, че ценности като търпимостта, разбирането към различията, съжителството… са всъщност елементи на цивилизацията, които не се ограничават от пространството или времето." 
						В Сараево също има улица, именувана на Алексич. Според властите в Сараево „без хора като [него] и неговите героични постъпки хората биха загубили вяра в хуманността, а без нея нашият живот би бил безсмислен." 
						Алексич е поставил рекорд по плуване за младежи в бивша Югославия и е бил театрален актьор любител. На 21 януари 1993 г. той е служел в босненската сръбска армия в гр. Требине, когато станал свидетел на това как четирима други войници арестували приятеля му Ален Главович и му нанесли побой, тъй като бил бошнак.
						Алексич се притекъл на помощ на приятеля си, но само си навлякъл гнева на четиримата войници. Те започнали да бият Алексич с пушките си. Претърпял тежки травми, той изпаднал в кома и по-късно починал. Приятелят му Главович успял да избяга. 
						От четиримата нападатели един е загинал в бойни действия, а останалите трима по-късно са били осъдени само на по две години и четири месеца затвор.
						Днес Главович живее в Швеция и посещава гроба на Алексич в Требине всяка година. 
						Бащата на Алексич присъства на церемонията в Нови Сад и произнесе слово, в което каза, че се надява младежите да „виждат в Сърджан един символ на добротата”. 
						Той призова останалите да търсят приятели в живота си, „някого, на когото винаги можеш да се опреш, в добри и лоши времена… Такъв бе Сърджан." 
						Алексич получи посмъртно Хартата на Хелзинкския комитет за правата на човека в Босна и Херцеговина. Близо 120 НПО предложиха градовете в региона да именуват по една своя улица на смелия млад човек.
						В некролога на Алексич пише: „Той загина, изпълнявайки дълга си като човешко същество."

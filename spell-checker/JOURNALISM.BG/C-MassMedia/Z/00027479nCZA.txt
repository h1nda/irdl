Заниер каза, че ЮНМИК няма да напусне Косово напълно, и отрича да се е застъпвал за отделна сръбска полиция 
					21/08/2008
					"Ще запазим офисите си в Печ, Грачаница и Стръпче, а очевидно ще бъдем и в Митровица,” заяви в сряда ръководителят на ЮНМИК Ламберто Заниер в Прищина.
					От Блерта Фоничи-Кабаши за for Southeast European Times от Прищина – 21/08/08
 
					 
						
"Мисля, че е важно за Косово, важно е за общностите, да имат … [функционираща] общинска полиция с многоетнически състав,” каза ръководителят на ЮНМИК Ламберто Заниер. [Лаура Хасани]
						Мисията на Обединените нации няма да напусне Косово напълно, според изказване на ръководителя на ЮНМИК Ламберто Заниер от сряда (20 август). „Със сигурност можем да подобрим някои програми в областите, където ЮНМИК може да бъде ... с по-малко присъствие поради собственото си преструктуриране. Но това е винаги в контекста на запазването на присъствието на ЮНМИК в страната. Ще запазим офисите си в Печ, Грачаница и Стръпче, а очевидно ще имаме присъствие и в Митровица,” каза Заниер на пресконференция в Прищина. 
						Той отбеляза: „Преструктурирането на ЮНМИК е нещо, на което сме отделили много време ... [То] няма да завърши с това да изоставим когото и да било." 
						Иначе Заниер отхвърли по-раншни изказвания на сръбския министър за Косово Горан Богданович относно създаването на специална полицейска служба за косовските сърби. Заниер подчерта, че никога не е смятал или казвал, че специална сръбска част ще съществува в рамките на косовската полиция. 
						"Никога не съм споменавал на никого за отделни командни вериги” за косовските сръбски полицейски служители, каза в сряда Заниер в Прищина. „Мисля, че е важно за Косово, важно е за общностите да имат ... [функционираща] общинска полиция, която да е с многоетнически състав и да отразява етническите пропорции по места.” Той добави, че поради отсъствието си по отпуск от Косово не е успял да опровергае по-рано неверните съобщения в медиите относно неговите виждания. 
						Той добави, че възстановяването на работата на митниците на границата в Северно Косово е друга тема, която би желал да дискутира. "Ние реално не сме започнали да говорим по този въпрос с Белград. Въпреки, че съм убеден, че митниците трябва да са напълно функциониращи ... ще бъде много важно да имаме сътрудничеството на Белград по този въпрос,” каза той. 
						"Моето виждане е, че Белград е заинтересован да спре контрабандата в този район, като [осигури] надежден контрол," продължи Заниер. 
						Той обясни, че би искал да избегне упражняване на правомощията си по дестабилизиращ начин. „Искам да избегна ситуации, в които ... аз създавам проблем, вместо да го решавам. Затова искам да разговарям с всички онези, които може да имат роля в прилагането на това решение, да се подготвим за него и да вървим напред,” каза той.

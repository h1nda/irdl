Скандал с апартаменти разтърси ФБиХ 
		25/05/2009
		Водещи политически фигури са заловени в предполагаема схема за придобиване на
			първокласни недвижими имоти на смешно ниски цени, като данъкоплатците покриват
			разликата.
		От Юсуф Рамаданович за Southeast European Times от Сараево -- 25/05/09
 
		 
			
[Гети Имиджис]
			Политическата сцена във Федерация Босна и Херцеговина (ФБиХ) попадна в хаос
				след скандал с недвижими имоти, в който са замесени известни личности. Двама ключови
				членове на Партията на демократичното действие (ПДД) са в центъра на голямо
				закононарушение.
			Миналия месец прокуратурата повдигна обвинения срещу премиера на автономната
				област Неджад Бранкович и един от предшествениците му, Едхем Бичакчич. Те са
				обвинени в злоупотреба с мандатите си при участие в схема за незаконно присвояване
				на средства на ФБиХ за придобиване на незаконни печалби от недвижимо имущество. 
			В центъра на делото е просторен петстаен апартамент, който се намира в
				богатия жилищен сараевски квартал "Циглане". Според обвинителния акт Бичакчич е дал
				възможност на Бранкович да закупи имота чрез ваучерна програма, създадена за
				жителите на Сараево след конфликта от 90-те години на миналия век. 
			По същество правителството е платило около 120 000 евро обществени средства
				за закупуването на имота, след което го е подарило за по-малко от 500 евро по
				ваучерната програма. 
			По онова време Бранкович е бил изпълнителен директор на едно от водещите
				държавни предприятия, „Енергоинвест”. 
			Ваучерната система бе създадена, за да даде възможност на жителите на Сараево
				да получат държавни апартаменти, ако могат да докажат права на техни редовни
				обитатели отпреди периода на конфликта от 1992-1995 г. 
			Според прокурорите Бранкович „е злоупотребил с поста си на изпълнителен
				директор на „Енергоинвест”, защото ... е закупил апартамента за себе си, използвайки
				пари от тази фирма, както и от правителството на ФБиХ". 
			Той отказа да коментира обвиненията, заявявайки, че сега е „деликатен
				предизборен период за ПДД” и че всяко негово изявление би могло да бъде използвано
				злонамерено. 
			Междувременно Бичакчич твърди, че обвинителният акт е политически мотивиран,
				включително поради вътрешни междуособици в ПДД. Той настоява, че най-малко още 50
				политически фигури са замесени в подобни сделки, и иска да знае защо точно той е
				набелязан.
			Бранкович се смята за основен политически съюзник на заместник-председателя
				на ПДД Бакир Изетбегович, който иска да свали сегашния лидер на ПДД Сюлейман Тихич
				на годишната партийна конференция, която започва във вторник (26 май). 
			Изетбегович, син на покойния босненски лидер и основател на ПДД Алия
				Изетбегович, ръководи твърдолинейна, националистическа фракция в рамките на
				партията, докато Тихич се смята за умерен. 
			Титулярът призова Бранкович да подаде оставка. „По правилата на нашата партия
				такова лице ... не може да заема партиен или публичен пост,” каза Тихич.
				Претендентът за поста му обаче отказа да коментира. 
			Междувременно държавният съд на БиХ потвърди обвинителния акт срещу 65
				политически, военни и бизнес фигури – в т.ч. Бранкович, Бичакчич и лидера на на
				Хърватския демократичен съюз Драган Чович.
			 В него се казва, че те са нарушили закона, пренасочвайки „4 млн. евро от
				бюджета на ФБиХ за закупуване или ремонт на апартаменти и къщи за длъжностни лица
				... в т.ч. за заемащия поста премиер на ФБиХ Неджад Бранкович”.
			Скандалът става в момент, когато ФБиХ се бори да избегне фалит. Финансовият
				министър на ФБиХ Векослав Беванда каза на неотдавнашно заседание на парламента, че
				”бюджетът на Федерацията е в криза, макар че [това] не е никаква новина."

НАТО кани седем нови членки, като оставя вратата отворена и за други
22/11/2002
Страните-членки на НАТО започнаха срещата си в Прага в четвъртък с официална покана към седем бивши комунистически държави за присъединяване към алианса.
(НАТО уеб-сайт, по съобщения от телеграфни и електронни медии -- 22/11/02 - 20/11/02)
 
 
С откриването на срещата на НАТО в Прага в четвъртък (21 ноември), седем бивши комунистически страни получиха официална покана да се присъединят към алианса, в който членуват 19 страни. Генералният секретар Джордж Робъртсън охарактеризира решението за покана на България, Естония, Латвия, Литва, Румъния, Словакия и Словения да започнат преговори за присъединяване като "изключително важно" за НАТО и за евроатлантическата общност.
Процесът на присъединяване вероятно ще приключи до средата на 2004 г. Това е петото и най-голямо разширяване на НАТО от създаването му през 1949 г. Когато това стане факт, НАТО ще граничи и с Черно, и с Балтийско море.
Официалните лица и страните-членки на НАТО обаче подчертаха, че тази вълна на разширяване няма да бъде последната и че вратата ще остане отворена за други кандидати. Албания, Хърватска и Македония са убедени, че алиансът ще продължи да ги подкрепя в усилията им да изпълнят критериите за членство.
"Поканените днес страни няма да са последни. Ние ще продължим да ви помагаме в извършването на реформите и ще останем ангажирани с пълното ви интегриране към евроатлантическото семейство на народите посредством изпълняването на Плана за действия за придобиване на членство (ПДЧ)", каза Робъртсън.
В речите си пред форума, президентите на България и на Румъния, Георги Първанов и Йон Илиеску приветстваха решението на НАТО и изразиха подкрепата си за по-нататъшното разширяване.
Първанов описа поканата като "въпрос на голяма чест и признание". Той каза също, че поканата отбелязва началото на "още по-труден и отговорен етап" на пълното политическо, икономическо и военно адаптиране, на продължаващото развитие на демокрацията и пазарната икономика и по-голяма отговорност за стабилността и сигурността в Югоизточна Европа и в целия евроатлантически район.
Междувременно, Илиеску заяви, че Румъния е "решена и занапред да вложи цялата си отговорност, енергия и средства в подготовката за пълна интеграция в алианса".
Двете страни се смятат за опора в борбата срещу тероризма и са стратегически важни поради географското си разположение на Черно море. Освен десетгодишното сътрудничество с НАТО и участието в международни мироопазващи операции, България и Румъния се присъединиха и в похода срещу новата глобална заплаха.
Междувременно, водещият делегацията на югославския парламент в Парламентарната асамблея на НАТО каза, че неговата страна може да бъде допусната за членство в програмата на НАТО "Партньорство за мир" през пролетта, ако изпълни необходимите критерии. Мирослав Филипович каза, че приемането зависи от подобряването на сътрудничеството по отношение на военните престъпления и от отказа на Югославия от заведеното от нея дело в Международния съд срещу НАТО.

Пратеникът на САЩ Уизнър каза, че планът на ООН е ново начало за Косово и заслужава подкрепа
					06/02/2007
					 
						ПРИЩИНА, Косово, Сърбия -- Пратеникът на САЩ за преговорите за статута на Косово Франк Уизнър призова в понеделник (5 февруари) за подкрепа за предложението на Марти Ахтисаари за статута, като каза, че това ще бъде ново начало за провинцията. Планът съдържа механизми, защитаващи всички косовски граждани, най-вече косовските сърби, каза той по време на посещение в Прищина. Там той се срещна с косовския президент Фатмир Сейдиу, с премиера Агим Чеку, членове на косовския екип от преговарящи и представители на "Сръбската листа за Косово и Метохия". Във вторник Уизнър отпътува за Белград, за да разговаря със сръбския президент Борис Тадич.
						Междувременно в понеделник Тадич се срещна с представители на различни политически партии. Повечето от тях се съгласиха, че той трябва да отиде във Виена на 13 февруари и да помоли консултациите за статута на Косово да се отложат с десет дни и да започнат след сформирането на новия парламент в Белград. (Глас явности, Блиц, Данас, Политика, Вечерне новости - 06/02/07; KosovaLive, Танюг, РТС, АФП, Бета, Б92, Ройтерс, AП - 05/02/07)

Дипломатически дневник: Тадич и Щайнмайер се срещнаха в Швейцария
					07/08/2007
					Сръбският президент Борис Тадич обсъди в Швейцария ситуацията в Косово с министъра на външните работи на Германия. Още от седмицата: Словения и Хърватия отхвърлиха взаимно предложенията си за уреждане на граничния спор; министърът на развитието на Гърция бе на посещение в Баку.
					 
						
Сръбският президент Борис Тадич (вдясно) и германският външен министър Франк-Валтер Щайнмайер обсъдиха Косово. [Гети Имиджис]
						
Сръбският президент Борис Тадич се срещна в неделя (5 август) с германския външен министър Франк-Валтер Щайнмайер в Аскона, Швейцария, за да обсъдят Косово и процеса за статута. Тадич повтори за пореден път, че Белград е готов да направи големи компромиси, но не може да приеме независимост за провинцията. "Тежките дни тепърва предстоят и работата все още не е свършена," каза той. 
						*** 
						 Новият френски посланик в Румъния, Анри Пол, връчи акредитивните си писма на румънския външен министър Адриан Чорояну по време на официална среща в понеделник (6 август). Двамата подчертаха силните двустранни връзки между своите страни и обещаха да продължат сътрудничеството в рамките на ЕС и други международни органи. 
						*** 
						Словения отхвърли предложението на Хърватия спорът за границата между двете държави да бъде отнесен в Международния трибунал по морско право в Хамбург. Тя предложи вместо това въпросът да се реши в Помирителния и арбитражен съд на ОССЕ в Женева. Хърватия отхвърли идеята. 
						*** 
						Азърбайджанският министър на икономическото развитие Хейдар Бабаев се срещна с гръцкия министър на развитието Димитрис Сиуфас в четвъртък (2 август) в Баку. Двамата подписаха меморандум за сътрудничество в нефтения и газовия сектор. Инициативата включва възможността Азърбайджан да се включи в неотдавна започналия проект за строителство на газопровод между Турция, Гърция и Италия. 
						*** 
						
Хърватският президент Стипе Месич прие миналата седмица временния египетски посланик в страната Мохамед Ашраф Гамал Елдин Рашед. Основна тема на разговорите бе развитието на отношенията и назначаването на постоянен посланик. Месич призова за засилено икономическо сътрудничество между Хърватия и Египет. 
						
 (Различни източници -- 31/07/07-07/08/07)

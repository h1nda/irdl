Дипломатически дневник: Американският дипломат Холбрук посети Косово
					09/09/2008
					Архитектът на Дейтънското мирно споразумение Ричард Холбрук се срещна с официални лица в Прищина. Още в дипломатическите новини от седмицата: кипърският президент Деметрис Христофиас бе в Швеция; лидерът на Съюза за бъдещето на Косово Рамуш Харадинай посети Албания.
					 
						
"За мен е много емоционален момент да бъда в свободната и независима държава Косово,” каза американският дипломат Ричард Холбрук. [Гети Имиджис] 
						Американският дипломат и архитект на Дейтънското мирно споразумение Ричард Холбрук пристигна в неделя (7 септември) в Косово. „Бил съм тук 15 пъти, но за първи път идвам в [независимо Косово]," каза Холбрук в Прищина. Във вторник, след среща с премиера Хашим Тачи, Холбрук отхвърли сравненията между Косово и отцепническите провинции в Грузия. Той каза още, че Сърбия трябва да получи членство в ЕС "само след като признае независимостта на Косово". 
						*** 
						
						Румъния е осъществила значителен напредък към постигането на безвизов режим на пътуванията с Канада, обяви в неделя (7 септември) румънският посланик в Отава Елена Стефой. Оценка на канадските власти през април посочи, че Румъния е подобрила резултатите си в три основни области - броя на отхвърлените молби за визи, броя на пътувания до Канада с превишено ограничение на законния престой и броя на молби за бежански статут. „Канадските власти оценяват постиженията на Румъния,” каза Стефой. 
						 *** 
						
						Турският президент Абдула Гюл и арменският му колега Серж Саркисян обещаха да положат усилия за преодоляване на продължилата десетилетия враждебност между двете страни. В събота (6 септември) двамата лидери се срещнаха в Ереван за исторически разговори. Посещението на Гюл в Армения бе първата визита на турски държавен глава в съседната страна. 
						*** 
						
						Кипърският президент Деметрис Христофиас каза в петък (5 септември), че Кипър има нужда да се отдели от Гърция и Турция. „Кипърците не могат повече да приемат настойничество. Време е да се скъсат връзките с родните страни,” заяви Христофиас в Стокхолм, където се срещна с шведския премиер Фредирк Райнфелд. Христофиас добави, че съгласно едно възможно решение за Кипър той е готов да разреши на 50 000 турски заселници да станат граждани на страната, но останалите ще трябва да си отидат у дома. „Имаме си граници” каза той. 
						*** 
						
						Турският премиер Реджеп Тайип Ердоган участва в четвъртък (4 септември) в петстранна среща на върха в Сирия, за да обсъди събитията в Близкия изток. Сирийският президент Башар Асад бе домакин на срещата като настоящ председател на Арабската лига. Френският президент Никола Саркози, чиято страна заема ротационното председателство на ЕС, и емирът на Катар шейх Хамад бин Хаслифа ал Тани, който е председател на Съвета за сътрудничество в Залива, бяха другите двама участници. Ердоган изрази надежда, че израелско-сирийските преговори скоро ще постигнат положителни резултати. 
						*** 
						Лидерът на Съюза за бъдещето на Косово (СБК) и бивш премиер на Косово Рамуш Харадинай посети Албания миналата седмица. Той се срещна с премиера Сали Бериша в Тирана, където поздрави Бериша за поканата към Албания за членство в НАТО и за широкообхватните реформи на правителството. „Признаването на независимостта на Косово ... показва, че напредък може да се постигне, като се действа зряло,” каза Бериша след срещата. 
						
						(Различни източници -- 02/09/08-09/09/08)

Кипърските лидери са разочаровани от мирния план на ООН
08/04/2004
Референдумите за мирния план на ООН ще се проведат на 24 април. Ако една от двете страни отхвърли плана, само гръцката част на острова ще стане член на ЕС на 1 май.
(ФТ, Електроник телеграф, Дойче веле, Атинска новинарска агенция - 08/04/04; АП, Ройтерс, АФП, Би Би Си, Си Ен Ен, Гласът на Америка, ФТ, Анадолска агенция - 07/04/04)
 
 
Като отхвърлиха плана на ООН за обединяване на Кипър, лидерът на кипърските гърци Тасос Пападопулос и турският му колега Рауф Денкташ призоваха своите сънародници да гласуват против него на референдумите, които ще се проведат на 24 април.
Целта на мирния план, предложен от генералния секретар на ООН Кофи Анан, е да се сложи край на 30-годишното разделение на средиземноморския остров, за да може на 1 май Кипър да стане член на ЕС като една държава. За да влезе в сила, споразумението трябва да бъде одобрено както от кипърските гърци в южната част, така и от кипърските турци в северната част на острова. В противен случай само международно признатата гръцка част ще влезе в съюза.
"Призовавам ви да отхвърлите плана на Анан", каза Пападопулос на кипърските гърци в сряда (7 април) вечерта по време на емоционално 50-минутно телевизионно обръщение. "Призовавам ви на 24 април категорично да кажете 'не'. Призовавам ви да защитите своите права, своето достойнство и своята история."
Като нарече плана "неприложим" и потенциална заплаха за сигурността на гражданите, 70-годишният лидер на кипърските гърци заяви, че не може да го приеме. "Този план не отговаря дори и на минималните ни изисквания. Рисковете и опасностите при отговор 'да' са много, много по-големи от рисковете при отговор 'не', а резултатът ще бъде необратим, ако гласуваме с 'да'", каза Пападопулос.
Анан представи последния си вариант на плана миналата седмица, след продължителни разговори между лидерите на кипърските гърци и турци, организирани от ООН. Гърция и Турция участваха в последната фаза, но така и не бе постигнато споразумение до крайния срок - 29 март.
Планът предвижда създаването на слабо обвързана федерация от две държави, които ще имат широка автономия при управление на вътрешните си работи. Банковите и съдебни системи, както и външните работи, ще бъдат под контрола на федералната администрация. На Гърция и Турция -- които, заедно с Великобритания, са гаранти на Кипър по договора от 1960 г. - ще бъде разрешено да се намесват и да държат свои войски на острова.
Трите правителства изпратиха писма на Анан в сряда, в които изразиха пълната си подкрепа за мирния план и за идеята към края на месеца да се проведат едновременно референдуми в двете части на острова.
Според проучванията на общественото мнение мнозинството на кипърските гърци не са съгласни с плана, докато едно неголямо мнозинство от кипърските турци го подкрепят.
Кипърските гърци твърдят, че те ще трябва да понесат по-голяма част от разходите, свързани с обединението. Твърди се обаче, че те възразяват най-много срещу една точка от плана, според която по време на един преходен период се ограничава правото на приблизително 200 000 кипърски гърци да се завърнат на север и да поискат да им се върнат имотите.
Пападопулос каза, че това е нарушение на принципите на ЕС и на основните човешки права.
Макар и някои наблюдатели да смятат, че последният вариант на плана е в полза на кипърските турци, Денкташ - който бойкотира последната седмица от мирните преговори в Бюргенсток, Швейцария - каза, че в сряда ще призове хората да гласуват с 'не'. Според АП 80-годишният лидер е казал, че планът ще превърне Кипър в остров на кипърските гърци и ще прогони кипърските турци от северната му половина.
Междувременно премиерът на кипърските турци Мехмет Али Талат, който подкрепя плана на ООН, каза, че в събота ще се срещне с лидерите на комунистическата партия на кипърските гърци, АКЕЛ, и на консервативната партия Демократичен сбор с цел да осигури "двойно 'да'" по време на референдумите.
И двете партии са членове на коалиционното правителство на Пападопулос, което представлява общо 68 % от избирателите, и се очаква следващата седмица да обявят решението си относно референдума. Смята се, че вероятно и двете партии ще призоват да се гласува с 'да'.
ЕС и Съединените щати също изразиха подкрепата си за плана на Анан. В сряда държавният секретар на САЩ Колин Пауъл се е обадил по телефона на своите колеги от Гърция и Турция, за да обсъди с тях начини за осигуряване на подкрепа за плана, който Вашингтон смята за "справедлив".
Комисарят по разширяването на ЕС Гюнтер Ферхойген каза, че друг вариант няма. "Това е последната възможност. Ако тя бъде изпусната, тази възможност дълго време няма да се появи отново."

Воислав
			Кощуница
		
		министър-председател на Сърбия 
		(Различни източници)
 
		 
			
			Воислав Кощуница бе избран за министър-председател на Сърбия на 3 март 2004 г. след предсрочните парламентарни избори от 28 декември 2003 г., на които нито една от участващите партии не спечели достатъчно гласове, за да може самостоятелно да управлява. Правителството на малцинството, съставено след седмици коалиционни преговори, се състои от членове на консервативната Демократическа партия на Сърбия (ДПС), ръководена от Кощуница, на либералната Г17 Плюс, на Сръбското движение за обновление и на коалиция Нова Сърбия. То също се подкрепя от Социалистическата партия на Сърбия на бившия югославски президент Слободан Милошевич. 
			Роден в Белград през 1944 г., Кощуница завършва белградския правен факултет през 1966 г. През 1970 г. получава магистърска степен и започва да работи като млад лектор. През 1974 г. завършва докторската си дисертация. Скоро след това загубва работата си на преподавател по време на политическа чистка в университета. От 1974 г. започва да работи в института по социални науки, а през 1981 г. се премества в института по философия и социална теория. 
			За разлика от много водещи политици в Сърбия Кощуница никога не е бил член на Комунистическата партия. През 1989 г. той съдейства за основаване на Демократическата партия заедно с покойния сръбски премиер Зоран Джинджич, който бе убит през март 2003 г. Кощуница напуска партията, тъй като смята, че нейната платформа не е достатъчно националистическа. Той основава ДПС през 1992 г. и оттогава е начело на партията. Като член на сръбския парламент от 1990 до 1997 г. Кощуница е отявлен критик както на Милошевич, така и на международната общност, твърдейки и че и двете страни провеждат политика, която е в ущърб на сръбските интереси. 
			Кощуница, който характеризира себе си като умерен националист, се счита за една от най-спорните фигури на Балканите. Меко говорещият професор по право, известен с това, че се придържа към принципите си независимо от политическите обстоятелства, слиса света на 24 септември 2000 г., когато детронира Милошевич на президентските избори след 13 годишно управление. Кощуница се оттегли от поста президент на Югославия през февруари 2003 г. Неговата оставка бе в резултат на постигнатото с посредничеството на ЕС споразумение, което постави началото на премахването на Югославия и създаването на новото съюзно формирование Сърбия-Черна Гора. 
			 Когато представи своята правителствена програма в сръбския парламент на 2 март 2004 г., Кощуница изтъкна като ключови приоритети статута на косовските сърби, сръбско-черногорските отношения в държавния съюз, институционалната реформа, антикорупционните усилия и икономиката. Той заяви, че ще води страната към членство в ЕС, като посочи, че "няма друга алтернатива за Сърбия-Черна Гора в момента освен следването на европейския път". 
			Кощуница е женен.

Победата на ПАСОК ще има последствия за региона
					06/10/2009
					Новоизбраният премиер на Гърция има глобална визия и вероятно ще се стреми да разшири ролята на страната в Югоизточна Европа и ЕС, твърдят анализатори.
					Анализ на Хари Цанис за Southeast European Times от Атина – 06/10/09
 
					 
						
Лидерът на ПАСОК Георгиос Папандреу, победител на общите избори в неделя, празнува пред централата на партията. [Гети Имиджис]
						ПАСОК спечели убедително на предсрочните избори в неделя (4 октомври) срещу управляващата дясноцентристка партия "Нова демокрация", водена от Костас Караманлис. 
						Сега ПАСОК, водена от Георгиос Папандреу, трябва да обърне внимание на отношенията с две от съседките си - Турция и Бившата югославска република Македония, както Гърция я нарича. 
						"Папандреу има много по-глобална визия и иска по-голяма роля [за Гърция] в ЕС," каза в понеделник политическият анализатор Йоргос Кирцос. 
						ПАСОК най-вероятно ще продължи да поддържа курса на предишното правителство по спора за името с Македония, смята Кирцос. Атина настоява съседката й да добави географско определение, като например "северна", към името си във всички международни отношения. 
						Според колумниста от "Катимерини" Пасхос Мандравелис обаче е малко вероятно македонското правителство да приеме това искане. Някои експерти смятат, че тежкият и често мъчно разбираем спор за името може да сложи прът в колелата на европейската интеграция на региона. 
						Кирцос каза още, че няма да настъпи голяма промяна в политиката на страната към другата стремяща се към членство в ЕС съседка, Турция. Акцентът върху гарантирането на изпълнението на присъединителните изисквания от Анкара ще се запази. 
						Папандреу остро критикуваше бившето правителство на Гърция и обвиняваше бившия външен министър Дора Бакоянис, че се е "отказала" от правото на вето на Гърция, с което да задържи кандидатурата на Турция за членство в ЕС, след като страната отказа да изпълни определени критерии. 
						Кирцос обаче смята, че правителството на Папандреу ще продължи да казва "да" на пътя на Турция към ЕС, знаейки, че други в Европейската общност казват "не". На практика присъединяването на Турция не се очаква в обозримо бъдеще, така че Гърция няма да загуби много от една отстъпчива позиция. 
						Помолен за коментар относно убедителната победа на ПАСОК, Кирцос каза, че той и други анализатори са изненадани от голямата преднина, с която е спечелила партията. "Гръцките гласоподаватели изпратиха послание, че желаят експедитивно и ефективно правителство," каза той. 
						От другите партии най-големият победител бе дясноцентристката партия Народен православен сбор (ЛАОС) с 5,63 % и 15 депутати, която обикновено заема твърди позиции по национални въпроси. 
						Кирцос отбеляза, че макар партията и нейният учредител, бившият депутат от НД и някогашен депутат в ЕП Йоргос Карацаферис да включва известни "ултраконсервативни" елементи, тя е най-вече популистка, гъвкава и опортюнистка политическа формация.

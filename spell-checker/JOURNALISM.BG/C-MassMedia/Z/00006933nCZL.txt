Канада осигурява помощ за реформата на здравеопазването и за бежанците в БиХ
14/05/2003
По време на тридневната си визита в Босна и Херцеговина (БиХ) канадският министър по международното развитие Сюзън Уелън препотвърди подкрепата на страната си за мира и благоденствието на БиХ и на Балканите.
(СиНюз, СиТВ - 11/05/03; АФП, Канада Нюз Уайър, Канадска агенция за международно развитие - 09/05/03)
 
 
Канадският министър по международното развитие Сюзън Уелън пристигна на тридневно посещение в Босна и Херцеговина (БиХ) в петък ( 9 май) и препотвърди подкрепата на Отава за реформаторските усилия на страната-домакин и за процеса на завръщане на бежанците.
"Канада запазва своя ангажимент към мира и благоденствието в Босна и Херцеговина и Балканите като цяло. Ще продължим да работим с народа и правителството на БиХ за изграждане на едно по-добро бъдеще," посочи Уелън.
Преди да отпътува за БиХ, министърът обяви нови помощи на стойност 8.7 млн. щ.д., от които 6 млн. за подкрепа на третата фаза на програмата за развитие на фамилната медицина. Инициирана през 1995 година и ръководена от канадския университет "Куинс", програмата цели усъвършенстване на практиката на фамилната медицина и подкрепа за инвалидите, жертвите от войната и младежите. Новите фондове са предназначени за осигуряване на нейното продължение в БиХ, както и за разширяването й към Сърбия-Черна Гора.
Завръщането на бежанците бе друг ключов въпрос в дневния ред на Уелън. Според министъра 2 млн. щ.д. от новите фондове ще бъдат дарени на Службата на Върховния представител на ООН за бежанците с цел намиране на дългосрочни решения за бежанците и вътрешно разселените лица из Балканите.
От оставащите средства, 550,000 щ.д. следва да се използват за засилване на канадското участие в СФОР, дейностите на НАТО по разкриване на мини, както и за проекти за реконструкция на инфраструктурата с цел подпомагане на завръщащи се бежанци и вътрешно разселени лица.
На последно място, 150,000 щ.д. са били заделени за подкрепа на усилията на канадския международен сапьорски корпус за подобряване на капацитета на обучени кучета за откриване на мини с цел изчистване на територия за завръщащите се бежанци.
По време на посещението си Уелън се срещна с Върховния представител Пади Ашдаун и с други официални лица. В събота Уелън и канадският посланик в БиХ Сам Хансън присъстваха на церемония по повод откриването на възстановен комунален център и на паметна плоча на сержант Марк Лиджър. Проектът на стойност 48,000 щ.д. ще бъде реализиран в долината Ливно в източна БиХ, където Лиджър е бил на ротационна мисия до 2000 година. По време на престоя си там той е ръководел дейностите по ремонта на домове на завръщащи се босненско-сръбски бежанци и им е помагал да избират лидери на своята общност.
Повече от половината от средствата по проекта идват от създадения от вдовицата на Лиджър мемориален фонд след смъртта му по време на инцидент, свързан с приятелски огън в Афганистан. Останалата част е покрита от канадската Агенция за международно развитие.

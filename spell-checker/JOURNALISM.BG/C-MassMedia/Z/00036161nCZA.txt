Хърватия публикува нова здравна статистика
					27/09/2010
					Новата оценка носи и добри, и лоши новини.
					От Наташа Радич за Southeast European Times от Загреб – 27/09/10
 
					 
						
Според новите статистически данни раждаемостта в Хърватия се е увеличила през миналата година. [Снимка: SETimes]
						Събраните от Световната здравна организация статистически данни, които бяха оповестени от Хърватския национален институт по обществено здраве, показват някои положителни тенденции в областта на здравето на хърватите. Раждаемостта се е повишила леко през 2009 г., като се е понижил и броят на самоубийствата, убийствата и автомобилните катастрофи с фатален край. 
						 Има обаче и отрезвяващи констатации: за първи път е регистрирано леко повишаване на смъртността при жените, с 0,8 %. 
						В доклада на д-р Таня Чорич се установява, че през 2009 г. са починали 26 395 жени и 26 019 мъже. Въпреки това средната продължителност на живота при жените продължава да е по-висока: 79,6 години, в сравнение със средно 73,4 години при мъжете. 
						"На 68-годишна възраст не се чувствам като млада жена, но се чувствам добре. Разбира се, понякога горещите летни дни са изтощителни и затова плувам редовно или оставам у дома, когато температурата се повиши, и се опитвам да се храня здравословно. Признавам, че не правя физически упражнения, но вървя доста," казва университетската преподавателка Зейра Лушич от Сплит. 
						Тя пътува в чужди държави най-малко два пъти годишно и не изостава от другите туристи, дори ако те са с години по-млади от нея. 
						Високото ниво на смъртността при жените в Хърватия не я тревожи. 
						 Като цяло броят на смъртните случаи, дължащи се на сърдечно-съдови заболявания, се е понижил леко през 2009 г., като делът на раковите заболявания е нараснал. Причината за цели 75 % от всички смъртни случаи са били сърдечно-съдови или ракови заболявания. 
						В доклада се проследяват и самоубийствата и смъртните случаи, свързани с прояви на насилие. Миналата година те са били 2 986: 790 самоубийства, 58 убийства, 2 121 смъртни случая вследствие от злополуки, четирима души, загинали от противопехотни мини, и 13 неразкрити смъртни случая. 
						Броят на самоубийствата и убийствата намалява, а също и на смъртните случаи в резултат на пътнотранспортни произшествия: 616 са загинали при автомобилни катастрофи през 2009 г., с 89 по-малко отколкото през 2008 г. 
						На другия край на спектъра е раждаемостта. Тя е ниска в Хърватия – според статистическите данни броят на новородените е само 11,8 на 1 000 души. През миналата година обаче в страната са регистрирани най-много раждания от пет години насам: родили са се 44 754 деца, от които 51,3 % момчета и 48,7 % момичета.

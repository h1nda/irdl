Министрите на финансите от ЕС обсъдиха ситуацията в Гърция
					16/03/2010
					 
						БРЮКСЕЛ, Белгия -- Министрите на финансите от ЕС се срещнаха в Брюксел във вторник (16 март) за да обсъдят положението в Гърция, чиито власти трябва да представят подробен план за мерките за справяне с финансовата криза. Късно вечерта в понеделник министрите на финансите на страните от еврозоната също обсъдиха ситуацията. Председателят на групата Жан-Клод Юнкер след това каза само, че е постигнато споразумение за възможен пакет от помощи за Гърция, но отказа да даде повече подробности. Юнкер не пожела също така да коментира съобщенията, че ЕС ще предостави на Гърция до 25 милиарда евро като помощи. Австрийският министър на финансите Йозеф Прол каза, че за изготвени технически условия, така че Гърция да може да получи помощ във всеки момент, въпреки че Атина все още не е поискала такава.
						Междувременно АДЕДИ, профсъюзът на държавните служители в Гърция, обяви в понеделник планове за нова 24-часова стачка -- или този месец, или следващия -- в знак на протест срещу плановете на правителството за строги икономии. Планирано е провеждането на демонстрация в Атина във вторник. (Та Неа - 16/03/10; Би Би Си, Синхуа, Ройтерс, ДПА, ИТАР-ТАСС - 15/03/10)

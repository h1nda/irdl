Бошнаци и сърби отдадоха почит поотделно
					04/05/2010
					Въпреки опасенията за възможни сблъсъци, паралелните масови прояви в Сараево завършиха без инциденти.
					(АФП, АКИ, РСЕ/РС, Б92, Радио Сърбия - 03/05/10; Фена - 29/04/10)
 
					 
						
Бившият босненски лидер Еюп Ганич беше арестуван през март по искане на Сърбия във връзка с неговото предполагаемо участие в инцидента, но по-късно беше освободен до разглеждане на искането за екстрадиция. [АФП]
						Около 150 босненски сърби пристигнаха в понеделник (3 май) от Република Сръбска (РС) в Сараево, за да отдадат почит на жертвите на инцидента в града от началото на конфликта от 1992-1995 г. в Босна и Херцеговина (БиХ). 
						За първи път роднините на войниците от Югославската народна армия (ЮНА), които загинаха на този ден преди 18 години на бившата улица „Доброволячка”, имаха възможност да отбележат годишнината от смъртта им на мястото на инцидента. 
						Определяйки искането на босненските сърби като „провокация” и опит за промяна на историята, миналата седмица градската управа на Сараево поиска от министерството на вътрешните работи на БиХ да забрани проявата, но искането получи отказ. 
						Заради опасения от потенциални изблици на насилие властите засилиха мерките за сигурност преди церемонията. В района бяха разположени полицейски кордони, които трябваше да предотвратят сблъсъци между участниците в събирането и паралелната проява в другия край на улицата, организирана от ветерани от бошнашката полувоенна група от времето на войната "Зелените барети" в памет на "защитниците на Сараево". 
						Не се съобщава за инциденти на никое от двете събития. 
						Босненските сърби положиха бели рози и запалиха свещи на мястото на нападението срещу конвоя на ЮНА при неговото оттегляне от Сараево на 3 май 1992 г. 
						Осведомителните агенции цитираха думите на Богдана Томович, чийто 18-годишен син е бил убит по време на инцидента: "Те убиха нашите деца и от никого не беше потърсена отговорност. Искаме справедливост за престъпленията срещу войниците, които мирно се оттегляха от Сараево." 
						Сърбите твърдят, че нападението срещу конвоя е било в нарушение на предварително споразумение за мирно оттегляне на техните сили. През февруари миналата година сръбското министерство на вътрешните работи издаде заповед за задържането на 19 души, свързани с нападението, сред които и двама членове на военновременното босненско председателство, Степан Клюич и Еюп Ганич. 
						При обявяването на решението министерството заяви, че 42-ма сръбски войници и офицери са загинали при инцидента, а още 73-ма са били ранени. 
						Държавният департамент на САЩ посочи в миналогодишния си доклад за правата на човека, че нападението е довело до смъртта на най-малко 18 души, а според различни босненски източници броят на жертвите е бил между шест и девет души. 
						През април 1992 г. босненските сръбски части, с подкрепата на войски и артилерия от ЮНА, започнаха 43-месечна обсада на Сараево, в която се смята, че са загинали 10 000 души. 
						При инцидента на ул. „Доброволячка” гражданите на Сараево "независимо от техния етнически произход, защитаваха града от ударите на югославската армия, една от най-силните европейски военни сили", заяви в понеделник Мухамед Свракич от сдружението на мюсюлманите ветерани от войната. 
						Въз основа на сръбската заповед за арест на 1 март британските власти задържаха Ганич в Лондон. По-късно той беше освободен срещу гаранция от 300 000 евро, но не му беше разрешено да напусне Великобритания преди произнасянето на окончателното решение на съда относно евентуалната му екстрадиция в Сърбия. Очаква се то да бъде оповестено на 13 юли.

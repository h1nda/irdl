Съветът за национална сигурност на Турция обсъжда обединението на Кипър
23/01/2004
 
АНКАРА, Турция -- Премиерът Реджеп Тайип Ердоган планира изработване на позицията на Турция спрямо Кипър във възлова среща с генералите от Съвета за национална сигурност в петък (23 януари), след като обеща нов подход към прекратените мирни преговори относно разделения остров. На фона на засиления международен натиск за пробив в продължаващия десетилетия спор генералният секретар на ООН Кофи Анан заяви, че е видял "оптимистични сигнали" за готовността на двете страни да излязат от състоянието на дипломатическа безизходица. ЕС заяви, че е убеден в шансовете за постигане на договореност в скоро време, с което кандидатурата на Турция за членство в ЕС ще получи положителен тласък. По време на срещи в Анкара в четвъртък подобни нотки прозвучаха и в думите на германския външен министър Йошка Фишер. Неговият турски колега Абдула Гюл заяви, че страната му е "оставена да изчаква по-дълго от достатъчното". Той отново подчерта, че Анкара иска тази година решението на ЕС относно започване на присъединителни преговори.
Други новини: Правителството съобщи, че Ердоган ще посети Съединените щати следващата седмица. В дневния му ред е включена среща с президента Джордж У. Буш, както и разговори с висши представители на МВФ и Световната банка. (Ройтерс, Хюриет - 23/01/04; Ройтерс, АФП, Анадолска агенция, TРT 2, НТВ - 22/01/04)

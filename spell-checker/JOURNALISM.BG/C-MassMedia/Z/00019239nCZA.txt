Несъгласия между членовете на ЕС относно разширяването
					13/07/2006
					Макар че отново потвърдиха ангажимента си към разширяването, страните членки дадоха на западнобалканските страни поводи за безпокойство по време на срещата на върха на ЕС през юни.
					Анализ на Игор Йованович за Southeast European Times от Белград – 13/07/06
 
					 
						
"Очевидно е, че повече от всякога се нуждаем от промяна в някои от правилата за вземане на решения в рамките на ЕС," каза председателят на ЕК Жозе Мануел Барозу. [Гети Имиджис]
						По време на последната среща на върха, провела се в средата на юни, президентите и премиерите на страните членки на ЕС наредиха на Европейската комисия (ЕК) да направи оценка на "абсорбционния капацитет" на ЕС по отношение на нови членове до декември 2006 г. Същевременно те отложиха дебата по изменената Европейска конституция, която много анализатори разглеждат като необходимост за бъдещото разширяване. 
						Германия, Испания и Италия се застъпват за по-малки промени в съществуващия текст, докато Франция, Холандия и Великобритания призовават за изцяло нова конституция. Великобритания е против откритото прехвърляне на правомощия от страните членки на институциите в Брюксел. 
						Ако конституцията не бъде приета, това ще има сериозни последици за надеждите на стремящите се към членство страни. Сред първите потърпевши ще бъде Хърватия, която се надява да стане членка на блока до 2010 г. Недопустимо би било Хърватия да изпълни всички условия за членство и да продължи да бъде изправена пред една пречка -- ако страните членки все още не са реорганизирали институциите и политиките, регулиращи приемането на нови страни. 
						Макар и европейското бъдеще на държавите от Западните Балкани да не е било оспорвано никога, е ясно, че страните от региона ще трябва да почакат, докато ЕС реши вътрешните си проблеми. 
						"Повече от всякога се нуждаем от промяна на някои правила за вземане на решения в рамките на ЕС," каза председателят на ЕК Жозе Мануел Барозу. 
						В заключенията от срещата се подчертава, че анализът на ЕК на "абсорбционния капацитет" на ЕС трябва да включва обяснение на процеса за европейските граждани. Това се смята за ключово изискване в светлината на отхвърлянето от холандските и френските граждани на проектоконституцията -- отчасти заради страховете, че разширяването представлява заплаха за работните места и жизнения стандарт на "Стара Европа". 
						Участниците в срещата на върха, поне като цяло, потвърдиха отново своя агажимент към процеса на разширяване. "Приемането на нови членове бе потвърдено като историческа възможност за принос към мира, сигурността, стабилността, демокрацията, върховенството на закона, икономическия растеж и благосъстоянието на ЕС като цяло," декларираха те. 
						Еврокомисарят по разширяването Оли Рен също направи оптимистично изявление, като каза, че срещата на върха разчиства пътя за "нов консенсус". 
						Този консенсус трябва "да засили нашия интерес към създаване на зона на мир, демокрация и просперитет в Европа, като същевременно гарантира, че можем да функционираме ефективно и да приемаме нови членове," каза той. 
						На страните от Западните Балкани бе обещано членство по време на срещата на върха в Солун през 2003 г., решение, което бе потърдено в няколко документа оттогава насам. Миналата есен Хърватия и Турция започнаха преговори за членство, а Македония получи кандидатски статут. Албания подписа неотдавна Споразумение за стабилизация и асоцииране с ЕС, докато на Сърбия, Черна гора и Босна и Херцеговина все още им предстои да направят това.

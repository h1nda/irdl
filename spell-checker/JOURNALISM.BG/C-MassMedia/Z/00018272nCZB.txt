Кран Монтана потвърждава перспективите за Югоизточна Европа 
		17/04/2006
		Тази година за втори пореден път форумът "Кран Монтана" се проведе в Загреб, за да обсъди европейските перспективи за страните от ЮИЕ. Настроението бе оптимистично по отношение на бъдещето особено сега, когато Хърватия наскоро стана официална кандидатка за членство в ЕС. Обещанието за присъединяването към блока допринесе много за ускоряване на демократичните реформи и гарантирането на мира и стабилността, заявиха участниците и подчертаха значението на напредъка на процеса на разширяването и спазването а обещанията, които Европа пое по отношение на региона.
		От Антонела Архин и Кристина Чък за Southeast European Times – 17/04/06
 
		 
			
От Антонела Архин и Кристина Чък за Southeast European Times – 17/04/06
			От 1989 г. насам форумът "Кран Монтана" организира срещи, които целят ускоряването на диалога и създаването на партньорство на високо ниво сред ключовите фигури в политиката и икономиката. За втори път форумът се проведе в Загреб, за да дискутира европейските перспективи за страните от ЮИЕ. 
			Сесията под надслов "Хърватия: вратата на Европа към Югоизток" се проведе от 5 до 7 април. Участниците обсъдиха широк кръг от теми, включително туризма, транспорта и енергийната инфраструктура, модернизацията на системата на митниците, ефективната борба срещу корупцията и престъпността, съдебната реформа, климата на регионални инвестиции, икономическото сътрудничество с арабския свят и борбата с птичия грип. 
			Изборът на мястото на срещата има голямо символично значение. Хърватия, която бе замесена в конфликтите на Балканите, сега е в процес на преговори за членство в ЕС. Дойде времето да се направи всичко необходимо Хърватия да завърши пътя си към присъединяването, заяви пред журналисти основателят на форума Жан-Пол Картерон. 
			В обръщението си към форума, премиерът на Хърватия Иво Санадер заяви, че страната му ще играе активна роля за издигане на значението на Централноевропейското споразумение за свободна търговия (ЦЕФТА) и на Процеса на сътрудничество в Югоизточна Европа (ПСЮИЕ) с оглед ускоряване присъединяването на всички страни от региона към ЕС. Въпреки дебатите в блока по отношение на възможностите за разширяване и "умората от разширяването", тази част от Европа не трябва да бъде забравена, заяви Санадер. 
			Представител от страна на Хърватия на форума бе и министърът на външните работи и европейската интеграция Колинда Грабар-Китарович, която говори за очевидните придобивки от разширяването по отношение на по-голямата стабилност и просперитет. От жизнено важно значение е процесът да продължи и ЕС да спази обещанията си, добави тя. 
			
Хърватският премиер Иво Санадер (вляво) и словенският президент Янез Дърновшек се ръкуват преди откриването на форума на 5 април. [Гети Имиджис]
			Премиерът на Черна гора Мило Джуканович похвали Хърватия за това, че е демонстрирала, че напредъкът към членство в ЕС зависи от изпълнението на комплекс от критерии, а не от размера на страната. Последната вълна от разширяването на ЕС окуражи и мотивира страните от региона да ускорят приемането на общи европейски ценности, заяви той и добави, че Сърбия и Черна гора също са демонстрирали способността си за това. 
			В Черна гора ще се проведе референдум на 21 май, за да се реши дали републиката ще стане независима или ще остане част от съюза със Сърбия. Джуканович, който отдавна поддържа идеята за независимост, е уверен в изхода от референдума. Като отделна държава Черна гора ще укрепи връзките си със своите съседи, а демократичният референдум ще бъде положителен пример за региона, заяви той. 
			Процесът на евроинтеграция не може да служи като глобален исторически прецедент, ако на картата на Европа остане черно петно, предупреди премиерът на Босна и Херцеговина (БиХ) Аднан Терзич. Цитирайки резултатите от проучването на общественото мнение, според които около 80 прецента от гражданите на БиХ подкрепят присъединяването към ЕС, Терзич подчерта, че политическите представители на трите националности, както и главните политически сили в страната са единодушни, че интеграцията в ЕС е ключът към дългосрочна стабилизация на БиХ. Сега е времето Югоизточна Европа да се присъедини към ЕС, заяви в заключение Терзич. 
			Македония, която официално стана страна-кандидатка за членство в ЕС в края на 2005 г., бе представена на форума в Загреб от премиера Владо Бучковски и заместник-премиерите Радмила Шекеринска и Муса Ксафери. Статутът на страна-кандидатка "не беше подарък", заяви Шекеринска. "Македония го заслужи... и сега пред нас стоят нови задачи", добави тя, подчертавайки значението на бързото осъществяване на реформите. 
			Форумът "Кран Монтана" представляваше и мощно послание на подкрепа за европейските надежди на балканските страни, което бе подсилено от присъствието на ключови фигури от ЕС и от международната общност. Австрийският канцлер Волфганг Шусел, чиято страна в момента е председател на Европейския съвет, присъстваше на събитието, както и председателят на делегацията на Европейския парламент за Югоизточна Европа, Дорис Пак. 
			Бъдещето на Югоизточна Европа е в ръцете на ЕС, заяви Шусел в обръщението си на форума, подчертавайки, че европейската перспектива ускорява реформите и обединява демократичните сили в преследването на общата цел. Пак спомена тези чувства и добави, че членството на Хърватия може да стимулира и други страни да изпълнят критериите за членство. 
			Общо повече от 400 души се събраха в Загреб за форума "Кран Монтана". Освен държавни глави и членове на правителства присъстваха и дипломати, представители на международни организации и бизнесмени от около 35 страни. Следващия месец отново ще се проведе среща "Кран Монтана" в Югоизточна Европа. Форумът на "експерти на високо равнище" ще се проведе в Тирана на 12 и 13 май.

България и Румъния отбелязват подписването на договорите за присъединяване към ЕС на Моста на дружбата 
					26/04/2005
					 
						РУСЕ, България -- България и Румъния отбелязаха подписването на договорите за присъединяване към ЕС в понеделник (25 април) със символична церемония на Моста на дружбата на р. Дунав. Деца от българския град Русе и от румънския град Гюргево събориха символична преграда от цветя и ги хвърлиха в реката само часове след като президентите и премиерите на България и Румъния подписаха договорите в Люксембург. Двете държави се предвижда да влязат в Съюза през януари 2007 г. 
						Преди подписването българският външен министър Соломон Паси и върховният представител на ЕС Хавиер Солана сключиха споразумение, с което се дава пълен достъп на България до обмена на класифицирана информация в рамките на ЕС. (Труд - 26/04/05; бТВ, Найн о'оклок, Медиапул - 25/04/05)

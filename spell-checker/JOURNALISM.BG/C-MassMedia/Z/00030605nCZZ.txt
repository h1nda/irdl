Наука и технологии: В Атина се проведе симпозиум по въпросите на околната среда
					15/06/2009
					Атина бе домакин на международен симпозиум по въпросите на защитата на околната среда. Още новини от областта на науката: Кипър подаде молба за членство в ЦЕРН; в Румъния ще бъдат открити 345 точки за достъп до безжичен интернет.
					 
						
В Атина се проведе симпозиум “Служби за наблюдение на Земята за мониторинг на околната среда и защита на обществеността”. [Гети Имиджис]
						Университетът в Атина бе домакин на тридневен международен научен симпозиум на тема “Служби за наблюдение на Земята за мониторинг на околната среда и защита на обществеността”, който се състоя от 8 юни до сряда (10 юни), съобщи осведомителна агенция АНА-МПА. В проявата, организирана съвместно от Националната обсерватория в Атина и Групата на наблюдения на Земята, участваха общо 14 страни. Участниците обсъдиха наблюденията на Земята и защитата на околната среда. 
						*** 
						
						Кипър е подал на 3 юни заявление за пълноправно членство в Европейската организация за ядрени изследвания (ЦЕРН), съобщи всекидневникът “Файненшъл Мирър”. Кандидатурата на страната ще бъде разгледана от специална работна група. Очаква се този процес да продължи около шест месеца. Ако препоръката е положителна, Кипър ще получи статут на страна кандидатка за срок от една до пет години. 
						*** 
						До края на август румънците ще могат да се възползват от безплатен достъп до безжичен интернет на 345 нови места в цялата страна, съобщи премиерът Емил Бок на 5 юни по повод откриването на първата точка за безплатен безжичен интернет достъп в Букурещ. Безплатните точки за достъп до безжичен интернет ще бъдат инсталирани в паркове, студентски лагери и градски центрове. 
						*** 
						Подслушването на мобилни телефони чрез шпионски телефонен софтуер нараства в Румъния и Гърция, съобщи “Медиафакс” на 7 юни. Други страни, в които се наблюдава същата тенденция, са Италия, Испания, Франция и Германия. Лесният за използване софтуер от ново поколение се предлага широко през последната година. Той дава възможност за безжичен трансфер на програми за подслушване до всеки мобилен телефон. 
						*** 
						Националният сателитен цифров регистър на Косово показва около 570 000 построени обекта на територията на страната, съобщиха медиите в сряда (10 юни). Министерство на държавната администрация представи пълната база данни, обхващаща цялата територия на Косово, която е била създадена в началото на тази година и в края на 2008 г. 
						*** 
						
						Сръбският студент по молекулярна биология Мирко Джорджевич спечели на 6 юни наградата за най-добър посланик на науката в тазгодишния телевизионен конкурс “Лаборатория за слава” във Великобритания. Джорджевич, на 23 г., бе първи в състезанието между десет млади европейски учени. Тема на неговия проект бе прилагането на молекулярни методи за изследване на сексуалния подбор при хоботниците. 
						
						(Различни източници - 08/06/09 - 15/06/09)

Сърбин, обвинен, че е пребил свой състудент, се съгласи да се признае за виновен 
					15/09/2010
					 
						БЕЛГРАД, Сърбия -- Във вторник (14 септември) студентът Миладин Ковачевич, който е обвинен в нанасянето на побой над свой колега от университета, в който е учил в Съединените щати, се съгласи да се признае за виновен и да излежи присъда от две години и три месеца затвор. „Споразумението беше сключено, защото моят клиент пожела да свали тази тежест от плещите на сръбските политици и съдебната система, както и от сръбската нация”, заяви адвокатът Боривое Борович. Ковачевич беше обвинен в нанасянето на „тежки телесни повреди с възможни смъртоносни последици” във връзка с нападението срещу Брайън Стайнхауър, на 22 г., от Бруклин, Ню Йорк. Стайнхауър получи фрактури на черепа и тежки мозъчни травми след сбиването през май 2008 г. Ковачевич беше обвинен във фалшифициране на документи, с които е успял бързо да напусне Съединените щати след инцидента. Според съобщенията, като част от споразумението, на което семейството на Стайнхауър се противопоставя, прокуратурата е свалила тези обвинения. Съдът трябва да одобри споразумението. (Танюг, РТС, Бета, Б92, АП, Ню Йорк Дейли Нюз - 14/09/10)

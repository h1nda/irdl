Дипломат от САЩ призова Русия да сътрудничи по въпроса за Косово
					09/07/2007
					 
						ПОДГОРИЦА, Черна гора -- Висш американски дипломат призова Русия да работи съвместно със Запада за намиране на решение за статута на Косово. Помощник държавният секретар по европейските въпроси Даниел Фрийд каза по време на визитата си в Черна гора в неделя (8 юли), че Вашингтон желае въпросът да бъде решен в Съвета за сигурност на ООН и е готов да работи съвместно с Москва, докато бъде намерено решение. Но той добави, че Съединените щати остават на позицията си в подкрепа на плановете за независимост на Косово. По време на конференция в Дубровник в петък обаче Фрийд намекна, че е възможно отлагане. 
						Руският външен министър Сергей Лавров също се намеси. По време на визитата си в понеделник в Бишкек, Киргизстан, той заяви, че никаква резолюция на Съвета за сигурност на ООН за Косово няма да мине, ако тя е неприемлива за Събия. По-късно в понеделник членовете на Съвета ще започнат обсъжданията на проекторезолюция, която предвижда още четири месеца на преговори между Белград и Прищина. 
						Други новини -- Ветерани от Армията за освобождение на Косово предупредиха в неделя, че са готови отново да грабнат оръжието, ако провинцията не получи независимост. Асоциацията на ветераните на Косово призова парламента незабавно да обяви независимост и поиска правителството на провинцията да отхвърли всякакви по-нататашни отлагания. (РТС, Бета, Танюг, АП, АФП, ИТАР-ТАС - 09/07/07; Интърнешънъл Хералд Трибюн, АФП, Ройтерс - 08/07/07)

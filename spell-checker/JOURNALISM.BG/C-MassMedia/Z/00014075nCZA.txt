Проекти за модернизация на инфраструктурата на Белград 
					31/03/2005
					Властите в Белград подписаха инвестиционни договори за превръщане на града в модерна столица. Проектите включват делови център на речния бряг, нов мост над р. Сава и обновена железопътна система.
					От Душан Косанович за Southeast European Times от Белград -- 31/03/05
 
					 
						
Градските власти на Белград искат да дадат на града нов вид. [Андрия Илич]
						Преместването на централната гара на Белград, която е разположена на брега на река Сава, е най-големият инфраструктурен проект, който в момента се реализира в сръбската столица. Новото място, което се намира на магистрален възел, вече 30 години е в процес на изграждане. Но наскоро властите обявиха плановете си да завършат този строеж и да превърнат речния бряг в делови център на Белград. 
						Проектът, наречен "Малък Манхатън", струва около 3,85 млрд. евро, което го прави най-голямата сръбска инвестиция досега. Няколко комплекса, включително луксозни хотели, са проектирани за изграждане на площ от 110 хектара. За първи път белградчани ще могат да се радват на гледката на реката от центъра на града. В момента промишлени обекти скриват от погледа мястото на сливане на реките Дунав и Сава, които разделят стария град от Нови Белград. 
						"Малък Манхатън" е само една от няколкото инциативи, които градските власти предприеха с цел да дадат нов вид на столицата. Другата инициатива е изграждането на нов мост над р. Сава. Кметът на Белград Ненад Богданович наскоро подписа предварителен договор с ЕБВР за финансиране на проект за 110 млн. евро с цел значително да се подобри пътната инфраструктура на столицата. Заместник-директорът на ЕБВР Хенри Ръсел каза, че неговата организация ще инвестира между 50 и 75 млн. евро; останалите средства ще бъдат осигурени от градската хазна. Според Богданович договорът ще бъде подписан до края на годината, а строителството ще започне в началото на 2006 г. 
						Работи се и по обновяване на градската ж.п. система -- основен фактор при разглеждане на ситуацията с пътния трафик в Белград. Деветдесет и пет процента от съществуващата система, "Беовоз", представляват класическа ж. п. линия, която свързва центъра с покрайнините, но тя има и модерна подземна станция, която съгласно проекта ще се превърне в централна станция на подземната железница. Испанската фирма "Инеко" и местният й партньор "Югинус" вече направиха проучване за устойчивост и осъществимост на лека ж. п. транзитна система -- отчасти подземна и отчасти класическа ж. п. система -- както и генерален проект за първата фаза на строителството. 
						Ако бъде одобрен, проектът може да започне до края на 2005 г. Първата линия ще влезе в експлоатация през 2010 г. Необходимите инвестиции за изграждане на първата линия възлизат на 330 млн. евро. Властите обявиха подписването на финансови споразумения за осигуряване на разходите по проекта с банки и други потенциални инвеститори.

Има ли нужда Сърбия от предсрочни избори?
06/10/2003
&lt;FONT size="1" color="gray" face="verdana"&gt;Малко вероятно е управляващата коалиция Демократическа опозиция на Сърбия (ДОС) да обяви предсрочни избори докато има мнозинство в сръбския парламент. [AФП]&lt;/font&gt;&lt;br&gt;&lt;br&gt;
Въпреки че е раздирано от скандали и е атакувано от опозицията, сръбското правителство все още контролира парламента и е малко вероятно да обяви предсрочни избори.
От Давор Коникусич за Southeast European Times от Белград - 06/10/03
 
 
Лятото в Сърбия бе белязано от политически спорове. Клеветите и взаимните обвинения между двата бивши съюзника -- Демократическата партия и групата експерти, която сега стана политическа партия, Г17 Плюс -- достигнаха своята кулминация в скандала около министъра на транспорта Мария Разета-Вукосавлевич. Според твърденията на Г17 Плюс министърката и нейния съпруг, бивш шеф на сигурността при покойния премиер Зоран Джиндич, неправомерно са използвали кредити от специалния фонд за развитие. Вместо за развитие на овцевъдството, както са били заявени, средствата са били изразходвани за строителство на нощен клуб в Байна Баста - малък град, разположен близо до границата с Босна и Херцеговина.
В отговор на обвиненията Разета-Вукосавлевич се опита да защити раздираното от скандали правителство. Тя заяви, че нощният клуб в действителност се управлява и е собственост на брата и бащата на нейния съпруг, който нямал нищо общо със заведението, само дето от време на време си поръчвал по едно питие там. Министърката също каза, че мъжът й нямал мотиви за кредитна измама, тъй като произхождал от богато семейство и доходът му като служител по сигурността бил достатъчен за неговите нужди. Тези обяснения обаче не задоволиха сръбската общественост, особено след като стана известно, че Разета-Вукосавлевич е член на борда на директорите, отговаряща за разпределението на кредитите.
Скандалът бе добре дошъл за опозицията, която отправи искане за предсрочни избори. Вече двама министри в правителството подадоха оставка, а зам.-председателката на парламента напусна Демократическата опозиция на Сърбия (ДОС) след като се разкри, че тя е отсъствала от гласуването за новия управител на националната банка Кори Удовички, тъй като е била на почивка в Турция по това време, но неизвестно лице е гласувало с нейната карта. Новият управител замени Младян Динкич, водеща фигура в Г17 Плюс, което предизвика размяна на серия клевети между неговата партия и Демократическата партия.
Въпреки всичко това, наблюдателите смятат, че е малко вероятно ДОС да обяви предсрочни избори докато има мнозинство в сръбския парламент. Политическите клевети се очакват да продължат, тъй като в парламента се водят пазарлъци между малките партии, както и между остатъците от политическите партии на предишния режим. В крайна сметка, съдбата на правителството може да зависи от въпросите на присъединяването към ЕС и подобряването на стандарта на живот -- нещо, което сърбите още не са почувствали.
Проучванията на общественото мнение показват, че правителството се ползва с поддръжката на 10-15% от гражданите, което е около половината от подкрепата за Слободан Милошевич в навечерието на изборите през 2000 г. Този факт обяснява искането на опозицията за предсрочни избори; даже тези, които са далеч от политиката виждат несъответствието между подкрепата на ДОС в парламента и непопулярността й извън него. Според социологическата агенция Стратиджик Маркетинг, Демократическата партия на Сърбия, ръководена от Войслав Кощуница, има най-висок рейтинг. Ако днес бъдат проведени избори за президент, Кощуница ще получи около 1 млн. гласа, като зад него ще бъде Миролюб Лабус от Г17 Плюс с 650 000 гласа, сочат проучванията на агенцията. Кандидатът на Демократическата партия Борис Тадич би получил само около 200 000 гласа.
Правителството се опита да преодолее кризата, предизвикана от последната серия от скандали и атаки на опозицията, като постави на масата предложението на сръбския премиер Зоран Живкович за сключване на споразумение по най-общите държавни интереси с оглед постигане на политически консенсус. На предложението реагираха всички членове на управляващата коалиция и на демократическата опозиция. Споразумение обаче вероятно никога няма да бъде сключено, тъй като опозиционните партии знаят, че правителството е загубило голяма част от своята обществена подкрепа. Повечето анализатори предсказват, че при липсата на избори опозицията ще продължи своята стратегия на разкриване на скандали и опити да дискредитира правителството.
Особен интерес представлява един друг фактор, който влияе на въпроса за изборите. Поради факта, че вече трета година Сърбия е в рецесия, нещата не изглеждат добре за правителството. Промишленото производство през юли бе с 8.7% по-ниско от средното равнище за миналата година, а тежката индустрия е пред пълен колапс. Селското стопанство междувременно бе засегнато от тазгодишната суша.
В полза на правителството работи надеждата, че световната криза, предизвикана от тероризма е стигнала връхната си точка. Това би означавало стабилизация на световния пазар. Също така се очакват нови инвестиции на Балканите в резултат на Олимпийските игри в Атина следващата година. На интересите на правителството вреди недостатъчният износ; тазгодишният дефицит е 2.5 млрд. долара. Преструктурирането и възстановяването на икономиката не е приключило и едва ли това ще стане до 2004 г. Поради тази причина икономистите подсказват на правителството, че идеята за предсрочни избори не е толкова лоша. Иначе получените от приватизацията средства ще бъдат използвани за купуване на социален мир; те обаче няма да бъдат достатъчни, за да стигнат до насрочените за следващата година редовни избори.

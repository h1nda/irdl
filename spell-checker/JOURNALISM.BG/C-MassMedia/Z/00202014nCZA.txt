Протестиращи белградски студенти настояват за промяна на таксите за обучение
					01/11/2011
					Настоящият протест цели намаляване на таксите за приемане и по-широко прилагане на освобождаването от такси за обучение.
					От Биляна Пекушич за Southeast European Times от Белград -- 01/11/11 
 
					 
						
Студентите протестират вече повече от две седмици. [Никола Барбутов/SETimes]
						От средата на октомври група студенти пречат на провеждането на учебни занятия във факултетите по философия и филология в знак на протест срещу отказа на образователните институции да изпълнят техните искания. 
						"Настояваме всички студенти, които имат по 48 точки от предходната учебна година, да бъдат напълно освободени от такси за обучение, а цената за приемане в университета да не бъде по-висока от тримесечната минимална заплата в Сърбия [около 450 евро]," каза студент, представил се като Воислав Д., за SETimes. 
						Няколкостотин студенти се събраха в събота (29 октомври) пред Философския факултет, където обявиха "фестивал на блокадата", който ще продължи, докато исканията им не бъдат изпълнени. 
						Методите на студентите варират от говорене по време на лекции до поставяне на бариери пред вратите на аудиториите. 
						Студентската конференция към Сръбския университет и Студентският парламент към Белградския университет - две официални студентски организации - вече приеха предложението на Министерството на образованието и науката студентите, които са събрали 60 точки, да не заплащат такса за обучение. 
						Организаторите на протеста обаче отхвърлиха предложението на министерството. 
						От администрацията на Филологическия факултет казаха, че студентите с по 48 точки така или иначе са вече освободени от такса за обучение, така че това не бива да бъде причина за бунтове. 
						"Протестът се оглавява от неидентифицирани лица, които твърдят, че се застъпват за "пряка демокрация", каза деканът на Филологическия факултет Александра Вранеш за SETimes. 
						Преподавателите във факултета се оплакват, че протестиращите студенти са арогантни и упражняват словесен тормоз върху състудентите си, които се опитват да слушат лекциите. 
						"Това поведение е неприемливо в академична среда. Държейки се грубо и некултурно, те са окупирали няколко стаи, в които сега живеят, готвят и мият чинии. Страхуваме се, че могат да настъпят нежелани събития, за които ние ще носим отговорност, макар и да нямаме контрол над тях," каза ръководителят на катедрата по славянски езици Вукосава Джапа за SETimes. 
						Ректорът на Белградския университет Бранко Ковачевич призова правителството да премахне блокадата "по мирен или друг начин". Той каза, че университетът не може да гарантира безопасността на студентите и преподавателите във Филологическия факултет и че цялата учебна година може да се провали, ако блокадата продължи още 15 дни. 
						Студентите казват, че ректорът действа неуместно. 
						"Той призовава за насилствена разправа със студентите, които блокирайки факултетите само търсят правата си, защото нямат друг начин, по който да го постигнат," каза студентът по изящни изкуства Милош Кувекалович за SETimes. 
						Годишните такси за обучение в Сърбия варират от 450 евро във факултета по минно дело до 2 400 евро във факултетите по архитектура и стоматология. 
						Тази година 14 000 студенти са се записали да учат в Белградския университет. 
						"Те ни налагат неуместно високи такси, а учим по остарели учебници, за които плащаме допълнително. Често студентите трябва да закупуват допълнително учебници само за един изпит, защото всеки преподавател използва своя учебник и цели да го продава и печели пари," каза студентката от Белград Ивона Пешич за SETimes. 
						Разходите в Сърбия са най-високите в региона. Например годишното обучение в Математическия факултет в Загреб струва 760 евро, докато в Белград е 1 000 евро. Обучението по архитектура в Белград струва два пъти повече, отколкото в Загреб.

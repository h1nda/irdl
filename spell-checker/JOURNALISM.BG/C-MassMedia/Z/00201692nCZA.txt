Тачи: "Няма да има отстъпление"
					28/07/2011
					Министър-председателят на Косово Хашим Тачи говори пред SETimes за кризата на границата със Сърбия.
					От Линда Карадуку за Southeast European Times – 28/07/11
 
					 
						
“Създалата се ситуация в северната част на страната е [причинена от] престъпления, контрабанда, корупция и нарушаване на суверенитета на Косово", заяви министър-председателят на Косово Хашим Тачи. [Ройтерс]
						Ситуацията в Северно Косово остава напрегната, откакто специални полицейски части опитаха да поемат контрола над два гранични пункта. Акцията беше проведена след отказа на ЮЛЕКС и сръбските членове на косовската полиция на границата да приложат неотдавнашна приетата от Прищина забрана на вноса от Сърбия за Косово. 
						В извънредно интервю за SETimes министър-председателят на Косово Хашим Тачи обсъди намесата и целите на своята страна. 
						
						SETimes: Какво означава намесата на полицията в Северно Косово? Дали тя е опит да се установи суверенитет в тази част на страната, или е просто опит да се наложат реципрочни търговски мерки със Сърбия на двата гранични пункта на север? 
						
						Хашим Тачи: Действията на правителството на Косово имат за цел да сложат край на контрабандата, организираната престъпност и продължаващото нарушаване на суверенитета на Косово от паралелните сръбски престъпни структури, които тероризират населението в тази част на Косово. 
						Не можем да позволим на престъпни банди, спонсорирани от Сърбия, да ограбват вечно бъдещето на страната ни, защото това е недопустимо - не само според нашата конституция, но и според международното право и европейските принципи. 
						
						SETimes: Имаше критики, че Косово не е координирало тази намеса с международната общност. Как ще отговорите на това? 
						
						Тачи: Ситуацията, която съществуваше в северната част на страната, бе на престъпления, контрабанда, корупция и нарушаване на суверенитета на Косово. Това беше статуквото, което за мен винаги е било неприемливо. За съжаление международната общност през последните десет години, а сега и мисията на ЕС (ЮЛЕКС), не направиха нищо за промяна на ситуацията. 
						С последните си действия, [за които] информирахме международната общност, ние променихме горчивата реалност, която съществуваше там. ЮЛЕКС не беше склонна да ни помага в налагането на закон и ред на север, както предвижда мандатът й, и [това] не може да бъде възприемано като липса на сътрудничество. 
						В момента полицията и служители на митниците, които уважават йерархията на властта и законите на Косово, ще изпълнят задълженията си на граничните пунктове на север. Тези служители ще бъдат от различни етнически групи, но те ще се погрижат за прилагането на законите и заповедите, издадени от косовските държавни власти. 
						
						SETimes: Какви ще бъдат отношенията със сърбите на север, които не признават властта на Прищина? 
						
						Тачи: Убеден съм, че косовските сръбски граждани искат да живеят нормален живот с равни възможности, както всички други. Ние нямаме никакви проблеми със сърбите, които са граждани на Косово и живеят в Косово. 
						Сега те са част от законните институции на нашата страна и са решили да градят бъдещето си тук. Имаме проблеми единствено с полицията и паравоенните паралелни структури, установени в Косово от Сърбия и действащи на север. Това са незаконни структури, които ще премахнем със законни средства, определени от конституцията и закона. 
						
						SETimes: Има ли споразумение за изтегляне от север и бихте ли приели такова споразумение? 
						
						Тачи: Горчивата реалност, която съществува там през последните десет години, сега се променя и няма да има отстъпление. Това би било стъпка назад към анархията и организираната престъпност. Не смятам, че международната общност би поискала от нас да направим нещо подобно. 
						
						SETimes: Има ли риск ситуацията да ескалира? Какво бихте направили тогава? 
						
						Тачи: Тази заплаха съществува и е постоянно отправяна от сръбските паралелни структури. Този риск съществува дори днес и ще продължава, докато Сърбия не се откаже от [това] директно нарушаване на суверенитета на нашата страна. Вместо това с добре планирани действия рискът постепенно ще намалява. 
						
						SETimes: Как бихте описали ситуацията на север? 
						
						Тачи: Ситуацията остава деликатна, защото операциите продължават, но тя е под контрол и е управляема. 
						
						SETimes: Как бихте постъпили с радикалните групи на север, които са директно под влиянието на Белград? 
						
						Тачи: Отговорът е само един. Никой не е над закона и законът трябва да бъде спазван от всички.
						
						SETimes: Какво очаквате да стори Сърбия предвид последните събития?
						
						Тачи: Очаквам Сърбия, като страна, желаеща членство в ЕС, да започне да действа в съответствие с европейските стандарти. Очаквам Сърбия да прекрати насилието и болното си желание да отнема насилствено територия от друга държава. Тези нейни амбиции от миналия век бяха осъдени от демократичния свят. Би било фатално за Сърбия, ако не се разграничи от експанзионистичната политика на Милошевич. 
						В края на краищата всички трябва да работим за това, целият регион да стане част от едно по-голямо европейско семейство, където границите са относителни, благодарение на сътрудничеството. 
						
						SETimes: Получихте подкрепата на всички политически и обществени движения в страната за намесата на север. Смятате ли, че намесата обедини политическата класа на Косово и очаквате ли тази подкрепа да продължи независимо от международните реакции по отношение на намесата? 
						
						Тачи: Институциите в Република Косово, всички политически партии в Косово, албански и неалбански, са за суверенитета на нашата страна и прилагането на законите. Това винаги ни обединява при всякакви обстоятелства.

Присъединяването към ЕС е приоритет на новото сръбско правителство
					12/07/2012
					Партиите от новото управляващо мнозинство в Сърбия подписаха тази седмица коалиционно споразумение, а според анализаторите новият кабинет ще трябва да се справи с многобройни предизвикателства – от въпроса за Косово и разбитата сръбска икономика до борбата срещу престъпността и корупцията.
					От Игор Йованович за Southeast European Times от Белград – 12/07/12
 
					 
						
Според Ивица Дачич, който е номиниран за премиер на Сърбия, детайлното коалиционно споразумение ще направи държавата по-силна. [Ройтерс]
						В подписаното във вторник (10 юли) коалиционно споразумение между Сръбската прогресивна партия, коалицията около Социалистическата партия на Сърбия и "Обединените региони на Сърбия" се определят общите политически цели на бъдещата коалиция. Текстът на споразумението е необичайно подробен за сръбските условия – договорът съдържа около 13 страници. 
						В девет раздела на споразумението се обясняват целите на бъдещия кабинет. Първият посочен приоритет е ускоряването на процеса на европейска интеграция, като най-големи усилия ще бъдат насочени за получаването на дата за започване на преговори за членство в ЕС. Други важни въпроси, включени в текста, са Косово и проблемите на регионалната политика. 
						Останалите осем цели са: икономическата и социалната политика, върховенството на закона, борбата срещу корупцията и престъпността, реформата на държавната администрация, професионалното управление на държавните предприятия, децентрализацията и регионалното развитие, здравеопазването, образованието и науката. На девето място е свободата на медиите. 
						Създаването на коалицията ще позволи да бъде избрано правителство след изборите в началото на юни, с които на власт дойде националистическият президент Томислав Николич. Бившият президент Борис Тадич се опита да състави правителство, в което той да бъде министър-председател, но не успя. 
						След подписването на споразумението номинираният за премиер Ивица Дачич заяви, че това е не само „споразумение за ново правителство, а по-скоро споразумение за силна и икономически развита Сърбия, която ще отстоява своите национални интереси и ще бъде държава на социалната справедливост“. 
						Лидерите на новата управляваща коалиция се съгласиха, че са наясно с проблемите, пред които са изправени. „Всички казват, че липсите в бюджета са толкова големи, че въпросът е откъде да намерим средства, за да платим поне пенсиите. Нашата задача обаче ще бъде да се гарантира сигурността на плащанията“, заяви лидерът на "Обединени региони" Младжан Динкич. 
						Преподавателят в Белградския университет Деян Вук Станкович каза, че коалиционното споразумение е много подробно, защото партиите, които ще участват в новия кабинет, досега не са работили съвместно в този състав и искат да се „застраховат“, преди да бъде сформирано правителство, което се очаква да стане до края на юли. 
						„На това правителство му предстои много трудна работа. Очакванията на населението са високи, а ресурсите, с които то разполага, са малки. Предвид настоящото състояние на световната икономика и събитията в региона обаче мисля, че ще бъде успех, ако бъдат спрени отрицателните тенденции, които през последните няколко години обременяват Сърбия в няколко области“, каза Станкович за SETimes. 
						Той добави, че предишните правителства са дали големи обещания и са се радвали на подкрепата на медиите, но са постигнали много малко. „Експертите не очакват твърде много от това правителство. Ето защо то може да бъде в позиция, подобна на тази на сръбския национален отбор по футбол - без да е фаворит, той може да се окаже приятна изненада“, каза Станкович. 
						Според Златко Минич, член на Комитета на Агенцията за борба с корупцията, плановете на новата управляваща коалиция в областта на овладяването на корупцията са „правилни, но трябва да бъдат приложени на практика.“ 
						„Не става въпрос самото правителство да се бори с корупцията. Правителството обаче трябва да гарантира гладкото функциониране на съдебната система и полицията, които пречат на корупцията, и да създаде възможност за приемането на закони, които не стимулират корупционно поведение“, каза Минич заSETimes. Той също така посочи, че корупцията ще бъде голямо предизвикателство за новите органи, защото ЕС също започва преговорите с новите членове с главите за съдебната система и борбата срещу корупцията.
						Новата управляваща коалиция обещава също да се придържа към всички постигнати в Брюксел споразумения с Прищина. Въпреки че според някои анализатори новото правителство ще има по-твърдо отношение към Косово, такова заключение не може да бъде направено от коалиционното споразумение. 
						„Като се имат предвид икономическите предизвикателства, както и тези в областта на публичните финанси, с които Сърбия непрекъснато се сблъсква, ориентацията към ЕС остава стратегически приоритет, на който Сърбия не може да си позволи да обърне гръб“, каза за SETimes Иън Банкрофт, основател на организацията „ТрансКонфликт“. „Въпреки ентусиазираната кипърска подкрепа за започването на преговори за членство обаче Сърбия ще трябва да продължи да дава доказателства за своя ангажимент към нормализирането на отношенията с Косово.“ 
					
				
			
					 
					
 
 

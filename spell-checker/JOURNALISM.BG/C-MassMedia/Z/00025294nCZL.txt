Турската управляваща ПСР и опозиционната ПНД се договориха за премахване на забраната за носене на забрадки в университетите
					29/01/2008
					 
						АНКАРА, Турция -- Управляващата Партия на справедливостта и развитието (ПСР) и крайнодясната опозиционна Партия за националистическото действие (ПНД) се договориха в понеделник (28 януари) да премахнат забраната за носене на забрадки в университетите. Двете партии публикуваха съвместно съобщение, че са се договорили за промяна на конституцията и на закона за висшето образование. Предлаганите промени ще изискват подкрепата на две трети от депутатите в парламента. ПСР и ПНД заедно разполагат с достатъчно депутатски места. Консултациите в понеделник по въпроса за забрадките принуди ПСР да отмени плановете си за внасяне на промени в спорния член 301 от наказателния кодекс, който квалифицира като наказателно престъпление обидата към "турската национална идентичност".
						Междувременно в понеделник турски професор по политически науки получи 15-месечна условна присъда, след като съдът го призна за виновен в обида на основателя на Турската република Мустафа Кемал Ататюрк. Атила Яйла, професор от Университета "Гази" в Анкара, бе заявил, че страната е била по-малко прогресивна през първите години от съществуването си, отколкото е описвана в официалните документи. (Радикал, Сабах, Милиет - 29/01/08; АП, Заман, Си Ен Ен Търк, Би Би Си - 28/01/08)

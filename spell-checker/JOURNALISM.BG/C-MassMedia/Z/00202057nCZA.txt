Кипър: има ли причина за оптимизъм? 
					16/11/2011
					Въпреки известния оптимизъм по отношение на последните преговори, кипърският проблем остава нерешен заради основни въпроси. 
					От Джонатан Левак за SETimes от Истанбул – 16/11/11
 
					 
						
Президентът на кипърските гърци Деметрис Христофиас (отляво) и турският му колега Дервиш Ероглу водиха двудневни преговори в Ню Йорк миналия месец. [Ройтерс]
						Въпреки големите очаквания за събития, които така и не се случиха, преговорите под егидата на ООН в Ню Йорк за решаване на кипърския конфликт приключиха в последния уикенд на октомври. Страните имаха доста разногласия по много от основните въпроси, но за приятна изненада на много наблюдатели преговорите не бяха тотална загуба на време. 
						Генералният секретар на ООН Бан Ки Мун дори ги описа като "позитивни, ползотворни и енергични". 
						Според Ердем Айдън, ръководител на проектите за Кипър на Турската фондация за икономически и социални изследвания (ТЕСЕВ), е имало "значителен напредък по въпросите за вътрешната сигурност, ЕС и икономиката". 
						Няколко фактора допринесоха за това усещане за спешност и, според някои, за възможност. Кипърският президент Деметрис Христофиас беше избран с обещанието да се завърне на масата за преговори, за да се намери цялостно решение на проблема. Въпреки че е изминал повече от половината му мандат обаче, той не е постигнал значителен напредък. 
						За кипърските турци ползите от обединение и край на изолацията са по-очевидни - тяхната позиция през последното десетилетие в подкрепа на решение на проблема беше ясна за всички. 
						Неотдавнашното напрежение обаче, свързано със сондажите за нефт и газ в Средиземно море, добави още едно парче към този сложен пъзел, както и още едно препятствие пред намирането на решение. Президентът на кипърските турци Дервиш Ероглу заяви, че подобни ситуации правят намирането на решение още по-задължително. 
						Съществува освен това и загриженост, че когато Кипър поеме председателството на ЕС през втората половина на 2012 г., това би оказало значително влияние върху изпадналите в застой присъединителни преговори на Турция. 
						Поради този продължаващ конфликт в Ню Йорк не се стигна до цялостно споразумение и първоначалният ентусиазъм стана жертва на стария песимизъм. 
						Айдън каза за SETimes, че "докато общото настроение е било позитивно, някои медии, близки до [турското] правителство, са преувеличили твърде много резултатите." 
					
						Въпросите за управлението, територията, гражданството и изключително трудния въпрос за собствеността тепърва ще трябва да бъдат решавани. 
						Според специалистката по Кипър Силвия Тириаки, която е и заместник-директор на Центъра по световни политически тенденции (ГПОТ), "преговори има от 1968 г. и те се водят все за едни и същи неща: политическо равенство, територия и собственост." 
						 "Оптимистите са новодошли в Кипър. Те сравняват [последните преговори] с тези от първата половина на 2011 г.", каза тя за SETimes. 
					
						 Общото усещане е, че гръцката част на Кипър има малко стимули да преговаря за дълготрайно споразумение. Ердем Айдън казва: "Докато тези събития наливат свежа кръв в застоялите преговори, смятам, че е необходим по-голям стимул, особено за кипърските гърци." 
						Като се има предвид обаче вътрешното положение на Христофиас, което е всичко друго, но не и стабилно - неговото правителство почти падна след експлозия във военноморска база, която отне живота на 12 души - под въпрос е дали той е в състояние да сключи сделка. 
						 "Христофиас не би могъл да сключи сделка, дори и да искаше", каза Тириаки. 
						Това не само че оставя кипърските турци икономически изолирани и без държава, но също така влияе отрицателно върху присъединителния процес на Турция. Турция заплаши да замрази преговорите, когато кипърските гърци поемат ротационното европейско председателство. 
						Според турския министър по европейските въпроси Егемен Багъш, дори ако Турция прекрати преговорите през втората половина на 2012 г., това би имало малко влияние върху процеса на присъединяване. 
						"Страната кандидатка работи в координация с председателството на ЕС за отваряне и затваряне на главите [от преговорите] или за да присъства на заседанията на Съвета по асоцииране. Първо, нито една глава не е била отворена при предишните председателства, и второ, заседанието на Съвета по асоцииране е било отменяно преди", заяви той за SETimes.

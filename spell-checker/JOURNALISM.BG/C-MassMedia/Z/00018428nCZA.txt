РС ще прави преглед на процеса на приватизация
					02/05/2006
					Новото правителство на Република Сръбска ще направи преглед на процедурите за приватизация за всички компании и банки поради съмнения за широко разпространено лошо управление. 
					От Влатко Вукотич за Southeast European Times от Баня Лука – 02/05/06
 
					 
						
"Онези, които са действали съгласно закона, нямат причини да се страхуват, че ще загубят своите компании," каза премиерът на РС Милорад Додик. [Гети Имиджис]
						След осем години на приватизация някои от компаниите и банките, които бяха продадени в Република Сръбска (РС), може отново да бъдат одържавени. Премиерът на РС Милорад Додик казва, че възнамерява да прегледа всички решения, взети по време на процеса, поради съмнения за широко разпространено лошо управление. 
						"Искаме да възстановим доверието," каза Додик. "Онези, които са действали съгласно закона, нямат причини да се страхуват, че ще загубят своите компании." 
						Планът на Додик спечели подкрепата на парламента, включително и на депутатите от Сръбската демократическа партия и Партията за демократичен прогрес, макар че и двете са били свързани с процеса на приватизация от години, включително и по някои от най-известните сделки. Преглед ще бъде извършен първоначално от специална комисия, създадена от правителството за целта. 
						Според професора по икономика Райко Томаш прегледът няма да прогони чуждите инвеститори. Напротив, той ще даде сигнал, че законните делови практики пускат корени в РС. 
						Търговската камара на РС и Промишлената асоциация на РС привестваха намерението на правителството "да поправи грешките". Същевременно те изразиха опасения, че прегледът би могъл да се превърне в лов на вещици и да завърши с накърняване на интерсите на законни инвеститори. 
						"Някои политически партии вече отправят искания за преразглеждане на продажбите на законно продадени и добре работещи компании. Страхувам се да не започнем това, без да сме анализирали кои компании трябва да бъдат контролирани," заяви председателят на Търговско-промишлената палата на РС Младен Мичич. 
						Съюзът на работодателите също се намеси с довода, че комисия, която да работи под контрола на правителството, не е добро решение. Подобна институция, твърди съюзът, може да повдигне обвинения срещу някого и след това да определи и присъдата. 
						По мнението на повечето икономисти приватизацията в РС е провал, който се дължи на продължителния процес, както и на основни концептуални недоразумения. Всички банки и 60 % от компаниите в РС бяха продадени, донасяйки на държавата общо около 100 млн. евро -- поне на хартия. В действителност са платени само 25 млн. евро. 
						Най-големите и най-ценни фирми продължават да бъдат държавна собственост. Инвеститорите показаха огромен интерес към "Телеком Сръпске", държавната телекомуникационна компания, която може да бъде приватизирана тази година. Междувременно цените на акциите на Държавната електрическа компания продължават да растат на Фондовата борса в Баня Лука.

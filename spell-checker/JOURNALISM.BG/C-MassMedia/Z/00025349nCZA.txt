Тадич спечели нов петгодишен мандат
					04/02/2008
					Оспорваната надпревара за президентския пост на Сърбия завърши с победа на настоящия прозападно ориентиран президент Борис Тадич. Бъдещето на управляващата коалиция обаче е неясно.
					От Игор Йованович за Southeast European Times от Белград -- 04/02/08 
 
					 
						
Президентът Борис Тадич разговаря с поддръжници след победата си в неделя (3 февруари). [Томислав Георгиев]
						Сръбският президент Борис Тадич успя да преодолее силната кандидатура на крайния националист Томислав Николич и спечели втори мандат. Според предварителните резултати, оповестени от избирателната комисия на страната, Тадич е получил 50,57 % от гласовете на балотажа в неделя (3 февруари). Николич е спечелил 47,7 %. 
						Избирателната активност е била над 67 % - най-високото ниво, отчетено на президентски избори след падането на Слободан Милошевич през септември 2000 г. Въпреки че ролята на президента е по-скоро символична, надпреварата бе широко разгласявана като референдум за бъдещия курс на Сърбия. 
						Победата на Тадич може да даде нов политически импулс на неговата Демократическа партия (ДП) и дори да доведе до прегрупиране на политическите сили в Сърбия. Коалиционният партньор на ДП, Демократическата партия на Сърбия (ДПС) на премиера Воислав Кощуница, отказа да подкрепи Тадич на балотажа, затова бъдещето на коалицията може да се окаже несигурно. 
						В изказване пред свои поддръжници в Белград Тадич обеща Сърбия да продължи да следва пътя на присъединяване към ЕС въпреки належащия въпрос за независимостта на Косово . "Ние спечелихме тези избори и аз поздравявам всички граждани за това, че показахме на Европа какъв е нашият действителен потенциал,'' каза той, добавяйки, че сега "не е време за празнуване, а за работа". 
						"Най-важното нещо след изборите е да бъде обединена Сърбия и всички ние да работим заедно, за да подобрим живота на гражданите," каза президентът. Обръщайки се към косовските сърби, той обеща че Белград "няма да ги изостави". 
						Николич призна своето поражение и посочи, че неговата Сръбска радикална партия – все още оглавявана от обвиняемия от ООН във военни престъпления Воислав Шешел – няма да оспорва резултатите. 
						Той благодари на своите поддръжници за това, че "са осъзнали, че Сърбия се нуждае от промяна". Обещавайки, че радикалите ще продължат да бъдат силна опозиция, той каза че неговата партия би подкрепила всички политически структури, които имат за цел Косово да остане в границите на Сърбия. 
						Победата на Тадич му донесе поздравления от Словения, която в момента е председател на ЕС. Словенският премиер Янез Янша каза, че резултатът "трябва да се разглежда като отражение на желанието и решимостта на демократичните сили в страната Сърбия да ускори своя напредък към целта, която е членство в ЕС". 
						Политическият анализатор Слободан Антонич смята, че сръбското правителство засега вероятно ще остане стабилно, независимо от явното разцепление по време на кампанията за президентските избори. Премиерът Кощуница помоли Тадич да обещае да не подписва Споразумение за стабилизация и асоцииране с ЕС, ако Брюксел изпрати мисия в Косово без одобрението на ООН. 
						Тадич отхвърли това условие, а след това Кощуница не го подкрепи на балотажа. 
						Антонич обаче казва, че коалицията вероятно ще може да се запази. Предвид неотложността на косовския въпрос и обещанията на лидерите в Прищина да обявят независимост този месец, всеки, който направи опит да свали правителството, ще бъде смятан за безотговорен, каза той. 
						Бившият външен министър Горан Свиланович обаче смята, че е въпрос на политическо достойнство Кощуница да подаде оставка. 
						"Ако премиерът наистина желае най-доброто за Сърбия, единственият добър ход, който може да предприеме, е да подаде оставка и да даде възможност на парламента да избере нов кабинет," каза Свиланович. 
						Партията на Кощуница обаче може евентуално да сформира парламентарно мнозинство с радикалите. Затова мнозина се съмняват, че демократите на Тадич ще имат желание да провокират падане на правителство, в което държат повечето от министерствата.

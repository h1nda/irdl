Сърбия ще отвори досиетата на тайните служби 
					05/06/2012
					Отварянето на досиетата на тайните служби ще бъде тежка задача за новото сръбско правителство, казват експерти. 
					От Биляна Пекушич за Southeast European Times от Белград -- 05/06/12 
 
					 
						
Сръбските граждани имаха възможност да видят досиетата си в Държавна сигурност през 2002 и 2003 г. [Ройтерс]
						За да изпълни изискванията за предстоящата глава от присъединяването към ЕС, сръбското правителство трябва да приложи реформа в тайните служби. През март Европейският парламент (ЕП) препоръча на страната да засили парламентарния надзор и контрола над тайните служби и поиска националните архиви да станат публични - особено засекретените досиета от епохата на бивша Югославия. 
						Въпреки предложенията от Брюксел, по време на неотдавнашната парламентарна и президентска предизборна кампания в Сърбия реформата в тайните служби не беше спомената сред бъдещите приоритети на правителството. 
						"Съпротивата срещу отварянето на тайните архиви в Сърбия и други страни от бивша Югославия съществува, защото по този начин би се разкрила ролята на службите за държавна сигурност във войната през 90-те години на миналия век", каза за SETimes Йелена Милич, директор на Центъра за евро-атлантически изследвания (ЦЕАИ). 
						Тя добави, че въпросът за отварянето на досиетата е свързан с политическите убийства, престъпленията в Косово и цивилните жертви по време на въздушните удари на НАТО, за което правителството досега е отказвало да говори. 
						"Тъй като не бяха закрити навремето, тайните служби на страните от бивша Югославия и хората, работещи в тях, бяха и все още са главните виновници за организираната престъпност на Балканите", каза за SETimes Зоран Драгишич, професор в белградския Факултет по сигурност. 
						Министърът на отбраната в досегашното правителство Драган Шутановац, чието министерство отговаря също за Агенцията за военна сигурност и за Агенцията за военно разузнаване, заяви, че въпреки очакванията отварянето на досиетата няма да донесе решения. 
						"Отварянето на секретните досиета е чувствителен въпрос и трябва да сложим край на миналото", заяви Шутановац пред телевизия Б92. 
						Друга причина, поради която правителството избягва отварянето на досиетата, е че те могат да разкрият хората, които са участвали в незаконни дейности по време на войните в бивша Югославия през 90-те години на миналия век и които все още работят в секторите на отбраната и полицията, заявиха от Сръбското движение за обновление (СДО). 
						"Отварянето на досиетата е последното нещо, което дължим на сръбските граждани. Това беше голямото обещание на демократичната опозиция в Сърбия, която събори режима на Слободан Милошевич", заяви заместник-председателят на СДО Александър Югович за SETimes. 
						Срещу председателя на СДО Вук Драшкович имаше два опита за убийство, организирани от сръбските тайни служби. През 2004 и 2010 г. СДО предложи законопроект, с който да се отворят досиетата на тайните служби, но предложението така и не достигна до дневния ред на парламента. 
						През 2002 и 2003 г. сръбските граждани имаха възможност да видят досиетата си в Държавна сигурност, когато с правителствено постановление това беше позволено. Тогава близо 8 000 души поискаха да видят досиета от архивите, но едва 380 граждани го направиха. 
						"Мисля, че досиетата никога няма да бъдат отворени, не и тези, свързани със събитията в Косово", заяви за SETimes Соня Бисерко, председател на Хелзинкския комитет за човешки права в Сърбия. 
						ЦЕАИ иска бъдещото правителство незабавно да предложи законопроект за отваряне на архивите и призовава всички политици в Сърбия публично да представят своите аргументи за и против това действие. 
						"Смятаме, че това ще бъде сериозна стъпка в правилната посока да продължим да установяваме демократичен контрол над сектора по сигурността, неговата цялостна реформа, отклоняването от характера и методологията на режима на Милошевич и въздаване на справедливост на жертвите му", каза Милич. 
					
				
			
					 
					
 
 

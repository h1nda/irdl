Мултиплекс е хит сред любителите на киното
					24/08/2009
					В “Стер Черна гора” всичко освен пуканките е на високо ниво.
					От Марина Роганович за Southeast European Times от Подгорица --24/08/09
 
					 
						
През лятото “Стер Черна гора” продава над 1 000 билета за кино седмично. [Марина Роганович]
						Киноманите, които се тълпят в "Стер Черна гора", първият и единствен в страната мултиплексен киносалон, се оплакват най-много от едно нещо – че няма масло за пуканките.
						"Толкова ли е трудно да се топи масло?", пита Дарко, жител на Подгорица и чест посетител на кината.
						Душан Пеякович, отговарящ за връзките с обществеността на киносалона, има отговор: "Проблемът е, че тези машини за топене на масло се намират трудно в региона". 
						Не всички смятат, че това вреди на забавлението. "Едва дочаках откриването на киното", казва Мария, на 19 г., от Подгорица. "Това е едно от любимите ми места в града и можете да ме намерите тук всяка седмица." 
						Съдейки по продажбите на билети, шестте екрана на “Стер Черна гора” в “Делта Сити Мол” в Подгорица са успешна инвестиция. 
						"Тук лятото не е силен сезон за киното, но въпреки това продаваме по 400-500 билета в делничните дни и по 600-700 в почивните", казва Пеякович. 
						През зимата, най-активният сезон, театърът продава около "500-600 [билета] през делничните дни и смайващите 2 000 [билета] през почивните дни", добавя той. 
						"Стер Черна гора" не провежда масова рекламна кампания. 
						"Нямаме телевизионни реклами, ще трябва да ги сменяме всяка седмица, а създаването им е много скъпо. Разпространителите купуват билбордове за своите филми, но ние не", посочва Пеякович. 
						Въпреки това хората изглежда са добре информирани за програмата на кинотеатъра. "Радваме се на широко отразяване в местните медии и се ползваме от непряка реклама от сръбските телевизии, тъй като пускаме филмите на същите дати като киното ни в Белград", обяснява Пеякович. 
						Докато в "Култура", едноекранно кино в Подгорица, което беше затворено през ноември миналата година, обикновено се прожектираха филми, излезли преди няколко месеца, “Стер Черна гора” понякога дава възможност на кинолюбителите в Подгорица да видят филми преди нюйоркчани - “Стар Трек” например беше показан в Черна гора един ден по-рано, отколкото в САЩ. 
						До момента най-много са продадените билети за филма “Хари Потър и нечистокръвния принц”. Други касови филми са“Австралия”, „Йес Мен” и черногорската продукция „Гледай ме”. 
						Според Пеякович комедиите и анимационните филми привличат най-много зрители. "Мнозинството от нашите почитатели са под 30-годишна възраст и повечето от тях са деца", казва той. 
						Обръщайки се към всички любители на пуканките, Пеякович обеща, че скоро маслото ще се лее в “Стер Черна гора”. Това е добра новина за Дарко, който обещава да започне да си носи масло, ако проблемът не бъде решен. 
						“Стер Черна гора" е част от гръцката компания “Стер Синемас”.

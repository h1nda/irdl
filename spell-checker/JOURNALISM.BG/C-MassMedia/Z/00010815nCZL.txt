Веран Матич от Б92: Старият стил на говорене с омраза никога повече няма да се върне
		17/05/2004
		Радио Б92 бе закрито от режима на Милошевич по време на конфликта в Косово, но в началото на август 1999 г. то отново бе в ефир. Оттогава радиостанцията е глобален символ на съпротивата срещу репресивния режим, управлявал Сърбия-Черна гора в продължение на повече от 10 години. В това специално интервю с кореспондента на Southeast European Times Давор Коникусич главният редактор на Б92 Веран Матич говори за неотдавнашната награда от кметството на Белград, филмовите проекти за Б92 и състоянието на медиите в Сърбия.
		От Давор Коникусич за Southeast European Times от Белград - 17/05/04
 
		 
			
Веран Матич, основател на медийната компания, неотдавна бе награден от кметството на Белград за отлична работа. [Архив]
			За много млади граждани на Белград през 90-те години Б92 бе символ на свободата и съпротивата. За други тя представляваше една от двете градски радиостанции, по която можеше да се чуе професионална, достоверна, несвързана с режима информация. В годините след това Б92 се разрасна и стана една от най-признатите институции в Сърбия. Веран Матич, основател на медийната компания, неотдавна бе награден от кметството на Белград за отлична работа.
			
Southeast European Times: Първо, поздравления за журналистическата награда на кметството на Белград. Как се чувствате днес, когато най-сетне сте официално признат за работата Ви, след като в продължение на 15 години държавата и правителството забраняваха и подкопаваха Вашата медийна компания.
			
Веран Матич: Разбира се, такъв вид награди те карат да се чувстваш добре. Преди всичко, поради нейното по-широко, социално измерение, тази награда е потвърждение за последователност, обективност и професионализъм не само за миналата година, но и през всичките 15 години на съществуване на Б92. Аз също така съм доволен, че тази награда не бе присъдена веднага след промените в 2000 г., което би могло да се изтълкува като израз на благодарност за миналото, а не като признание за качество. След близо четири години ние доказахме, че нашата мисия остава непроменена, стабилна, независимо от това кой е на власт - диктатор или пък някой, който се е обявил за демократ: придържаме се към същите принципи на "куче-пазач". Ние не се поддадохме на изкушенията на властта и по никакъв начин не се облагодетелствахме финансово от своята историческа роля. На нас ни е особено приятно, тъй като това е истинско, неподправено признание от Белград.
			
SE Times: Продуценти от Холивуд проявяват интерес към създаването на филм за Радио Б92 и неговата борба срещу режима на Милошевич. Бихте ли ни казали малко повече за този филмов проект?
			
Матич: Основната идея се съдържа в книгата на Майкъл Колинс "Сърбия се обажда". За съжаление освен общата информация, която ние получихме от Америка, главно от "Варайъти", подробности не знаем. Имената на продуцентите са от най-висока класа, имайки предвид, че те са създатели на такива филми като "Списъка на Шиндлер", "Американска красота" и "Голямата риба". Аз предполагам, че ако филмът в крайна сметка бъде сниман, специален акцент в него ще бъде поставен върху непокорната, бунтовническа роля на музиката и рокендрола. Това би бил един много интересен филм. Аз обаче в никакъв случай не очаквам сериозно историческо възстановяване на събитията. По-скоро това ще бъде филм универсален, лесно разбираем навсякъде и достъпен за публиката по света.
			
SE Times: С течение на времето и при пазарната конкуренция стана ли Б92 медийна компания от основното течение, пренебрегваща нестандартните културни ценности, гражданската сцена и която започва да отделя повече внимание на вкусовете на широката публика и на привличането на повече слушатели и зрители?
			
Матич: Ние все още не сме станали медийна компания от основното течение, не защото това е нещо, което ние не желаем, а тъй като ние не искаме да изоставим ценностите, за които се борихме от самото начало. Това означава, че мястото което в нашите програми заемат човешките права, неправителствените организации, алтернативната култура, авангардното изкуство, както и образователните програми, определя нашия истински характер. Ние никога няма да обърнем гръб на това. Само ще разширяваме средствата и методите на нашето влияние. Терминът, който използваме за определяне на нашата ситуация , както и за забавните предавания, чрез които имаме намерение да финансираме некомерсиалните и образователните програми, е "достойно основно течение".
			
			
SE Times: Смятате ли, че сръбските медии отново прибягват до стила на говорене с омраза след последната ескалация на насилията в Косово и Метохия? Каква е позицията на Б92 по този въпрос?
			
Матич: Разбира се, веднага бяха забелязани значителни различия в отделните медии. За изключение на 17 март [последните насилия в Косово] електронните медии бяха по-сдържани, отколкото печатните издания. След опожаряването на джамиите в Белград и Ниш главите се охладиха в известна степен, но щетите вече бяха нанесени и ще трябва много да се направи за поправянето им, главно в политически смисъл. Аз мисля, че старият стил на говорене с омраза никога повече няма да се върне. След 5 октомври 2000 г. не бе скъсано напълно със стила на режима на Милошевич и тъй като културният модел, създаден по това време, оцеля, той се активира лесно при подобни събития. Сутрин, когато ставаш, имаш чувството, че сме все още в 1993 г. Но несъмнено ситуацията днес не може да се сравни с тези отдавна отминали дни.
			
SE Times: Мислите ли, че отново сме изправени пред атаки срещу независимите медии и опити за задушаване на свободата на речта в Сърбия?
			
Матич: Опасността от натиск и заплахи, даже и от преки физически нападения срещу журналисти и медии винаги съществува. Аз обаче не мисля, че новото правителство пряко ги подкрепя. Новото правителство много иска между другото да изглежда в очите на хората като защитник на свободата и върховенството на закона. Проявата на национален и политически шовинизъм е резултат на цялостното разпалване на страстите около събитията в Косово. По този начин един вид екстремизъм подхранва друг. В миналото ние имахме само един център на властта, който произвеждаше насилия, докато сега съществуват многобройни групи по интереси - икономически, политически и престъпни групи, които по една или друга причина искат да нанесат вреда на медиите и журналистите, да контролират и заплашват медийната сцена и да използват подобни действия за дестабилизиране на и без това нестабилното правителство.
			
SE Times: Опасявате ли се, че има нова опасност от социален радикализъм в Сърбия и забрана на свободата на медиите?
			
Матич: Аз не бих искал да изключвам възможността от подновен радикализъм в политиката и обществото, но не вярвам, че това е възможно в същата степен както в началото на 90-те години. Все пак трябва внимателно да се гледа на подобни оценки. Ние все още не сме в състояние да видим ясно глобалната картина на целия регион и какво ще се случи в близките години. Специално внимание трябва да се отделя на факта, че засилването на радикализма в Сърбия може да дестабилизира всички съседи на Сърбия, както и процесите в Косово, Черна гора и особено в Босна и Херцеговина.
			
SE Times: С какво според Вас се обяснява фактът, че Сърбия все още не е приела някои ключови закони за медиите, като например Закона за достъпа до информацията?
			
Матич: Предишното правителство бе заето със законите, свързани с икономическите реформи, а вниманието на новото правителство е ангажирано с новата конституция. Все пак новото правителство може да прокара закона в близките месеци. Аз съм обезпокоен от друга възможна ситуация - законите да бъдат приети и легитимирани като демократични, както бе в случая със Закона за радиото и телевизията, а след това на практика да бъдат нарушавани на първо място от същия парламент, който ги е приел.
			
SE Times: Как виждате ролята на медиите днес в страните от Западните Балкани. Смятате ли, че медиите на територията на бивша Югославия са съзрели достатъчно в професионален и етически смисъл?
			
Матич: Последните събития в Косово показват, че съществуват значителни различия между медиите в центровете на повишен радикализъм и екстремизъм. Оценката на ОССЕ за ролята на медиите по време на събитията в Косово потвърждава това категорично. Разбира се ролята на медиите е огромна. И тя със сигурност ще расте. Техният професионализъм и чувство за етичност обаче са значително под необходимото равнище. Даже когато се постигне едно ниво на професионализъм, както виждаме, много малко трябва, за да се разпадне всичко под натиска на патриотичните страсти.

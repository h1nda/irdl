Диалогът между Косово и Сърбия е в застой заради очертаващите се още по-важни проблеми
					13/02/2012
					Изминаха повече от два месеца, откакто преговарящите от Сърбия и Косово седнаха на масата за преговори, за да обсъдят технически въпроси. По-важни въпроси, включително чувствителни проблеми като тези за изчезналите лица, остават нерешени. 
					От Линда Карадаку и Ивана Йованович в Прищина и Белград - 13/02/12
 
					 
						
Роднини скърбят за онези, които все още се смятат за изчезнали по време на войната през 1998-1999 г. на Международния ден на изчезналите, отбелязан близо до Прищина на 30 август, 2010 г. [Ройтерс]
						Байрам Черкини от Митровица изгуби 19-годишния си син през 1999 г. и 13 години по-късно все още няма никаква информация за случилото се с него. 
						Той е недоволен, че като ту участва, ту неучаства в преговорите с Косово с посредничеството на ЕС, Сърбия може да се приближи до присъединяване към ЕС, без да е решила въпроси, свързани с военните репарации и изчезналите лица. 
						"Брюксел не е сериозен по този въпрос. Иначе той можеше да се постави като условие за по-нататъшен напредък на Сърбия към членство в ЕС. Всички признаци до сега са, че Брюксел не се отнася сериозно към този въпрос, защото това също означава, че някои хора трябва да бъдат изправени пред правосъдието и да бъдат съдени", каза Черкини за SETimes. 
						Тези важни въпроси все още не са тема на продължаващите преговори между Косово и Сърбия. 
						Вместо това диалогът, който започна през март 2011 г., напредва бавно, като се съсредоточава върху технически въпроси, макар че има и няколко важни пробива. Компромисни решения например бяха намерени по отношение на интегрираното гранично управление. Но решаването на други технически въпроси като енергетиката, телекомуникациите и регионалното представителство на Косово все още е далеч, а дата за възобновяването на преговорите не е определена. Последното заседание беше на 2 декември. 
						"Не мога да потвърдя датата на следващия кръг... на този етап. Искаме да видим, че диалогът продължава и че и двете страни остават ангажирани", каза за SETimes Мая Кочиянчич, говорител на ЕС. 
						Две нови прояви на опозиционни партии в Косово усложниха положението. Главната опозиционна партия Демократичен съюз на Косово (ДСК) призова на 7 февруаари за официално прекъсване на диалога. Нейният лидер Иса Мустафа, който също е и кмет на Прищина, каза за държавната телевизия РТК, че макар и да е необходимо международната общност да бъде убедена, че Косово не е против преговорите със Сърбия, "абсурдно е... да се води диалог с някой, който влиза на територията (на Косово) с престъпни сили, със сили на организираната престъпност, блокира част от страната и чрез тази част създава финансови проблеми и нарушава териториалния суверенитет на страната, [докато] ние продължаваме диалога и се държим така, сякаш не забелязваме нищо. " 
						
Разрушена къща в село Каличане в западната част на страната по време на войната от 1998-1999 г. [Ройтерс]
						Другата опозиционна партия "Ветевендосе", опита различна тактика на следващия ден, като поиска от Конституционния съд да реши дали досега постигнатите споразумения, смятани за международни споразумения, изискват ратифициране от парламента. Партията също организира два протеста миналия месец, целящи да принудят правителството да наложи реципрочност със Сърбия на границите. 
						Едита Тахири, ръководител на преговарящия екип на Косово, каза, че военните репарации и граничната демаркация трябва да бъдат решени тази година. Дневният ред, добавя тя, се основава на онова, което се смята за приоритет от трите страни: Косово, Сърбия и ЕС. 
						Колкото до военните репарации, "Сърбия трябва да поеме задълженията си, които произтичат от отговорността й за войната в Косово", каза тя за 
						SETimes. 
						Белград има напълно различно мнение. Борко Стефанович, ръководител на преговарящия екип за Сърбия, каза за SETimes, че "Репарациите не могат да бъдат изплатени на някой, който живее в същата държава. Това е първото нещо." 
						Марко Миланович, професор по международно право в Университета на Нотингам във Великобритания е на същото мнение и каза за SETimes, че е много трудно за Косово да претендира за военни репарации от Сърбия, главно защото по време на конфликта в Косово, то не е било независима държава. 
						"С други думи Сърбия тогава е нарушавала правата на своите собствени граждани, а не закона на друга държава", казва Миланович. 
						Адвокатът от Косово Адил Фетаху каза за SETimes, че Сърбия трябва да компенсира милиардите в материални и нематериални щети, причинени на Косово и че Прищина трябва да продъжи да претендира за това. "Това е... много работа, която може да продължи с години и с десетилетия", признава Фетаху и добавя, че "Няма шанс да бъде постигнато споразумение между Косово и Сърбия по въпросите на военните репарациии и компенсации ... този въпрос трябва да бъде решен от международен арбитраж." 
						Фетаху смята, че демаркацията на границата със Сърбия също е сложен политически въпрос и "без шанс" да бъде решен "в близко бъдеще". 
						Той обаче отбелязва изискването, че "нито една държава не може да стане членка на ЕС, без да е решила граничните спорове със своите съседи. Всяка държава трябва да отговори правилно на въпросника на ЕС и коя точно е границата й с всяка от съседните държави." 
						Колкото до контрола на граничните контролно-пропускателни пунктове Душан Янич, научен сътрудник от Института за социални науки в Белград, оценява споразумението, постигнато през лятото така: "При осъществяването на това споразумение, ние ще имаме абсурдното положение, при което нещата ще изглеждат по-добре на хартия и между преговарящите, отколкото на място", каза той за SETimes. 
						
Силите на КФОР играят ключова роля на неспокойния КПП Бърняк. [Ройтерс]
						Той подчертава, че се създава "двойствено" положение по отношение на техническия диалог, който за Белград "се провежда без политическо одобрение и подкрепа на място". Международната общност и косовските власти, казва той, се опитват да получат "колкото се може повече от Белград, за да могат да го осъществят в по-подходящ момент". 
						Представители на обществото се питат кога ще бъдат решени големите проблеми. Жителят от Прищина Беснике Салиху казва за SETimes, че "Постигнатите досега споразумения, са постигнати трудно. По отношение на тяхното прилагане също има проблеми. Не мисля, че [граничната демаркация] ще бъде изобщо на дневен ред за този пориод от време." 
						Саша Денич, косовски сърбин от Гилан, Източно Косово, дори не се замисля по въпроса за военните репарации. "Една част от Косово трябва да плати на друга част на Косово или онези, които са останали, трябва да платят на онези, които са напуснали Косово", казва той за SETimes. 
						Всички изглежда са съгласни обаче, че въпросът за изчезналите лица трябва скоро да бъде решен. Международната комисия за изчезналите лица твърди, че останките на 2 370 изчезнали лица са открити и идентифицирани. Ръководителят на Комисията Катрин Бомбъргър казва, че приблизително 1 800 лица все още се смятат за безследно изчезнали по времето на конфликта в Косово и че "се наблюдава постоянен спад през годините в откриването на изчезнали лица". 
						Представителят на Белград Стефанович твърди, че страните не могат да намерят механизъм, който да даде възможност за по-ефективно откриване на изчезнали лица. "Именно за това настояваме", казва той. 
						Гордана Джуканович от Сръбската асоциация на семействата на лица, отвлечени и убити в Косово, каза за SETimes, че има 512 сърби и неалбанци в списъка на изчезналите лица от Косово. 
						"Преди да започнат преговорите между Белград и Прищина ние имахме среща с господин Стефанович и той ни каза, че ще се преговаря по дневния ред на обсъжданите проблеми", каза Джуканович за SETimes и добави, че те са били изненадани, че този въпрос изобщо не се споменава. 
						"Надявам се, че властите в Белград и властите в Прищина ще се съгласят реално и искрено да започнат да търсят и отварят гробовете, за които сме осигурили карти и за които има живи свидетели, и накрая също да започне идентифицирането, за да могат семействата да узнаят съдбата на своите изчезнали близки", казва тя.

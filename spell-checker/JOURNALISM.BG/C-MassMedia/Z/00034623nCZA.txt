Гърция бе класирана най-високо по конкурентоспособност сред пет страни от ЮИЕ
					20/05/2010
					Водещо швейцарско бизнес училище публикува в сряда годишния си доклад за световната конкурентоспособност, който обхваща десетки индустриализирани и развиващи се икономики. 
					(Финфактс, Агенция София Нюз - 20/05/10; Блумбърг, Ройтерс, АФП, АНА-МПА, Dnevnik.bg, Международен институт за управленско развитие - 19/05/10)
 
					 
						
Страни като Гърция, Португалия и Испания имат проблем с доверието, защото им липсват средствата да изплащат дълговете си редовно, се казва в доклада на Международния институт за управленско развитие (МИУР). [Архив]
						Гърция е класирана най-високо по конкурентоспособност сред пет страни от Югоизточна Европа (ЮИЕ), включени в годишното проучване на конкурентоспособността от Международния институт за управленско развитие (МИУР) в сряда (19 май). 
						Гърция се е изкачила нагоре с шест места, до 46-о място, в новия Световен годишник на конкурентоспособността, публикуван от бизнес училището в Лозана, което тази година класира 58 индустриализирани и развиващи се икономики. 
						 Въпреки настоящите си проблеми с дълга и дефицита, тя също е и единствената в групата си, която е подобрила класирането си от миналата година. Тя може обаче да загуби позиции в бъдещи изследвания заради жестоката криза, в която е изпаднала в момента. 
						 "Бурята с кредитоспособността, която засяга Югоизточна Европа, задържа развитието и на Испания (на 36-о място) и Португалия (37-о), макар че последиците за Гърция от одобрените неотдавна мерки за строги икономии не бяха взети под внимание като фактор за резултатите," се казва в него. "За съжаление трябва да се очаква, че тези три страни, всички имащи значителни бюджетни дефицити, нарастващи дългове и слаби търговски показатели, ще страдат от още по-голяма рецесия тази година." 
						МИУР анализира и класира проучваните страни въз основа на 327 критерия, групирани в четири фактора за конкурентоспособност, включително икономически показатели, ефективност на правителството, ефективност на бизнеса и инфраструктура. Изследването сочи Сингапур, Хонконг и Съединените щати като най-конкурентоспособните страни в света. 
						По-добрата позиция на Гърция тази година отразява подобреното й класиране във всяка от индивидуалните категории, освен в ефективността на правителството, където тя падна с една позиция по-надолу. 
						От останалите страни в ЮИЕ, включени в индекса за конкурентоспособност на МИУР тази година, Румъния запази 54-тото си място в света, докато България, Хърватия и Турция загубиха известни позиции. 
						Макар че и четирите се класираха след Гърция и близо до самото дъно на таблицата, нито една от тях не попадна в групата на 18-те страни на така наречените "грешници", над които "проклятието на дълга" ще тегне поне още едно десетилетие. 
						Турция, чийто държавен дълг за 2009 г. надхвърли 46 % от БВП, слезе с една позиция по-надолу и зае 48-о място в света. Като втората най-конкурентоспособна икономика между страните от ЮИЕ след Гърция тя подобри класирането си по три от индивидуалните фактори за конкурентоспособност, но слезе надолу с шест места, на 37-о, по ефективност на бизнеса. 
						България, която в предишното проучване на МИУР бе 38-ата най-конкурентоспособна икономика, загуби 15 места и тази година завърши 53-та. България обаче е единствената страна от ЮИЕ, която е включена в групата на страните, чийто държавен дълг за 2009 г. възлиза на по-малко от 20 % от съответния им БВП. 
						Хърватия слезе с три места надолу, на 56-о място, и стана най-ниско класираната страна в новия индекс на конкурентоспособността. Заедно с Румъния тя бе сред 18-те страни, включени в изследването, чийто държавен дълг за 2009 г. е между 20 и 40 % от съответния им БВП.

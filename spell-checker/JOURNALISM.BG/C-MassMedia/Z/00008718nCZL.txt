Части на СФОР и следователи от МНСБЮ правят обиски
16/10/2003
Дни след като главният прокурор на ООН, Карла дел Понте, разкритикува босненските сърби и хървати, че не оказват съдействие на Хагския трибунал, части на СФОР и следователи по военни престъпления на ООН нахлуха в офиси на службите в Република Сръбска в търсене на документи.
(Ройтерс, АП, АФП, РФЕ/РЛ - 15/10/03; АФП - 14/10/03)
 
 
Части на СФОР помагаха на следователите от ООН, разследващи военни престъпления, в претърсването на офиси на разузнавателни служби в цялата сръбска автономна област на Босна и Херцеговина (БиХ), Република Сръбска (РС), в сряда (15 октомври) в търсене на документи, необходими на Трибунала на ООН в Хага.
"Изпълнявайки заповед на трибунала, следователи обискираха с помощта на СФОР служебни помещения на няколко места в Република Сръбска в търсене на документи, които властите упорито отказваха да предоставят", каза в сряда говорителят на СФОР капитан Дейв Съливан.
Тези обиски са извършени едва няколко дни след като главният прокурор на Международния наказателен съд за бивша Югославия (МНСБЮ) разкритикува босненските сърби и хървати, че не оказват съдействие на трибунала. Властите на РС досега не са намерили и арестували нито един от укриващите се обвиняеми, каза Карла дел Понте пред Съвета за сигурност на ООН миналата седмица. "Освен това ние не можем да получим пълен достъп до необходимите документи или лица, а някои архиви или съдържанието им явно се укриват от моите следователи", заяви прокурорката, като дори предположи, че влиятелни фигури в полицейските и армейските структури на РС активно защитават заподозрените във военни престъпления и им помагат да се укриват от правосъдието.
Това е най-голямата операция след края на войната в БиХ през 1992-1995 г. Докато хеликоптерите на НАТО кръжаха отгоре, частите на СФОР нахлуха в централата на агенцията за сигурност и разузнаване на босненските сърби в административния център на РС Баня Лука. Подобни операции бяха предприети и срещу офисите на агенцията в десет други града на РС, включително Требине на юг, Зворник на изток и северозападните градове Приедор и Мърконич Град. Съобщава се, че десетки италиански войници от СФОР са участвали в претърсването на офисите на агенцията за сигурност в град Пале, на около 10 км североизточно от Сараево. Пале се смяташе за крепост на бившите лидери на босненските сърби Радован Караджич и Ратко Младич по време на войната. Съобщава се, че от офис на службата в този град са иззети пет кутии с документи.
Няколко кутии с документи и един компютър бяха иззети по време на подобна операция във вторник, когато американски и италиански мироопазващи сили нахлуха във вътрешното министерство и разузнавателната служба на мюсюлманско-хърватската автономна област на БиХ.
В неотдавнашното си изказване пред Съвета за сигурност дел Понте разкритикува също и босненските хърватски власти във федерацията за това, че са оказали "съвсем малко съдействие" при случаи с босненски хървати, извършили престъпления. Макар и службата й да е получавала известна помощ при намиране на свидетели, каза прокурорката, не е получаван "никакъв отговор на искания за необходимата документация, дори на практика са получавани съгласувани неверни твърдения, че такива материали липсват ".

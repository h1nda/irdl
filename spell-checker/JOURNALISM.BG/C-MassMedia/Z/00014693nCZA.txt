Турция във все по-голяма тревога от проявите на насилие от страна на ПКК
					26/05/2005
					Терористичната кампания, провеждана от Кюрдската работническа партия, е постоянен източник на безпокойство в Турция, който се отразява и на отношенията на страната със съседен Ирак. Неотдавна, по време на официалното си посещение в Турция, иракският премиер Ибрахим ал Джафари обеща да предприеме действия за предотвратяване на трансграничните нападения. 
					От Алън Коув за Southeast European Times – 26/05/05
 
					 
						
Абдула Йоджалан, лидер на Кюрдската работническа партия, заснет по време на процеса срещу него през 1999 г. На 12 май Европейският съд по правата на човека реши, че съдебният процес е бил несправедлив. [АФП]
						От известно време Турция се сблъсква със значително увеличаване на атаките на терористи от Кюрдската работническа партия (ПКК), като много наблюдатели посочват, че решението на Европейския съд по правата на човека от 12 май е послужило за катализатор на насилието. Съдът постанови, че процесът срещу лидера на ПКК Абдула Йоджалан е бил несправедлив -- решение, което вероятно е окуражило обявената извън закона групировка. Тя заплаши да увеличи още повече броя на нападенията и дори да разпростре кампанията си в основните градове на страната. 
						Повече от 36000 души са убитите в сблъсъците между кюрдските бойци и турската армия след 1984 г., когато бунтовниците се вдигнаха на оръжие за установяване на самоуправление. Насилието замря през 1999 г., когато ПКК каза, че ще сложи край на въоръжената си кампания и ще търси мирно решение. Миналата година обаче тя се отказа от това свое решение, като отново се върна към бомбените нападения и стрелбите. 
						В градове из цялата страна -- Анталия, Истанбул, Батман и Мерсин -- полицията и службите за сигурност арестуваха няколко заподозрени активисти, обвинени в планиране на бомбени атаки срещу правителствени и туристически обекти. Полицейският отряд за борба с тероризма съобщи, че са били и конфискувани пластични експлозиви, огнестрелно оръжие и мобилни телефони. 
						В Диарбекир бе задържана жена, заподозряна, че е атентаторка самоубийца, у която бяха намерени 1,5 кг пластичен експлозив C-4. В Анкара и Истанбул бяха арестувани двама души, у които бяха открити 7,5 кг пластични експлозиви. Освен бомби, силите на полицията и жандармерията са открили и голям брой огнестрелни оръжия в югоизточната част на страната. 
						Сблъсъците между силите за сигурност и терористите достигнаха нивата от 1999 г., каза командващият на сухопътните сили генерал Яшар Буюканът по време на обиколка из югоизточната част на страната. Освен това има все повече доказателства не само за съсредоточаването на бойци на ПКК из страната, но и за подготовка за бойни действия в градовете. 
						"Терористите, които идват от Северен Ирак, носят със себе си големи количества [пластични] експлозиви С-4," каза Буюканът. "Искам да ви предупредя, че това може да е опасно и за селските рейони, и за големите градове." 
						В продължение на години екстремистите се възползваха от нестабилността в Ирак. През 1999 г., когато ПКК временно се отказа от въоръжената борба, повечето от бойците й се оттеглиха там. Счита се, че 3500 активисти на ПКК все още се укриват в планината Кандил в Северен Ирак. Според турски представители сега регионът се е превърнал в база за провеждане на операции отсам границата. 
						По време на неотдавнашното си официално посещение в Турция -- неговото първо официално посещение в чужбина след сформирането на новото правителство -- иракският премиер Ибрахим ал Джафари обеща да вземе мерки. "Няма да позволим на никакви групировки в Ирак да вредят на сигурността, икономиката и политическите интереси на съседните страни," каза Ал Джафари. Очаква се премиерът Реджеп Тайип Ердоган да обсъди този въпрос с президента на САЩ Джордж У. Буш по време на посещението си във Вашингтон в началото на следващия месец.

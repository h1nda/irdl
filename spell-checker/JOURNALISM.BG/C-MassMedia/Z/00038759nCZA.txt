Излизат ли скъпо на българския бизнес разходите за дългите почивки?
					14/06/2011
					Икономисти твърдят, че плачевните икономически резултати на България за миналия месец могат да бъдат приписани на честите официални празници там. 
					От Цветина Борисова за Southeast European Times от София - 14.06.2011 г.
 
					 
						
Икономиката понася удар, докато българите се радват на своите официални празници. [Ройтерс]
						Икономиката на България е загубила около 100 милиона лева (50 милиона евро) през май, с което предизвика общонационален дебат за това дали не е време да бъде намален броят на официалните почивни дни. Загубите са вследствие на спирането на работа, по-ниска производителност и по-високи заплати за работещите по време на празниците. 
						Същевременно някои от секторите на икономиката генерират по-големи приходи по време на празниците, като сред тях са туризмът, развлекателната индустрия, транспортът и търговията на дребно в курортните зони. Сезонните приходи обаче не са достатъчни да покрият цялостните загуби, твърдят анализатори. 
						„Трудно е да се посочат конкретни данни за загубите; докато някои бизнеси страдат, други печелят от това. Каквито и числа да представим, те няма да са точни и прецизни”, заяви за SETimes Анета Алашка, началник на отдел „Връзки с обществеността” на Българската индустриална асоциация (БИА). 
						Тя отбелязва, че сега положението е по-добро, отколкото преди няколко години. 
						„Години наред ние настоявахме за ясна програма за официалните празници преди началото на всяка година, за да подпомогнем работодателите в планирането за година напред. Това, което искахме, беше осъществено на практика миналата година”, каза тя и добави, че работодателските организации са „доволни от това положение засега”. 
						Цветелина Непочатих, която ръководи предприятие за обработка на каменни материали, заяви, че трите официални празника през май са се отразили неблагоприятно върху печалбата на предприятието. 
						„Нашият бизнес е насочен към хората с високи доходи, които обикновено пътуват през празниците”, обясни тя и добави, че празниците забавят работата с публичните институции и банките, които затварят през подобни периоди. „Това е трудно да бъде обяснено на нашите чуждестранни партньори”, оплака се Непочатих. 
						По-дългите прекъсвания стават причина за спадове в производителността, тъй като работниците се нуждаят от време, за да се завърнат към нормалния ритъм на работа, каза тя. 
						Много работодатели не разполагат със средства за заплащане на извънредна работа. Някои компании принуждават работниците си да работят по време на официалните празници без всякакво допълнително заплащане или премии. 
						„Шефът просто ни казва, че трябва да работим или в противен случай си губим работното място. Мнозина чакат за твоето работно място”, каза един български работник, който сподели това при условие да остане анонимен от страх да не загуби работата си. 
						Дори дадена компания да може да си позволи заплащането на извънредна работа, много от претоварените работници предпочитат да си вземат почивка, вместо да заработят допълнително заплащане. 
						В момента, след края на майските празници, дебатът за продължителността и честотата на официалните празници позатихна. Това обаче е само до следващата поредица от дълги прекъсвания, причиняващи допълнителни икономически загуби.

Пратеникът на ЕС Лене каза, че е започнало изготвянето на нова резолюция на ООН
					09/05/2007
					 
						ПРИЩИНА, Косово, Сърбия -- Изготвянето на нова резолюция на Съвета за сигурност на ООН за Косово, основана на плана на специалния пратеник Марти Ахтисаари, е започнало в централата на ООН, съобщи по време на посещението си в Прищина във вторник (8 май) специалният пратеник на ЕС за преговорите за статута на Косово Щефан Лене. След среща с председателя на косовския парламент Коле Бериша Лене призова косовските албанци да докажат на международната общност, че са готови за независимост. 
						Междувременно сръбската осведомителна агенция "Танюг" съобщи, че Русия и Франция са изготвили собствени документи по косовския въпрос. Според съобщенията френската версия подкрепя плана на Ахтисаари, докато в руската се призовава за продължаване на преговорите между Белград и Прищина. 
						Според съобщения в сряда Съветът за сигурност ще публикува резултатите от проучвателната мисия в Белград и Прищина, проведена към края на миналия месец. (Блиц - 09/05/07; Телеграфи, РТК, Танюг, РТС, KosovaLive - 08/05/07)

Българската позиция за Ирак не застрашава кандидатурата на България за ЕС, смята италианският външен министър
07/03/2003
Българската позиция за Ирак няма да се отрази на перспективите на страната за членство в ЕС, заяви италианският външен министър Франко Фратини.
(АП, БиБиСи, БТА, Mediapool.bg, Novinite.com - 05/03/03; AP - 04/03/03; Ройтерс - 27/02/03)
 
 
Италианският външен министър Франко Фратини увери България в сряда (5 март), че твърдата й позиция за Ирак няма да застраши перспективите й за членство в ЕС. Фратини, който пристигна във вторник на двудневно официално посещение в София, поздрави България за близкото сътрудничество с НАТО и я насърчи да предостави военни бази на страните-членки на алианса.
"Твърдата позиция на България или която и да е друга страна за кризата в Ирак не може да повлияе негативно на интеграцията й в ЕС", заяви Фратини на съвместен брифинг с българския си колега Соломон Паси.
Фратини, чиято страна заедно с Великобритания, Испания и Дания е в списъка на страните-членки на ЕС, подкрепящи американската позиция за Ирак, заяви че няма да бъдат пестени усилията за намиране на мирно решение на кризата.
"Трябва да бъде направено всичко възможно за намирането на мирно решение и това трябва да стане в рамките на ООН, но също така трябва да сме сигурни, че Съветът за сигурност заслужава доверие", заяви Фратини и добави, че "доверието означава, че не е възможно инспекциите да бъдат продължавани безкрайно". Според него, Съветът трябва да потърси широк консенсус по въпроса за Ирак; неизпълнението на това условие би било "травма" за международната общност.
Италия е между 15-те настоящи страни-членки на Съвета за сигурност, в който България има непостоянно място. Двете страни нееднократно са изразявали желанието си за дипломатическо решение на кризата, но също така са заявили, че ще подкрепят военни действия, ако не остане друга възможност.
Като част от усилената подготовка за евентуална война срещу Ирак, България вече предостави на САЩ авиационната си база Сарафово на Черно море, близо до Бургас, и 150-членен военен контингент за неконвенционална защита.
При завръщането си от Вашингтон миналата седмица, министърът на отбраната Николай Свинаров заяви, че България вероятно ще предостави на САЩ четири или пет бази, подчертавайки, че от това ще спечелят както икономиката, така и сигурността на страната.
Фратини изрази подкрепа за усилията на България да поддържа близки контакти с НАТО и за това, че е предоставила военни бази на страните-членки на блока преди действителното си присъединяване към алианса. "Много европейски страни, в това число Италия, са позволили използването на техните бази", заяви той. "Ние правим това, защото сме уверени, че военният натиск върху Ирак е важен инструмент за разоръжаването на Саддам Хюсеин".
Припомняйки си своето обещание, дадено в Бургас по време на предизборната кампания преди две години, да направи така, че всички военни бази в района да станат бази на НАТО, Паси каза, че "колкото по-скоро те бъдат трансформирани, толкова по-добре".
Коментирайки българската позиция за Ирак, Димитър Абаджиев от опозиционния Съюз на демократичните сили заяви в сряда, че неговата страна иска бързо решаване на иракската криза и че само американо-английския подход може да доведе до такъв край. Твърдата американска позиция, каза Абаджиев, се оказва доста по-ефикасна отколкото отстъпчивия подход на другите страни.
В четвъртък, в писмо до своя колега Симеон Сакскобургготски, британският премиер Тони Блеър обеща подкрепа за кандидатурата на България за членство в ЕС. Британският министър по европейските въпроси Денис Макшейн връчи писмото на среща с Паси. Макшейн заяви, че българската позиция за Ирак не трябва да се обвързва с усилията на страната за интеграция в ЕС. Той изрази надежда, че в най-скоро време ЕС ще постигне единна позиция за Ирак.

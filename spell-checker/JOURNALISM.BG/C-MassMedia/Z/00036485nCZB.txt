Еклектичният Призрен: "Град на всички"
		25/10/2010
		Американското туристическо общество, организация с идеална цел, провежда есенната си конфереанция в Косово тази седмица, за да популяризира страната като нова туристическа дестинация. Конференцията включва екскурзия до Призрен, един изключително привлекателен град.
		От Линда Карадаку за Southeast European Times в Призрен – 25/10/10 Снимки от Лора Хасани
 
		 
			
Мултикултурализмът е търговска марка на Призрен, Косово
			Град Призрен в южната част на страната е смятан за музей на открито, толкова богата е неговата мултикултурна история. Заедно с общината, която включва десетки околни села, градът предлага великолепна природа между склоновете на Шар планина и бреговете на река Бистрица, на границата между Албания и Македония. 
			Смесица от ориенталска и континентална кухня се предлага в ресторант близо до реката. 
			Занаятчиите предлагат златни и сребърни бижута, бродерии, текстил и още много други неща. Работата продължава в павилиончета и малки дървени магазинчета, докато слънцето залезе зад планините. Хората се разхождат по калдъръмените улички покрай реката, където могат да се чуят разговори на различни езици. 
			 "Да се уважаваме едни други, ето на това се учим", казва местният жител Фахрудин Амза, 40-годишен. Той и синът му предлагат призренска боза, сладка, студена напитка, и сладолед в тяхното заведение. 
			
Река Бистрица минава през Призрен.
			Макар че има изключения, както по време на сраженията през 1998-1999 г. "между хората [като цяло] съществува хармония", каза за SETimes албанският католик Ндуе Палука. "Именно хората са я създали и опазили." 
			Амза дошъл в Призрен преди 28 години от Драгаш. Той е член на общността горани, мюсюлманска група, чийто език е смес между македонски, български и сръбски. Но Амза и семейството му също говорят албански и децата му учат в албанско училище. 
			Mного хора в Призрен като Амза са многоезични. Беким Дили, бошнак, който работи като сервитьор в кафене на албанци също говори албански. 
			"Призрен е единен град, град на всички", казва Дили, докато сервира в кафенето, пълно с етнически албанци, бошнаци и турци. 
			
Джамията "Синан Паша" в Призрен
			Едис Шекаджи е един от младите етнически турци в Призрен. Неотдавна завършил университет в Турция, той се връща в родния си град, където турската общност има влияние. Двайсет и четири годишният архитект смята, че Призрен е традиционен град, успял да съхрани идентичността си. 
			Кафенето е до старата джамия"Синан Паша", една от най-внушителните в Призрен. От кафенето човек може да види хълма, църквите и манастирите, католически и православни. 
			Църквата "Св. Георги" е в средата на една от калдъръмените улички на Призрен. Тя е една от най-старите православни църкви в града. 
			
Тесните калдъръмени улички в историческия Призрен.
			Отец Теодор неотдавна е изпратен там от Белград. Той казва, че харесва града и се чувства сигурен там. 
			Аладин Шала е член на косовската полиция и работи в църквата. Той и колегите се стараят да гарантират безопасността на свещениците и църквата, която бе нападана от албанци по време на размириците през март 2004 г. 
			Късният следобед настъпва и идва времето да се опита прочутия призренски кебап, който един ценител описа онлайн като "месна наслада". 
			
Центърът е осеян с магазинчета, кафенета и ресторанти.
			Местните жители препоръчват малко заведение, което гледа към един от главните мостове на реката, където може да се опита гореща и вкусна баница бюрек, с месо, зеле или сирене. 
			В Призрен съществува легенда, че ако се пие от студената вода от чешмата на главния площад Шадраван в центъра на града, човек със сигурност отново ще се върне в красивия град. 
			"Ако пиете от [водата на Шадраван], вие ще се връщате тук отново и отново", казва Палука, отпивайки от бозата. "Така казват хората тук."

Стотици бяха арестувани в Истанбул в сблъсъци, които помрачиха демонстрацията по случай Първи май
					02/05/2007
					 
						ИСТАНБУЛ, Турция -- Най-малко 580 души бяха арестувани по време на сблъсъци между леви демонстранти и полицията в Истанбул във вторник (1 май). Полицията и специалните части използваха сълзотворен газ и водни струи, за да разпръснат тълпите на главния площад на града Таксим и други райони. Демонстрантите се бяха събрали, за да отбележат годишнината от инцидент преди 30 години, когато неизвестен стрелец откри огън по първомайската демонстрация. Трийсет и четири души бяха застреляни или стъпкани до смърт в последвалия хаос. Местните власти не разрешават да се провеждат демонстрации на площада от 1980 г. насам. Във вторник те позволиха на малка група профсъюзни деятели да положат венци на мястото на убийствата, след което стотици хора започнаха да се стичат на площада. 
						В съседна Гърция първомайска стачка принуди Олимпик Еърлайнс да отмени 42 полета до Великобритания, Кипър, Египет, Франция, Германия, Румъния и Турция, както и до някои гръцки острови. Стотици пътници останаха на летищата. Транспортните работници също планират кратки стачки в Атина. 
						В Албания профсъюзите поискаха по-добри условия на работа и призоваха правителството на Демократическата партия на Сали Бериша да спази предизборните си обещания за по-високи надници. (Заман, Сабах, Хурийет, Коха Йоне, Шекули, Виесник - 02/05/07; Ройтерс, ДПА, Юронюз, РТК, Топ-Ченъл, ХИНА, AНА-МПА, бТВ - 01/05/07)

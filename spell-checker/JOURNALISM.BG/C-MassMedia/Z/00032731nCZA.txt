Възстановена беше пряката железопътна връзка между Белград и Сараево 
					15/12/2009
					Влакът отново потегли в неделя, след като заради войната спря на релсите преди почти две десетилетия.
					(Индипендънт, EurActiv, Emportal, Ройтерс - 14/12/09; АП, Евронюз, Би Би Си, Радио Холандия, Таймс - 13/12/09; Б92 - 12/12/09; Ройтерс - 09/12/09)
 
					 
						
Железопътен работник стои до влака, който отпътува за Белград от жп гарата в Сараево в неделя (13 декември). [Гети Имиджис]
						Пряката железопътна линия между Белград и Сараево отново беше пусната в неделя (13 декември), след като беше спряна преди почти 18 години, когато бивша Югославия потъна във войните от началото на 90-те години на ХХ век, които накрая доведоха до нейното разпадане. 
						Влакът между столиците на Сърбия и Босна и Херцеговина (БиХ) ще пътува веднъж дневно, като цената на двупосочния билет е 31 евро. За пътуването в едната посока, което в миналото продължаваше около шест часа, днес са необходими повече от осем часа заради новите граници по дългия 500 км железопътен маршрут през Хърватия и лошото състояние на линията. 
						В предвоенна Югославия услугата се предлагаше три пъти дневно и беше популярна сред скиорите и деловите хора. Всеки от красивите влакове „Олимпийски експрес”, гордостта на многоетническата съюзна държава през 1980 г., пътуваше с поне дванадесет пълни с пътници вагона. 
						При възобновяването на услугата в неделя сутринта на "Експрес 451" в Белград се качиха 17 души, като само деветима от тях бяха резервирали пътуване до Сараево. Друг влак отпътува с около десет пътници от железопътната гара в столицата на БиХ. 
						Всеки от влаковете имаше по три вагона - един пътнически вагон, собственост на железопътната компания на управляваната от сърбите автономна област в БиХ Република Сръбска, един, принадлежащ на мюсюлманско-хърватската област в страната, Федерация БиХ (ФБиХ), и вагон-ресторант, собственост на Сърбия. Това е единственият вагон, където на пътниците се разрешава да пушат, при условие че влакът не е на хърватска територия. 
						Със своите замърсени прозорци и овехтели седалки обаче вагоните бяха далечно подобие на онези, които обслужваха маршрута в миналото. 
						Въпреки това длъжностните лица изразиха надежда, че предстоящите зимни празници и ниската цена на билетите ще привлече повече хора към услугата. 
						"Не мисля, че пътникопотокът ще се възстанови напълно до предвоенните нива. В най-добрия случай може да достигне 50 %", заяви за „Ройтерс” миналата седмица Намик Хайрич, главен кондуктор в железопътната компания на ФБиХ, допълвайки, че ако е необходимо, може да бъдат добавени още вагони. 
						Раните от конфликтите в началото на 90-те години на 20-и век обаче все още не са зараснали напълно и процесът на помирение между народите на двете бивши югославски републики протича бавно. 
						Повече от 100 000 души загинаха през конфликта от 1992-1995 г. в БиХ, като около една десета от тях бяха убити по време на 43-месечната обсада на Сараево от силите под командването на бившия босненски сръбски генерал Ратко Младич. 
						Един от пътниците, които се качиха на новия „Експрес 451” в Сараево в неделя, каза за „Евронюз”, че е едновременно "тъжен и радостен", а друг описа събитието като "исторически момент". 
						Белградският адвокат Бранко Рогошич, който беше сред отпътувалите от сръбската столица пътници, явно също споделяше тези чувства. 
						"Възстановяването на тази връзка наистина е специално събитие", е казал той в неделя, цитиран от АП. 
						Денят беше паметен и за машиниста на влака Душан Бошнякович. 
						"Горд съм да се намирам на първия влак до Сараево след толкова много години", е заявил той, цитиран от британския всекидневник „Индипендънт”. "Хубаво е, че връзките между хората отново се възстановяват."

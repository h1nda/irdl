Наука и технологии: Румъния насърчава използването на Интернет 
					31/07/2006
					Румънските власти започнаха кампания за увеличаване на броя на потребителите на Интернет в страната. Още в новините от областта на науката и технологиите: френската компания "Санофи Пастьор" се интересува от дял в хърватския Институт по имунология; Сърбия финансира оплождания "ин витро"; в Крит бе открит аквариумът "Таласокосмос".
					
 
					 
						
Целта на инициативата на румънското правителство е да се увеличи с 5 % броят на потребителите на Интернет. [gov.ro]
						
Румънското правителство започна първата в страната национална кампания за насърчаване на използването на Интернет. Според министъра на комуникациите Жолт Наги целта е броят на потребителите на Интернет да се увеличи с 5 % догодина. Кампанията включва каравана за демонстрации на информационни технологии, оборудвана с мобилна компютърна лаборатория, както и обществени центрове, предлагащи безплатен достъп до Интернет. Смята се, че в момента около 28 % от румънците използват Интернет ежедневно. 
						*** 
						Според съобщенията най-големият международен производител на ваксини за хора, френската компания "Санофи Пастьор", иска да закупи дял в губещия хърватски Институт по имунология. Все още няма друга конкретна информация освен тази, че хърватското правителство смята да задържи контролния дял. От министерството на здравеопазването казаха, че разочароващите резултати на института се дължат на лошо управление и че един чуждестранен партньор може да помогне нещата да се оправят. 
						*** 
						Около 1000 оплождания "ин витро" ще бъдат финансирани от държавния бюджет в рамките на проект на сръбското здравно министерство. Според заместник-министъра на здравеопазването Василе Антич двойките, които отговарят на условията, могат да започнат да кандидатстват за програмата през октомври. В момента разходите за оплождане "ин витро" са около 4000 евро на семейна двойка. 
						*** 
						Макар все още да е доста под средния процент за ЕС, широколентовият Интернет достъп в Гърция се е увеличил почти трикратно през последната година, се посочва в анализ, представен неотдавна от гръцкото правителство. Той обяснява увеличението с по-ниските такси -- между юли 2005 г. и юли 2006 г. месечната такса за 84kbps ADSL падна от 53,20 евро на 23,40 евро. В момента около 2,66 % от гръцките домакинства имат широколентов Интернет. 
						*** 
						Новият аквариум "Таласокосмос" ("Морски свят") в Ираклио, Крит, бе открит на 22 юли. Според гръцкия министър на развитието Димитрис Сиуфас комплексът ще бъде ценно средство за учените, които изучават морския живот на Източното Средиземноморие. Аквариумът, който се управлява от Гръцкия център за морски изследвания, може да приема по 300 посетители едновременно. 
						*** 
						
Aлбанската Aгенция за узаконяване и урбанизация на нерегулираните зони откри търг за изработването на спътникова карта, която да покрие цялата страна. Съобщава се, че една италианска и две немски компании са проявили интерес. Картата ще помогне да се улесни процесът на узаконяване на земите и да се реши проблемът с незаконното строителство. 
						(Различни източници – 24/07/06 - 31/07/06)

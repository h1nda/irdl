Албанското правителство и опозицията коментираха доклада на „Прозрачност без граници” 
					28/10/2010
					 
						ТИРАНА, Албания -- В сряда (27 октомври) министър-председателят Сали Бериша приветства доклада на „Прозрачност без граници”, в който се отбелязва леко подобрение в усилията на Албания за борба с корупцията. Страната се е придвижила в тазгодишната класация с осем места напред, до 87-о място. Бериша заяви по време на заседание на кабинета, че резултатите се дължат на усилията на правителството и на реформите. Той добави, че докладът е можел да бъде по-положителен, ако кметът на Тирана и лидер на опозиционната Социалистическа партия Еди Рама спре да издава строителни разрешения в столицата при съмнителни обстоятелства. Рама бързо реагира и обвини кабинета, че е основен източник на корупция при издаването на лицензи за построяването на водноелектрически централи. (Лаймифундит, Гласът на Америка, Ора Нюз, Шекули - 27/10/10)

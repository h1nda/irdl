Санадер: Хърватия ще бъде една от първите, които ще признаят Черна гора
					26/05/2006
					Приветствайки резултатите от референдума за независимост на Черна гора, хърватският премиер Иво Санадер заяви в четвъртък, че Загреб ще бъде сред първите, които ще признаят републиката за суверенна държава.
					(ХИНА, ХРТ, AФП, AП, Ройтерс, ДПА, АКИ, Албейниън Икономи Нюз - 25/05/06; AП, РФЕ/РЛ, Уошингтън Файл, Макфас - 22/05/06)
 
					 
						
"Каквото и да решат гражданите на Черна гора на своя референдум, Хърватия ще го приеме, стига официалните условия да бъдат спазени", заяви премиерът на Хърватия Иво Санадер. [Гети Имиджис]
						Хърватия ще бъде сред първите, които ще признаят Черна гора за суверенна държава, заяви хърватският премиер Иво Санадер в четвъртък (25 май), четири дни след като мнозинството черногорски избиратели казаха "да" на независимостта. 
						"Каквото и да решат гражданите на Черна гора на своя референдум, Хърватия ще го приеме, стига всички официални условия да са спазени", заяви Санадер. "Хърватия ще бъде сред първите държави, заедно с ЕС, която ще признае Черна гора за независима държава". 
						Процесът на разтрогване на държавния съюз между Сърбия и Черна гора трябва да се извърши според демократичните стандарти, заяви Санадер и добави, че неговата страна е готова да играе активна роля в създаването на политическа стабилност в региона. 
						Според официалните предварителни резултати, 55,5 на сто от участвалите в референдума в неделя, са гласували за независимост, докато 44,5 на сто са подкрепили запазването на държавния съюз със Сърбия. Рекордно висок процент от имащите право да гласуват - 86,49 на сто са пуснали своите бюлетини. Окончателните резултати ще бъдат обявени след като изтече законният срок за подаване на жалби. 
						Черногорската опозиция, проюнионисткият блок, досега е подала 241 жалби и призова за повторно провеждане на вота в десетки гласоподавателни секции. 
						Според ОССЕ, която изпрати повече от 360 международни наблюдатели в Черна гора, референдумът е бил "честен и прозрачен" и като цяло е проведен съобразно международните стандарти. 
						Референдумът показа, че Черна гора е зряло, стабилно, демократично и ориентирано към Европа общество, се казва в изявление на хърватското правителство. Загреб също отбеляза, "изключително позитивната и конструктивна роля" на ЕС в подготовката на референдума. 
						Съединените щати и ЕС поздравиха Черна гора за мирното провеждане на референдума. Приветствайки вота като "законно" решение, ЕС заяви в понеделник, че ще започне да работи за изграждане на по-тесни връзки с адриатическата република с население от около 650 000, веднага щом бъдат оповестени окончателните резултати. 
						Други бивши югославски републики и страни на Балканите също поздравиха с независимостта Черна гора. 
						"Не се съмнявам, че независимостта на Черна гора ще даде положителен принос за регионалната стабилност, просперитет и европейско бъдеще на Балканите", заяви македонският президент Бранко Цървенковски в телефонен разговор със своя черногорски колега Филип Вуянович.

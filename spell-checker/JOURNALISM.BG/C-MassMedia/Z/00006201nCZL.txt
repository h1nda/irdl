Правителствата на Западните Балкани съобщават за подобрени отношения
07/03/2003
 
ЗАГРЕБ, Хърватска -- На срещата си в четвъртък (6 март) външните министри на Хърватска и Сърбия-Черна гора се съгласиха, че отношенията между двете страни се развиват добре и че усилията за разрешаване на териториалните въпроси и насърчаване на търговските и културни връзки са ползотворни. Тонино Пицула и Горан Свиланович обсъдиха мерки за либерализиране на търговията, за подобряване на транспорта и телекомуникациите, за поощряване на сътрудничеството в енергийния сектор и борбата с организираната престъпност.
В други новини от четвъртък, албанският премиер Фатос Нано и черногорският вицепремиер Драган Джурович присъстваха на церемонията по възстановяване на железопътната линия между двете страни след десетгодишно прекъсване. Жп линията Шкодра-Байзе ще обслужва товарни влакове.
Словенското външно министерство в четвъртък издаде бюлетин, в който се съобщава, че всички гранични въпроси с Хърватска са разрешени, включително споровете относно морските граници. Изявлението потвърди неотдавнашните публикации в медиите. (АП, АФП, АТА, Мина, Танюг, СТА, ХИНА - 06/03/03)

ЕК призова македонските политици да възобновят диалога 
					01/02/2011
					 
						СКОПИЕ, Македония -- Наташа Бътлър, говорителка на еврокомисаря по разширяването Щефан Фюле, призова в понеделник (31 януари) македонските политици да възобновят диалога, за да се гарантира нормалното функциониране на парламента. Тя изрази загрижеността на Европейската комисия (ЕК) във връзка с решението на опозицията да бойкотира парламента и заяви, че Брюксел следи отблизо положението. Бътлър каза също, че ЕК е изпратила свой представител в Скопие, за да наблюдава ситуацията във връзка с телевизионния канал А1. 
						Междувременно в Скопие председателят на парламента Трайко Веляновски призова за свикването на извънредно заседание на парламента във вторник с една единствена точка в дневния ред - последните събития във връзка с телевизионния канал А1. Той призова опозиционните партии да сложат край на своя бойкот срещу замразяването на банковите сметки на телевизионния канал А1 и да се завърнат в парламента, като добави, че институцията е единственото място за диалог. Всичките пет опозиционни партии напуснаха парламента и отхвърлиха поканата. 
						Междувременно министър-председателят Никола Груевски каза в интервю за А1, че решението за блокиране на банковите сметки е било взето от съда, а не от правителството. Той заяви, че кабинетът не може да влияе на решенията на съда и не иска затварянето на телевизионния канал. (МИА, A1, Канал 5, Сител, Алсат M - 31/01/11)

Въвеждане на Европейските сили в Македония
03/02/2003
Очаква се Европейските сили да заменят мисията на НАТО през март, но НАТО ще остане в страната и ще помага за извършването на реформи в македонската армия.
Валентин Нешовски за Southeast European Times от Скопие -- 03/02/03
 
 
Първата мисия на новата Европейска армия ще започне в Македония вероятно в началото на следващия месец. Понастоящем там се намира мисията на НАТО Съюзническа хармония. Според съобщенията, след посещението на представителя на ЕС по сигурността Хавиер Солана в Скопие и срещата между македонския министър на отбраната Владо Бучковски и генералния секретар на НАТО Джордж Робъртсън в Брюксел, вече е сигурно, че европейските сили ще заменят войските на НАТО. Мандатът на Съюзническа хармония изтича през юни, но замяната от Европейските сили вероятно ще стане преди края на нейната мисия.
"Не виждам причина Европейските сили да не поемат оперативната част от мисията на НАТО по-рано, ако Македония даде съгласието си за това", заяви Робъртсън по време на последната си визита в Скопие.
"Не знам дали ще бъде през март или април, но едно е ясно - те ще дойдат", каза Бучковски в Брюксел. "Ние оценяваме споразумението между ЕС и НАТО и сме доволни, че дори след разполагането на войските на ЕС, в Македония ще останат части на НАТО, които ще работят за реформите в македонската армия и ще помогнат на страната да ускори темпа на реформи след срещата в Прага".
Говорителят на Държавния департамент на САЩ Ричард Баучър заяви, че Вашингтон е уверен, че ЕС и НАТО ще постигнат навреме споразумение за сътрудничеството помежду си. Някои въпроси все още се нуждаят от обсъждане, каза Баучър, но той е сигурен, че те могат да бъдат разрешени през следващите месеци.
Македония иска споразумение с ЕС, каквото е подписала с НАТО през 1998 г. "Сигурно е, че между ЕС и Македония е необходимо споразумение като това, като Споразумението за статута на войските (SOFA) между НАТО и нашата страна", каза Бучковски.
Понастоящем в Македония има 400 войника на НАТО като част от мисията Съюзническа хармония. Представителят на ЕС Алексис Брънс смята, че същият брой войници, разположени в 22 свързочни поделения и 4 други поделения, оборудвани с по-тежки оръжия, както и малък команден център, ще бъдат запазени.
НАТО ще остане в Македония и ще помага на страната за съкращаване на армията и офицерския състав. Според Бучковски реформите в армията ще бъдат извършени заедно с НАТО и вероятно ще бъдат финансирани от Световната банка и МВФ. Очаква се Съветът на посланиците на НАТО да одобри проекта в най-близко време.
"Вие не получихте покана в Прага, но НАТО ще продължи да се разширява", заяви Робъртсън след последната си среща с Трайковски. "Трябва да продължите с реформите и НАТО ще направи всичко възможно да помогне на Македония". Робъртсън изрази подкрепа на инициативата на Трайковски да се поощри тристранното сътрудничество между Македония, Албания и Хърватска за получаване на членство в НАТО.

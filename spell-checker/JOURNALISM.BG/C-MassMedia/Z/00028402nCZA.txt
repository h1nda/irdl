Лидерът на мюсюлманската общност в Босна и Херцеговина се срещна с папа Бенедикт XVI
					17/11/2008
					Главният мюфтия Мустафа Ефендия Черич, ръководител на мюсюлманската общност в Босна и Херцеговина, участва в тридневна среща на Католическо-мюсюлманския форум във Ватикана.
					От Юсуф Рамаданович за Southeast European Times от Сараево -– 17/11/08
 
					 
						
Главният мюфтия Мустафа Ефендия Черич се срещна с папата по-рано този месец. [АФП]
						Първата среща на Католическо-мюсюлманския форум се проведе от 4 до 6 ноември във Ватикана. Участваха две делегации -- една мюсюлманска и една католическа -- всяка включваща 29 религиозни експерти и лидери. Сред тях бе и ръководителят на ислямската общност в Босна и Херцеговина, главният мюфтия Мустафа Ефендия Черич. 
						Учредители на форума са Папският съвет за междурелигиозен диалог, както и 138-те мюсюлмански представители, които на 13 октомври 2007 г. изпратиха отворено писмо до папата и други глави на християнски църкви и духовни общности. 
						През третия ден от семинара участниците бяха приети на аудиенция при папата. "Тази среща е ясен знак за нашето взаимно уважение", заяви папа Бенедикт XVI. По време на словото си той определи семинара като още една стъпка към по-добро разбирателство между мюсюлмани и християни. 
						Ефендия Черич бе един от участниците в аудиенцията при папата. В изявлението си за сараевския всекидневник “Дневни Аваз” той изрази впечатленията си от разговора с папата. 
						"Казах на папата, че Босна и Херцеговина е страна на добри хора, и го поканих да посети страната ни и Сараево", заяви Ефендия Черич, който предаде също поздравления до папата от католическия кардинал на Босна и Херцеговина Винко Пулич. 
						Мюсюлманският лидер заяви, че се завръща в Сараево с много повече оптимизъм за бъдещето на Европа. "Това е повратна точка за изглаждането на различията в европейски контекст", каза той, като допълни, че "началото на този иницииран от мюсюлманите диалог, който се основава на общ думи, е обещаващо." 
						Католическите и мюсюлманските религиозни лидери заявиха във Ватикана, че ще се борят заедно срещу насилието и тероризма и особено срещу "извършваните в името на религията" престъпления. 
						В заключителното си изявление те призоваха за защита на религиозните малцинства от "всякаква форма на присмех или подигравки". 
						Участниците във форума решиха да се срещат на всеки две години.

Сръбският външен министър Йеремич говори пред ОССЕ за Косово
					11/09/2008
					 
						ВИЕНА, Австрия -- В сряда (10 септември) сръбският външен министър Вук Йеремич се обърна към сесията на Постоянния съвет на ОССЕ във Виена и заяви, че злокобните предсказания, които той е направил във връзка с последствията от едностранното обявяване на независимост от Косово, вече стават реалност. Той добави обаче, че все още не е твърде късно да се предотврати излизането на нещата извън контрол. Йеремич използва също така възможността да представи сръбската инициатива за търсене на мнението на Международния съд относно косовската декларация от 17-и февруари. По-рано в сряда той каза, че инициативата има добри шансове да успее. 
						Междувременно в сряда посланикът на САЩ в Сърбия Камерън Мантър отново подчерта позицията на своята страна за сръбската инициатива за Косово. "Ние се надяваме, че можем да накараме правителството да се фокусира върху бъдещето, а не върху миналото, и да работим заедно за неговата интеграция в ЕС", каза Мантър пред всекидневника "Блиц".
						Също в сряда косовският министър-председател Хашим Тачи се срещна с ръководителя на гръцката служба за връзки в Прищина Димитриос Мосхопулос и каза, че очаква Гърция да признае независимостта на Косово в близко бъдеще. (Танюг, Бета, Б92, Телеграфи, Коха Диторе, Зери, Експрес - 11/09/08; ФоНет, Бета, Блиц - 10/09/08)

Сформирана бе "Контактна група за Либия"; натискът върху Кадафи се засилва 
					30/03/2011
					Турция ще участва в контактна група, която ще осигурява цялостното политическо ръководство на военната операция на НАТО. 
					(Заман, Уърлд Булетин, РСЕ/РС, Би Би Си - 30/03/11; Министерство на външните работи и въпросите на Британската общност, Информационен център на ООН, НАТО, Хюриет, Уърлд Булетин, Евронюз, Euobserver, EurActiv, Гардиън, Телеграф, Агенция София нюз, София ехо, Dnevnik.bg - 29/03/11)
 
					 
						
Групата отчасти ще изпълнява и ролята на център за връзка с либийските бунтовници. [Ройтерс] 
						Представители на повече от 40 правителства и ключови международни организации се договориха за учредяване на Контактна група за Либия, заяви след проведена в Лондон конференция във вторник (29 март) британският външен министър Уилям Хейг. 
						"Тази контактна група ще заседава, за да осигурява цялостното политическо ръководство и насоки на международните усилия в тясно сътрудничество с ООН, Африканския съюз, Арабската лига, Организацията "Ислямска конференция" (ОИК) и ЕС, за подкрепа на Либия, за да предоставя форум за съгласуване на международната реакция на обстановката в Либия," обясни той. 
						Органът ще изпълнява роля и на център за връзка с Преходния национален съвет (ПНС) в Бенгази и други либийски групи, противопоставящи се на режима на полковник Муамар Кадафи. 
						"Катар се съгласи да свика първата среща на [Контактната] група възможно най-скоро. След това председателството ще се сменя на ротационен принцип между страните от региона и извън него," каза Хейг.
						Генералният секретар Бан Ки Мун и колегите му от ОИК и НАТО, Екмеледин Ихсаноглу и Андерс Фог Расмусен, бяха сред участниците във форума. Между другите висши международни представители бяха върховният представител за външната политика на ЕС Катрин Аштън, специалният пратеник на ООН в Либия Абделилах Мохамед Ал Катиб и посланикът на Арабската лига Хешам Юсеф. 
						Към тях се присъединиха и външните министри на 37 държави, включително на шестте балкански страни, членки на НАТО - Албания, България, Хърватия, Гърция, Румъния и Турция. 
						Лондонската среща се проведе два дни след като съюзниците от НАТО решиха да поемат пълен контрол над военната операция в Либия и на фона на нарастващия натиск върху Кадафи да се оттегли след 41 години на власт и да прекрати нападенията срещу цивилни граждани. 
						Турският външен министър Ахмет Давутоглу каза, че страната му ще бъде част от Контактната група и че тя вече е влязла във връзка с либийската опозиция. Истанбулският всекидневник "Заман" цитира негово изказване на път за Лондон, в което той намеква, че Кадафи би могъл да избегне по-тежки последици за себе си, ако незабавно сложи край на кръвопролитията. 
						"Разбира се, ако има прекратяване на огъня, то ще бъде тест за него," каза Давутоглу. "Ако той спази прекратяването на огъня и ако спре да напада цивилни граждани, от това би трябвало да последват и други неща." 
						Междувременно британският колега на Давутоглу настоя във вторник, че Кадафи трябва да бъде изправен пред Международния наказателен съд, но че не би отхвърлил възможността либийският лидер да отиде в изгнание като решение на продължаващата криза. 
						"Това зависи от него. Няма съмнение, че ако полковник Кадафи напусне властта - където и да отиде - ще има огромна промяна в ситуацията, а това е нещо, което повечето хора по света и вероятно повечето либийци биха искали да видят," каза Хейг в интервю за Би Би Си. "От него зависи да реши. Не ние трябва да решаваме." 
						Участниците в Лондонската конференция, които обсъдиха също начини за увеличаване на хуманитарните помощи за опустошените от войната райони на Либия, подчертаха още своя "твърд ангажимент" към "суверенитета, независимостта, териториалната цялост и националното единство" на страната. 
						"Либийският народ трябва да бъде свободен да решава собственото си бъдеще," се казва в изявление от срещата.

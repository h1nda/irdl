Дипломатически дневник: Българският премиер Станишев е на посещение в Индия
					11/09/2007
					Икономическите отношения са в центъра на разговорите между българския премиер и индийски официални представители. Още от седмицата: Румъния и Съединените щати подписаха нова спогодба за екстрадиция.
					 
						
Българският премиер Сергей Станишев. [ЕС]
						
Българският премиер Сергей Станишев отпътува в понеделник (10 септември) на шестдневно официално посещение в Индия, първа визита на български премиер в азиатската страна от 1974 г. насам. Пътуването има за цел да съживи двустранните икономически връзки. Станишев ще изрази и подкрепата на България за кандидатурата на Индия за постоянно място в разширения Съвет за сигурност на ООН. 
						*** 
						
Румънският министър на правосъдието Тудор Киуариу и американският посланик в Румъния Никълъс Таубман подписаха нов договор за екстрадиция в понеделник (10 септември). Той ще замени стария договор, подписан през 1923 г. и изменен през 1936 г. Новото споразумение предвижда по-прости и по-ефикасни процедури за екстрадиране. 
						*** 
						Премиерът на Република Сръбска (РС) Милорад Додик направи първото си посещение във Ватикана. Той бе приет от секретаря за отношенията с държавите, архиепископ Доминик Мамберти. Основни теми на разговорите са били политическата ситуация в Босна и Херцеговина, отношенията между РС и католическата църква, процесът на завърщане на бежанците и въпросът за статута на Косово.
						*** 
						Монголският министър на отбраната Мишиг Сономпил пристигна в неделя (9 септември) на петдневно посещение в България по покана на колегата си Веселин Близнаков. В понеделник двамата министри подписаха споразумение за военно сътрудничество. 
						*** 
						Външният министър на Босна и Херцеговина Свен Алкалай бе в Скопие в четвъртък (6 септември) за разговори с македонски лидери. Двете страни се споразумяха да засилят двустранното си сътрудничество с акцент върху икономиката и интеграцията в ЕС и НАТО. 
						*** 
						
Сръбският министър на местното самоуправление и публичната администрация Милан Маркович бе в Страсбург в четвъртък (6 септември), за да връчи на генералния секретар на Съвета на Европа (СЕ) Тери Дейвис документа за ратифициране на присъединяването на Сърбия към Европейската харта за местно самоуправление. Документът бе одобрен от 27-те от страните, членки на ЕС, и от 43 от 47-те страни, членки на СЕ. 
						*** 
						Унгарският президент Ласло Шойом и колегите му от Хърватия и Сърбия, Стипе Месич и Борис Тадич, проведоха неофициална среща във вторник (4 септември) в Националния парк "Дунав-Драва". Акцентът бе върху общите усилия за предотвратяване на природни бедствия.
						*** 
						Председателят на Съвета на министрите на Босна и Херцеговина Никола Спирич пристигна в понеделник (10 септември) на двудневно посещение в Унгария. Той ще се срещне с президента Ласло Шойом, премиера Ференц Дюрчани и председателя на парламента Каталин Сили. 
						
(Различни източници 04/09/07-11/09/07)

Въпреки мечтите и големите надежди, регионалните отбори не стигнаха до финала на ЕВРО 2008
					07/07/2008
					Хърватия, Гърция, Румъния и Турция представляваха Югоизточна Европа на европейското първенство по футбол ЕВРО 2008 в Австрия и Швейцария. След три седмици вълнуващ футбол Испания спечели шампионата. Турция бе най-успешният отбор от региона.
					От Наташа Радич за Southeast European Times в Загреб – 07/07/08
 
					 
						
Хърватски фенове аплодират своя отбор. [Гети Имиджис]
						След три седмици на вълнуващи мачове, непредвидени резултати и еуфорични фенове, ЕВРО 2008 приключи на 29 юни. Испанският отбор, един от фаворитите, спечели титлата, побеждавайки Германия във финалния мач с 1-0. 
						От региона на Югоизточна Европа участваха четири отбора; Турция, чийто отбор бе най-успешният, стигна до полуфиналите; Хърватия загуби от Турция в изключително напрегнат мач, а отборите на Румъния и Гърция, нито един от които не успя до стигне до втората фаза на първенството, си заминаха, разочаровайки своите фенове. 
						Представянето на румънския отбор в ЕВРО 2008 се ограничи с фазата в "групата на смъртта", където той игра със силните отбори от Група С на Франция, Италия и Холандия (Румъния-Франция 0-0, Румъния-Италия 1-1 и Румъния-Холандия 0-2). 
						 Точката преднина на Румъния в класирането срещу Италия и Франция преди последния мач се оказа недостатъчна, когато отборът загуби последния си мач с Холандия. Отбранителната стратегия на румънския тим определи съдбата му в решителния мач. 
						"Твърде много в отбрана, твърде малко в нападение", писа за мача румънският спортен всекидневник "Газета Спортурилор". "Забравихме, че същносттa на футбола е нападението." 
						
Германският защитник Филип Лам (в средата) е покриван от турския защитник Хакан Кадир Балта (вляво) близо до турския полузащитник Казим Казим по време на мача Германия-Турция в европейското първенство по футбол ЕВРО 2008 на 25 юни. [Гети Имиджис]
						"Изгубихме срещу един добър отбор, но напуснахме с гордо вдигнати глави, каза румънският треньор Виктор Питурка. "Момчетата разбраха, че Италия води с 1-0 в другия мач и вероятно това оказа психолочески ефект върху тях", добави той, имайки предвид мача, който определи отбора за второто място в групата. Румънските фенове, които бяха недоволни от резултата, пуснаха петиция в интернет за отстраняването на Питурка. 
						Според статистиката на ЕВРО 2008 Румъния е сред отборите, които вкараха най-малко голове и регистрираха най-малък брой удари във вратата и корнери. Питурка бе класиран на осмо място в класацията на треньорите. Първо и второ място бяха определени за треньора на Испания Луис Арагон и за треньора на Турция Фатих Терим. 
						Спортните всекидневници и телевизионните канали бяха единодушни, че Гърция е сред най-слабите отбори на първенството. През 2004 г. Гърция неочаквано спечели първенството за изненада на футболните фенове. Отборът обаче напусна Австрия и Швейцария, без да спечели нито един мач. Гърция вкара само един гол в мачовете от Група Г. Голът, вкаран срещу шампиона на първенството Испания, бе единственият източник на удовлетворение за Гърция. 
						Колкото до Турция, играчите още от самото начало срещнаха трудности, свързани с контузии и жълти картони. Под инструкциите на Терим отборът от Група А стигна до полуфиналите и накрая изгуби от Германия с 3-2 в последната минута на мача. 
						
Румънският вратар Богдан Лобонт реагира по време на футболния мач от Група В, Холандия срещу Румъния на 17 юни по време на европейското първенство по футбол ЕВРО 2008. [Гети Имиджис] 
						Опровергавайки слуховете за оттегляне, Терим заяви, че ще остане с отбора поне до 2010 г. Турският отбор е уважаван, но непредсказуем отбор. Играчите се борят упорито и с постоянство. 
						Хърватия бе определена като "истинското откритие на ЕВРО 2008", според международните медии. Но отборът на треньора Славен Билич не успя да стигне до полуфиналите и изгуби от Турция. Хърватия спечели всичките три мача в Група Б, включително срещу фаворита на шампионата Германия, но късметът не беше на нейна страна в допълнителното време срещу Турция. Билич ще трябва да възстанови самочувствието на отбора през следващите месеци. 
						"Това бе край, който може да очаквате само във футбола. Спечелихме мачове срещу много по-добри противници. Последните две минути от мача срещу турския отбор ще ме преследват до края на живота ми. Това е нещо, което се помни завинаги", заяви Билич при завръщането на отбора в Хърватия. 
						Билич, който е бивш играч на английските отбори "Уест Хем" и "Евертън", бе ключов играч за Хърватия през 1998 г., когато отборът спечели бронзов медал на Световното първенство във Франция. Той планира да остане в отбора. 
						Макар че регионалните отбори не можаха да постигнат това, което искаха, те вече отправят поглед към следващия голям шампионат - Световното първенство през 2010 г. в Южна Африка. 
						Сътрудникът на Southeast European Times Пол Чиочоиу в Букурещ допринесе за изготвянето на този материал.

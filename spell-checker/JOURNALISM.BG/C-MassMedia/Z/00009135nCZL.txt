Албания и Румъния - засилване на сътрудничеството и споделяне на стремежите за евро-атлантическа интеграция
20/11/2003
 
БУКУРЕЩ, Румъния -- Гостуващият в сряда (19 ноември) в Букурещ албански премиер Фатос Нано заяви, че Албания и Румъния споделят едни и същи амбиции за интеграция в евро-атлантическите структури и ще потърсят допълнителни области на сътрудничество. От своя страна румънският премиер Адриан Нъстасе го увери, че албанските фирми са добре дошли да развиват бизнес в Румъния. Двете страни бяха единодушни и относно необходимостта от регионално сътрудничество за борба с организираната престъпност и незаконния трафик.
Други новини: Началникът на полицията в Тирана Перин Ндреу излезе с открито писмо в сряда, в което предупреждава, че организираната престъпност се превръща в заплаха за демокрацията. Той се позова на редица атентати срещу високопоставени лица през последните месеци. (Ромпрес, ATA, Албейниън дейли нюз, АФП - 19/11/03)

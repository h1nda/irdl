Дипломатически дневник: Косовският премиер Чеку посети Тирана
					15/05/2007
					Албанският премиер Сали Бериша заяви пред гостуващия му косовски колега, че Тирана подкрепя плана на Ахтисаари и се надява Русия да промени становището си. Още в дипломатическите новини: австрийският президент Хайнц Фишер посети Кипър; полският президент подкрепи кандидатурата на Македония за евроатлантическа интеграция.
					
 
					 
						
Косовският премиер Агим Чеку (вляво) и албанският му колега Сали Бериша обсъдиха миналата седмица в Тирана въпроса за статута на Косово. [Гент Шкулаку]
						
Косовският премиер Агим Чеку посети Тирана в сряда (9 май), където се срещна с албанския си колега Сали Бериша, който заяви, че Албания напълно подкрепя плана на специалния пратеник на ООН Марти Ахтисаари за независимост под наблюдение. Той изрази също увереност, че Русия скоро ще промени позицията си по косовксия въпрос. 
						*** 
						
Косовският президент Фатмир Сейдиу бе в Брюксел в понеделник (14 май) за разговори с високопоставени представители на ЕС. Той се срещна и с гостуващия външен министър на ЮАР Нкосазана Дламини Зума. 
						*** 
						Австрийският президент Хайнц Фишер завърши в събота (12 май) тридневното си посещение в Кипър, където проведе разговори с колегата си Тасос Пападопулос и с други официални лица. В Никозия Фишер каза, че страната му би била готова да съдейства за уреждане на кипърския въпрос, когато двете общности на острова сметнат нейната помощ за полезна. От Кипър Фишер отпътува за Гърция, където се срещна с президента Каролос Папуляс. 
						*** 
						Полският президент Лех Качински отново подчерта подкрепата на страната си за кандидатурата на Македония за евроатлантическа интеграция по време на среща с македонския си колега Бранко Цървенковски във Варшава в сряда (9 май). Двамата бяха единодушни относно нуждата от укрепване на двустранните отношения и търговското сътрудничество и обсъдиха спора за името между Македония и Гърция. 
						*** 
						
Българска правителствена делегация, водена от премиера Сергей Станишев, завърши тридневното си посещение в Москва на 8 май. Премиерът и руският президент Владимир Путин бяха единодушни, че е постигнат напредък в двустранните отношения. Те отбелязаха наскоро подписаното споразумение за нефтопровода "Бургас-Александруполис", както и избора на руската комания "Атомстройекспорт" за основен изпълнител в изграждането на втората атомна електроцентрала в България, в Белене.
						*** 
						
Хърватският президент Стипе Месич призова за повече австрийски инвестиции в страната след края на двудневното си официално посещение в Австрия на 8 май. Месич се изказа по време на съвместен бизнесфорум във Виена, на който присъства с австрийския си колега Хайнц Фишер. Понастоящем Австрия оглавява листата на чуждите инвеститори в Хърватия. По време на посещението си Месич се срещна и с канцлера Алфред Гузенбауер и с председателя на парламента Барбара Прамер. 
						*** 
						
Албанският външен министър Лузлим Баша отново подчерта на 8 май желанието на страната си да играе стабилизираща роля в региона, особено по отношение на Косово. Той се изказа по време на посещение във Вашингтон, където води разговори с американския държавен секретар Кондолиза Райс.
						
(Различни източници -- 08/05/07-15/05/07)

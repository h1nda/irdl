Румънските тайни служби обвинени в незаконни операции
					24/02/2005
					Националната прокуратура за борба с корупцията бе обвинена, че е подслушвала телефони за получаване на информация по делото срещу бившия съдия от окръг Муреш, Андрея Чука. Това не е първият скандал в Румъния за подслушвани телефони.
					От Разван Амариеи за Southeast European Times от Букурещ – 24/02/05
 
					 
						
Представители на ПНА казаха, че операцията по подслушване на телефоните е била част от разследването по делото срещу бившия съдия Андрея Чука, който бе обвинен през юни 2003 г. в приемане на подкупи. [Архив]
						Националната прокуратура за борба с корупцията (ПНА) е контролирала телефонни разговори на журналисти, адвокати, съдии и граждани в продължение на 13 месеца, между април 2003 г. и май 2004 г. Представители на ПНА казаха, че операцията е била част от разследването за приемане на подкупи срещу Андрея Чука, бивш съдия от окръжния съд в Муреш. 
						"Имам доказателства, че прокурорът от ПНА Марин Санду изпраща искания до телефонни компании за предоставяне на разпечатки и аудиозаписи на телефонни разговори", каза Чука. Журналисти протестираха пред службата на ПНА в Търгу Муреш, като поискаха оставката на Санду. 
						Много от тези, чиито телефони са били подслушвани, твърдят, че прокурорите са слушали разговорите им, без да имат законно разрешение. "Имам информация, че нашите телефони са били [подслушвани]. Поисках от властите да ни кажат какви заповеди са издадени за извършване на тези дейности", каза Аурелиан Грама, директор на седмичника "Зиарул де Муреш". 
						ПНА е обвинена в подслушване на телефоните не само на изданието на Грама, но и на национални ежедневници, включително "Евениментул зилей" и "Романия либера". Има подозрения, че са следени и съобщения по електронната поща, изпращани от съдии и секретари на окръжния съд в Муреш. 
						"Чувствам се ощетен от тези разследвания, които са нарушили тайната на отношенията между адвокат и неговия клиент", каза Лучан Бъдиу, адвокат на Чука, пред ежедневника "Зиуа". Бъдиу каза също, че се страхува, че може да загуби клиенти, защото е "наблюдаван адвокат". 
						Случаят "Чука" не е първият скандал, свързан с подслушване на телефони в страната. През ноември 2003 г. журналисти разкриха, че Виргил Арделян, бивш началник на тайната служба на министерството на вътрешните работи (ДГИПИ), е поискал телефоните на инфомационните агенции "Медиафакс" и "АМ прес" да бъдат подслушвани. Официалното обяснение беше, че има подозрения, че полицаи предоставят на пресата тайна информация. Едно от споменатите имена бе това на инспектор Константин Дувак, ръководител на служба за контрол над полицията. 
						Няколко месеца преди това Дувак обвини представители на ДГИПИ и румънската разузнавателна служба (СРИ), че защитават обвинените по делото за фалита на Националния инвестиционен фонд (ФНИ). Според ежедневника "Курентул" Дувак и колегите му, които са разследвали делото на ФНИ, са били наблюдавани от две тайни служби. Според сведенията получената информация е била използвана за изнудване, заплахи и подкупи. 
						Последният спор, свързан с такъв тип дейност, намеси и Службата за външно разузнаване (СИЕ). Бившият европарламентарист, холандецът Ари Остландер, един от най-яростните критици на румънското правителство от 2001 до 2004 г., каза пред "Зиуа", че е получил информация, според която той е наблюдаван от румънски разузнавателни служби, сред които СРИ и СИЕ. 
						СИЕ отхвърли обвиненията. "Подобни действия сериозно биха накърнили доверието в нас и в нашия професионализъм. Ние не сме наблюдавали и няма да наблюдаваме европейски ръководители или служители на ЕС", каза шефът на СРИ Раду Тимофте.

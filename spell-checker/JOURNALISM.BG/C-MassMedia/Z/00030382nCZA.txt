Сърбия е изправена пред предизвикателства във висшето образование
					26/05/2009
					Сръбските университети са изправени пред предизвикателството да запазят двувековната си традиция във висшето образование, докато се опитват да се нагодят към новите европейски стандарти.
					От Бояна Милованович за Southeast European Times от Белград -- 26/05/09
 
					 
						
В Белградският университет учат близо 90 000 студенти за бакалавърска и магистърска степен. [Никола Барбутов]
						Въпреки 200-годишната си традиция, Сърбия е изправена пред големи предизвикателства в сектора на висшето образование – най-вече в приемането на европейските стандарти и присъединяването към общата европейска образователна система. 
						През 2003 г. Сърбия подписа Декларацията от Болоня, основен документ, приет от 46 страни. В документа се предвижда създаване на единно университетско пространство и въвеждане на еднакви стандарти на обучение и оценяване в европейските страни. Това ще позволи различните образователни степени да се оценяват на обща основа на европейския пазар на труда.
						Единното образователно пространство ще даде възможност на студентите да се движат свободно от страна в страна и да завършват образованието си в който и да е университет, включен в болонската система. Експертите прогнозират, че общата европейска система на висшето образование ще бъде завършена догодина. 
						На неотдавнашна министерска конференция за висшето образование в Льовен, Белгия, Сърбия получи 3,8 точки от максимум пет за напредъка, постигнат в прилагането на Болонската декларация през последните три години. Тя се класира на 24-то място от 46-те страни, макар и да бе една от последните, започнали да прилагат декларацията.
						Министърът на образованието Зарко Обрадович каза, че е доволен от оценката на Сърбия, и смята, че тя отразява вярно качеството на сръбското висше образование. Макар че това качество е безспорно, каза Обрадович, някои аспекти трябва да бъдат променени.
						Председателят на Студентският парламент в Белградския университет, Александър Йович, потвърди необходимостта от промени. Той смята, че най-големият проблем е прекалено големият обем на курсовете. Много студенти се затрудняват да вземат изпитите, независимо от прилежността си и редовното учене. 
						Студентите обаче, добави той, са „обезпокоени ... че голям брой училища са обявили възможността за повишаване на учебните такси”, което ще засегне жизнения стандарт на домакинствата. 
						Заместник-ректорът на Белградския университет Неда Бокан, каза за Southeast European Times, че „както студентите, така и преподавателите трябва да се ангажират повече за постигане на по-ефективно висше образование и [произвеждане] на експерти, които ще бъдат способни да вършат работата си добре след дипломирането си.” За тази цел университетът трябва да хармонизира традициите си с модерните тенденции в образованието и европейските стандарти, каза тя.
						Белградският университет е основан през 1808 г. със създаването на т.нар. Висше училище по право и философия. Курсовете на обучение са продължавали три години, подобно на тогавашните австрийски академии, и съответстват на днешното професионално образование, обясни Бокан. 
						 Той се е разраснал до 31 факултета с близо 90 000 студенти, десет института и около 4 500 преподаватели и асистенти. В Сърбия има още шест държавни и седем частни университета.

ЕСПЧ: България трябва да реши "системния" проблем със съдебната система
					11/05/2011
					България трябва да въведе правни обезщетения за жертвите на необосновано дълги съдебни процедури.
					(Сега, Труд, 24 часа, Информационна агенция ФОКУС - 11/05/11; Европейски съд за човешки права, Агенция София Нюз, Дневник, Meдиапул, Труд - 10/05/11)
 
					 
						
ЕСПЧ съобщи, че около 700 дела са с прекалено дълги съдебни процедури. [Ройтерс]
						България трябва да приеме правни промени, за да въведе компенсаторни обезщетения за жертвите на необосновано протакани съдебни процедури по граждански, административни и наказателни дела, се казва в оценка от вторник (10 май) на Европейския съд за правата на човека (ЕСПЧ). 
						Определяйки отсъствието на такъв механизам като "системен проблем" в системата на националното правосъдие, съдиите от съда в Страсбург съобщават, че властите в София трябва да решат проблема в рамките на 12 месеца след окончателното вземане на решението. 
						България има право да поиска случаят да бъде отнесен към Голямата камара на ЕСПЧ през следващите три месеца, който след това ще трябва да реши дали е необходимо по-нататъшно разглеждане. Ако жалбата бъде отхвърлена, решението от вторник ще влезе в сила незабавно. В противен случай Голямата камара ще разгледа отново случая и ще излезе с окончателно решение. 
						Искането бе направено в първото си "пилотно решение" на ЕСПЧ срещу България. Съдът използва този инструмент за решаване на големи групи идентични случаи, поризтичащи от същия проблем. 
						Съобщавайки решението си съдът обяви, че има "около 700" дела срещу България, произтичащи от същия проблем на прекалени дълги съдебни процедури, които чакат да бъдат разгледани в Страсбург. 
						Според ЕСПЧ "тази статистика сочи, че съществува системен проблем по отношение на съдебните процедури по наказателни и граждански дела в България." 
						Той съобщи първото си пилотно решение срещу България заедно с решенията на седемчленен съдийски състав по две такива дела - "Димитров и Хаманов срещу България" и "Фингер срещу България". 
						Стоян Димитров и Николай Хаманов подадоха жалби в ЕСПЧ заради прекалено протакане на съдебните процедури срещу тях. 
						Димитров е бил арестуван през септември 1995 г., докато се е опитвал да открадне кола заедно с още двама души, според ЕСПЧ. Изминали са девет години, преди следовател да препоръча той да бъде изправен пред съда. 
						Срещу Хаманов, банков мениджър и още няколко души е възбудено наказателно разследване за няколко финансови операции през март 1996 г. Процедурите срещу него продължават пет години и три месеца. 
						Мария Фингер, българска гражданка, която живее в Германия, е подала жалба в ЕСПЧ заради процедури по гражданско дело, свързано с делба на имот в родината й, продължили девет години и десет месеца. 
						И по двете дела Европейският съд съобщи във вторник, че е имало "нарушение на Член 6, алинея 1 (правото на честен процес в рамките на разумно време) на Европейската конвенция за човешки права; и нарушение на Член 13 (правото на ефективно обезщетение) на Конвенцията". 
						Според решенията на ЕСПЧ България трябва да плати 6 400 евро на Димитров, 600 евро на Хаманов и 1 200 евро на Фингер за непарични щети. Освен това тя трябва дa плати на Димитров 2 723 евро и повече от 3 300 евро на Фингер за направени разходи. 
						България твърди, че проблемите, които водят до продължителни съдебни процедури, се решават чрез нови закони и организационни мерки.

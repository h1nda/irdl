НАТО поиска от България да изпрати още военнослужещи в Ирак
					21/01/2005
					 
						СОФИЯ, България -- НАТО поиска от България да изпрати още военнослужещи в Ирак за охрана на центъра за обучение на иракски военни в Багдад. Началникът на ГЩ на българската армия ген. Никола Колев заяви в четвъртък (20 януари), че искането е било отправено още преди месеци. В момента България има 450 военнослужещи в Ирак. 
						Други новини: В четвъртък главният прокурор на България Никола Филчев подписа споразумение с министрите на вътрешните работи, правосъдието и финансите за сътрудничество в борбата с престъпността. Документът предвижда съвместни мерки срещу контрабандата, митническите измами и незаконния трафик на наркотици, оръжие и хора.
						Също в четвъртък лидерът на етническите турци в България Ахмед Доган бе наречен "най-успелият мюсюлмански политик" в Европа в статия, публикувана във "Файненшъл таймс". Вестникът предвижда, че ролята на Доган ще стане още по-значителна с наближаването на членството на България в ЕС и започването на присъединителни преговори от съседна Турция. (Дневник, Сега, Утрински весник - 21/01/05; Файненшъл таймс, Медиапул - 20/01/05)

Форум 2010: борба за просперираща Черна гора
					09/08/2010
					След седемгодишна раздяла с политиката, бившият социалдемократически лидер Зарко Ракчевич се завръща в търсене на различна Черна гора.
					От Неделко Рудович за Southeast European Times в Подгорица – 09/08/10
 
					 
						
Зарко Ракчевич. [AФП]
						Зарко Ракчевич, бивш лидер на управляващата социалдемократическа партия, помогна за организиране на движениетто за независимост на Черна гора. Борбата, заяви той за SETimes, не бе само за суверенитет, но също и за демокрация, просперитет и респект. 
						"Трябва да сме доволни, че постигнахме мечтата си, възстановяването на независимостта на Черна гора и възприемането на евроатлантическа ориентация. Икономическата стагнация обаче, растящото социално напрежение и бедност, организираната престъпност и корупцията сериозно застрашават основите на нашата страна и нейната репутация," каза Ракчевич. 
						Бивш съюзник на премиера Мило Джуканович, Ракчевич не иска да бъде пасивен наблюдател. Заедно с група интелектуалци, предприемачи и бивши държавни служители, той създаде "Форум 2010" с цел промяна на политическата и социална среда в Черна гора чрез участието на обществото. 
						Бившият външен министър Бранко Луковац и съветникът на председателя на Общото събрание Благое Граховац са сред известните фигури, които се записаха във Форума. 
						"В Черна гора значителен брой известни и влиятелни личности биха желали да посочат и разкрият някои от проблемите и да помогнат да се дадат гаранции, че нещата ще тръгнат по друг път", каза Ракчевич. "Форумът няма задължение и мисия да решава политически всекидневни проблеми. Ние настояваме за диалог между всички структури; ние предлагаме решения на кризата." 
						Ракчевич каза, че "не мисли, че Черна гора има отговорно правителство, но Черна гора се нуждае от ясна програма и отговорна опозиция". 
						Под отговорна опозиция той разбира такава опозиция, която работи за решаване на проблемите, пред които е изправена страната, а не такава, която желае да върне часовника назад към времето преди независимостта. "Форумът стратегически ще си сътрудничи с онези социални сили, които искат промяна в Черна гора, а не промяна в държавния и правен статут на Черна гора", каза той. 
						
						Икономическа криза
					
						
Форум 2010 цели да промени политическата и социална среда в Черна гора чрез участие на обществото. [Гети Имиджис]
						Форум 2010 неотдавна организира кръгла маса-дискусия за това как да се справи страната с икономическата криза. 
						 "Правителството през изминалото десетилетие и особено през периода на икономическа експанзия след независимостта, пропусна възможността да ускори структурните реформи в икономиката", каза той и цитира като проблеми бюрокрацията, неадекватния бизнес климат, прекалено многото финансови спекулации и безотговорното потребление. 
						 Той предлага бъдещата политика да се фокусира върху мерки, които могат да доведат до широкоразпространено подобряване на икономиката. 
						
Премиерът Мило Джуканович несъмнено е оставил своя отпечатък върху историята и политиката на Черна гора през последните две десетилетия, каза Ракчевич. [Гети Имиджис]
						"Държавата не трябва да харчи пари от МВФ, които са ограничени, тъй като има много малко кредитни рейтинги, за един или два инфрастуркутри проекти, ефектът от които ще се почувства едва след много години", каза той и приведе като пример хидроелектрическата енергия. "Общественият интерес изисква приоритет при вземането на заеми да бъдат добри програми, които могат бързо и ефективно да активизират черногорската икономика, да увеличат работните места и износа и да подобрят жизнения стандарт." 
						
						За Джуканович
					
						Като бивши политически партньор на Джуканович, лидер на Черна гора от 1991 г., Ракчевич работи с него по време на най-бурния политически период за страната. 
						"В светлината на промяната на неговата политика в края на 1990-те години - от поддръжник на съюз със Сърбия до поддръжник на независима Черна гора - и като негов коалиционен партньор и сътрудник, аз уважавам решителния му принос за възраждането на черногорската държава," каза Ракчевич. 
						Политическите умения и харизма на Джуканович несъмнено са оставили своя отпечатък през последните две десетилетия, казва той. Но той смята, че е време Джуканович да се оттегли от политиката, за да позволи "смяна на правителството и настъпването на позитивна социо-политическа динамика". 
						
						Референдум за НАТО
					
						
						Форум 2010 подкрепя интеграцията на Черна гора в НАТО. Ракчевич даде ясно да се разбере, че подобно решение трябва да се вземе чрез референдум. 
						"Във "Форум 2010" ние съзнаваме сложността на този проблем, защото сме анализирали както преимуществата, така и несъмнените рискове от членството в НАТО. Нашето географско положение и размерите на Черна гора, историческият й опит на Балканите, отношенията й със съседите и безспорната позитивна ориентация към евроатлантическите ценности и постижения определят подкрепата ни за членството на Черна гора в НАТО", каза Ракчевич. 
						Той обаче смята, че Черна гора прибързано е изпратила войници в Афганистан. 
						"Съдържанието, характерът на взаимоотношенията, начинът и условията на участието на Черна гора в колективната система за сигурност изискват много знания и професионализъм, както и държавническа стратегическа мъдрост и отговорности. Прибързаността, с която се присъединихме към мисията в Афганистан по наше мнение не е добър пример за този подход", каза Ракчевич.

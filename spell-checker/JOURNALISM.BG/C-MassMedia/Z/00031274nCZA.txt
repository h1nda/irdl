Изчистване на отпадъците от Черна гора
					14/08/2009
					Страната обмисля как да се справи с нарастващия проблем с отпадъците.
					От Бриан Салми за Southeast European Times от Подгорица -- 14/08/09
 
					 
						
Центърът на Подгорица е едно от малкото места в Черна гора, в което няма отпадъци. [Гети Имиджис]
						Черногорското правителство ще може по-добре да се справи със склонността на гражданите си да замърсяват страната, която е потънала в боклук, ако първо я почисти, казва Робърт Чалдини, професор по психология в Държавния университет в Аризона. 
						Чалдини, който е провел много изследвания, за да разбере по-добре съзнанието на хората, които замърсяват, каза за Southeast European Times: "Нашите изследвания показват, че е по-малко вероятно хората да замърсяват в чиста, отколкото в мръсна среда." 
						Според Владо Йовечевич (псевдоним), който е роден в Черна гора и работи за международна неправителствена организация по въпроси, свързани с туристическата индустрия, най-добрият, а може би и единствен начин да бъде почистена страната е чрез полагането на задължителен труд в национален мащаб. 
						"Ако децата разбират, че когато пораснат, ще трябва да чистят боклука, който правят, ще бъде по-малко вероятно те да замърсяват, а и ще контролират своите връстници и по-възрастните поколения." 
						
						Докато в някои случаи европейски военни почистват отпадъци в рамките на военните си задължения, Черна гора премахна наборната служба през 2006 г. 
						Йовечевич твърди, че черногорците няма да почистят боклука нито доброволно, нито срещу заплащане. "Те смятат, че това е под тяхното равнище. Не мислят за замърсяването, но няма да си почистят боклука." 
						Наистина, единственото място в Черна гора, където можете да разчитате, че няма да има отпадъци, е в идеалния център на столицата Подгорица, където добре платени роми ежедневно почистват улиците, парковете и района около сградата на парламента. "Дори при цялата бедност в страната черногорците не биха помислили да работят такава работа," оплаква се Йовечевич. 
						Туризмът е основният отрасъл в Черна гора и много туристи са изумени от това, което виждат, когато посетят страната. По рано тази година влиятелното немско новинарско списание “Шпигел” изрази мнение, че нарастващата известност на Черна гора, свързвана с лошо обслужване, високи цени и недостиг на вода и електричество, както и черногорският боклук, ще прогонят туристите. 
						 “Справянето с реалните заплахи, които отпадъците създават за нашата икономика, е по-важно от необходимостта да се защитаваме срещу хипотетична заплаха от въоръжена инвазия," казва Йовечевич. "Освен това, когато се присъединим към НАТО, което ще стане, никой няма да се занимава с нас, освен “критикарите”, както ги наричате," добавя той със сподавен смях. 
						Според Чалдини всяка публична кампания срещу замърсяването, която Черна гора може да организира, би била по-ефективна, ако показва чиста среда. Една от най-запомнящите се обществени реклами от 1970 г. е насочена срещу навиците на американците да замърсяват. 
						Известна като "Плачещия индианец", рекламата показа възрастен индианец, който плаче и скърби за това, в което замърсяването е превърнало неговата някога красива земя. Чалдини смята, че рекламата би била още по-ефективна, “ако индианецът плачеше, виждайки, че някой изхвърля отпадъци в чиста околна среда, а не в замърсена среда”. 
						Изследванията на Чалдини показват, че е по-малко вероятно хората да замърсяват, след като са видели някой да изхвърля боклук в чиста среда.

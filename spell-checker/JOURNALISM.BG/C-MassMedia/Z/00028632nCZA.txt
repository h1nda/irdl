Черна гора и БиХ се присъединиха към “Адриатическата харта”
					09/12/2008
					Черна гора и Босна и Херцеговина направиха още една стъпка към членството в НАТО, като се присъединиха към “Адриатическата харта” миналата седмица.
					От Юсуф Рамаданович от Сараево и Неделко Рудович от Подгорица за Southeast European Times -– 09/12/08
 
					 
						
Албанският външен министър Лулзим Баша (вляво), амерканският помощник държавен секретар Даниел Фрийд (в средата) и хърватският външен министър Гордан Яндрокович участваха в церемонията по подписването на “Адриатическата харта” в четвъртък (4 декември) в Хелзинки. [Гети Имиджис]
						Черна гора и Босна и Херцеговина (БиХ) направиха още една стъпка към членството в НАТО в четвъртък (4 декември), когато се присъединиха към “Адриатическата харта”, група от страни, кандидат-членки на НАТО, създадена през 2003 г. по инициатива на САЩ. 
						В церемонията по подписването, която се състоя по време на срещата на министрите от ОССЕ в Хелзинки, участваха министрите на външните работи на двете страни, както и техните партньорки, държавите учредителки на хартата Македония, Хърватия и Албания. Американският помощник държавен секретар по европейските и евро-азиатските въпроси Даниел Фрийд представляваше Вашингтон. 
						Фрийд заяви, че САЩ подкрепят хартата като средство за подпомагане на балканските страни, "за да се гарантира тяхното присъединяване към Европа през това десетилетие", и даде висока оценка за помощта, оказана на първите три държави членки, за "задълбочаване на реформите и укрепване на тяхната международна позиция". 
						Министърът на външните работи на БиХ Свен Алкалай заяви, че присъединяването към хартата е от изключително значение, и обеща, че страната му ще продължи да изпълнява своите ангажименти към многостранното сътрудничество и регионалната сигурност. Според него приемането в хартата ще насърчи реформаторите в БиХ. Той благодари на Вашингтон и за консултациите във връзка със спазването на изискванията за членство в НАТО. 
						Черногорският външен министър Милан Рочен подписа от името на своето правителство. Пътят към членство в НАТО на страната обаче може да се окаже дори още по-труден от този на Сараево. Проучванията показват, че обществената подкрепа за присъединяването към НАТО е само 26 %, като 35 % от хората са против, а останалите не са решили. 
						"Сръбска листа", най-силната опозиционна коалиция, обвини правителството, че пренебрегва общественото мнение и предприема "стъпки, които вредят на Сърбия", с която "Сръбска листа" се стреми да създаде по-близки отношения. Според опозиционния блок членството в хартата е американската "отплата" за дипломатическото признаване на Косово. 
						Правителството обаче получи неочаквана подкрепа от друга опозиционна партия, Либералната партия. "Ние вярваме, че интеграцията на Черна гора ... ще доведе до важни реформи," заяви представителя на Либералната партия Андрия Петкович. 
						За да насърчат страните, на церемонията по подписването присъстваха външните министри на държави, които скоро ще получат членство или вече са се присъединили към НАТО. Външният министър на Хърватия Гордан Яндрокович заяви, че приемането в хартата ще увеличи приноса на БиХ и Черна гора към регионалната сигурност. Урмас Пает от Естония, чиято страна вече е членка на НАТО, заяви, че Естония е готова да сподели своя опит в присъединяването с членките на хартата. "Ние се надяваме, че Сърбия също скоро ще се присъедини към останалите държави от “Адриатическата харта” отбеляза Пает.

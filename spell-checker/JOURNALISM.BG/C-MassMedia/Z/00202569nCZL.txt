Генерал-лейтенант Ив дьо 
			Кермабон
		
		командващ КейФОР
		(Уебсайт на КейФОР; Интернешънъл Херълд Трибюн - 02/09/04; АФП, Канейдиън Прес - 01/09/04) 
 
		 
			
			Френският генерал-лейтенант Ив дьо Кермабон пое командването на КейФОР на 1 септември 2004 г., заменяйки генерал-лейтенанта от германската армия Холгер Камерхоф. Той е деветият командващ КейФОР от разполагането на силите в Косово през юни 1999 г.
			Дьо Кермабон е роден на 4 ноември 1948 г. Постъпва във френската военна академия в Сент-Сир през 1970 г. и служи във въоръжената кавалерия.
			По време на своята кариера дьо Кермабон е заемал постове с нарастваща отговорност. Като офицер от кавалерията той е минал през командните постове от началник на взвод до командир на полк. Заемал е редица постове в щаба, в това число помощник на генералния инспектор на армията (1984-87), заместник-началник на армейския сектор във военния кабинет на министъра на отбраната (1989-91), началник-щаб на 6-та лековъоръжена дивизия (1994-97) и началник на кабинета на генералния директор на кадровият отдел на армията (1997-98).
			Дьо Кермабон е имал назначения също извън Франция, включително и в Африка в края на 70-те и началото на 80-те години. В началото на 90-те години той е бил командир на френския батальон в рамките на преходната администрация на Камбоджа.
			За първи път на Балканите е изпратен през януари 1995 г., където служи няколко месеца като заместник-командир на Сараевския сектор в ЮНПРОФОР. Връща се в Босна и Херцеговина за втори път през декември 1995 г. за второ няколкомесечно назначение като началник-щаб на многонационалната дивизия на АйФОР “Югоизток”.
			От май до септември 2002 г. дьо Кермабон е на служба в Косово като командващ генерал на многонационалната бригада на КейФОР в Митровица. Отново е в Косово през март 2003 г. за шестмесечно назначение като заместник-командващ КейФОР.
			На церемонията във връзка със смяната на командването на КейФОР на 1 септември 2004 г. дьо Кермабон заяви, че ще засили способностите на умиротворителните сили. “Ситуацията остава нестабилна, така че, без съмнение е необходимо да се промени начинът, по който силите действат - да бъдат по-мобилни, по-реактивни и да подобрят разузнавателната си дейност”, каза той.
			Дьо Кермабон е женен и има пет деца.

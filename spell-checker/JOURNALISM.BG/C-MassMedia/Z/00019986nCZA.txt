Хърватия и Словения в спор по нерешени въпроси
		19/09/2006
		Поредица от инциденти в оспорван граничен район доведоха до нарастване на напрежението през последните седмици между двете бивши югославски републики. 
		От Кристина Чук за Southeast European Times от Загреб – 19/09/06
 
		 
			
Словенската специална полиция заснима района около оспорваната граница с Хърватия близо до северния хърватски град Св. Мартин, разположен на р. Мура. [Гети Имиджис]
			След обявяването на независимостта си от бивша Югославия в началото на 90-те години Хърватия и Словения не могат да се споразумеят по редица териториални проблеми. В последните седмици възникнаха инциденти по протежение на оспорваната граница по р. Мура, което доведе до нарастване на напрежението между двете съседки. 
			В един случай полицията на Словения спря хърватски работници, които сечаха дървета покрай левия бряг на река Мура в участък, смятан за територия на Хърватия.Словения твърди, че собствениците на земята са граждани на Словения и че Хърватия се опитва “да създаде предубеждение” по отношение на спорната държавна граница.
			На шестия ден от безизходното положение хърватският премиер Иво Санадер и словенският му колега Янез Янса се срещнаха на границата и словенскията полиция се оттегли. С взаимно решение премиерите се договориха, че възстановителните работи ще продължат при зачитане на правата на собствениците и под надзора на хърватски и словенски фирми. И двете правителства ще финансират проекта. 
			"Укрепването на брега на Мура трябва да бъде решено в дух на сътрудничество и европейска солидарност," заяви Санадер пред "Ютарни Лист". . 
			Веднага обаче щом тази криза бе преодоляна, възникна друга. Хърватската полиция задържа група словенски журналисти, които са били на посещение в района на северната граница във връзка с репортаж за съвместните словенско-хърватски полицейски патрули. 
			Словенската полиция след това зае позиции в оспорваната гранична зона близо до с. Хотиза, където започна да сече дървета, да издига бетонни прегради и да контролира трансграничното движение. И този инцидент трябваше да бъде решен чрез намесата на Санадер и Янса. 
			След това в понеделник словенската полиция спря железопътните работи по хърватската железница край Хотиза с твърдението, че те нарушавали словенска територия. Според съобщенията министерствата на двете страни работят по този въпрос. 
			Граничната зона при р. Мура не е единствената ябълка на раздора между Хърватия и Словения. Те имат спор и по морската си граница в залива Пиран, както и по редица други въпроси, като правата на малцинствата и задълженията към хърватските клиенти на "Любляна Банк". 
			Нещо повече, страните не могат да се споразумеят как точно да преодолеят тези проблеми. Хърватия застъпва идеята за международен арбитраж, докато Словения иска да ги реши двустранно.

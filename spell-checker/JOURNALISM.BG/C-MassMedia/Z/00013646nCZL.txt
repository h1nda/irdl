ЮФОР и въоръжените сили на БиХ подписаха план за обезвреждане на пехотните мини
					20/02/2005
					 
						САРАЕВО, Босна и Херцеговина (БиХ) -- Представителите на ЮФОР и въоръжените сили на двете общности в БиХ подписаха в петък (18 февруари) план за обезвреждане на пехотните мини, който предвижда разчистването на около 1200000 кв. м минни полета тази година. За първи път армиите на двете общности ще участват в детайлното планиране на дейностите по обезвреждането. Началникът на оперативното командване на въоръжените сили на БиХ генерал-майор Владо Дзоич изрази надежда, че процесът скоро ще бъде прехвърлен на държавно равнище след приемането на необходимата правова рамка. 
						Също в петък ръководителят на агенцията за разследване и защита на БиХ Средое Нович каза пред местната телевизия, че БиХ няма шансове да влезе в ЕС без напълно да преобразува полицейския си сектор. Той каза, че в сегашната система, която се състои от 14 полицейски агенции и има 23000 служители, липсва координация. Отбелязвайки факта, че предложението на Службата на върховния представител за въвеждане на командване на държавно равнище не предвижда премахването на министерствата на вътрешните работи на двете общности, той призова Република Сръбска да намери решение на проблема колкото се може по-скоро. (ПБС БиХ, РТРС, НТВ Хаят - 19/02/05; ФЕНА, ПБС БиХ - 18/02/05)

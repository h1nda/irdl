Турция е в затруднено положение заради ракетната заплаха
					05/07/2011
					Докато Иран разработва технологии, свързани с балистични и крилати ракети, съседна Турция е изправена пред нововъзникваща заплаха за сигурността.
					От Арън Стайн за Southeast European Times от Истанбул – 05/07/11
 
					 
						
Иран разви голям потенциал за производство на балистични и крилати ракети. [Ройтерс ]
						Военните учения в Иран напоследък отново привлякоха вниманието към значителните ресурси, които ислямската република хвърля за разширяване на асортимента на настоящия си запас от балистични ракети и за разработване на крилати ракети за преодоляване на съществуващата балистична противоракетна отбрана (БПРО). 
						"Ракетите с голям радиус на действие тревожат Анкара повече от десетилетие," каза Шебнем Удум, доцент по международни отношения в Университета "Хаджеттепе" за SETimes, добавяйки, че балистична противоракетна отбрана (БПРО) е добила по-голямо значение за бъдещите отбранителни планове на Турция. 
						Същевременно "Анкара не иска да отправя погрешни сигнали към Иран," казва тя. 
						По тази причина Турция се възпротиви на назоваването на Иран и Сирия като конкретни заплахи за Алианса по време на преговорите със съюзниците си от НАТО през 2010 г. поради опасения, че това на практика би пришпорило Иран и Сирия да ускорят своите ракетни програми. 
						Турските власти "се стремят да решават проблемите в "рамките на сътрудничество в сферата на сигурността, базирана на преговори, подобрени отношения и търговия", каза Удум. 
						Впоследствие НАТО се съгласи да премахне Иран и Сирия от окончателната си декларация за конкретните заплахи и като част от този компромис Турция се съгласи на нейна територия да бъде разположена една от радарните установки от противоракетния щит на Алианса. 
						Независимо че се съгласи със щита, Анкара демонстрира намерението си да развива независим потенциал за БПРО. 
						Предложената независима система за БПРО обаче има своите недостатъци, според Денис Гормли, преподавател по теория на сигурността в Университета в Питсбърг и автор на "Ракетната зараза". 
						"Турция може да няма достъп до информация, предупреждаваща за изстрелването на балистични ракети, както и до ползите от работата с партньорите от НАТО в обучението по тактика и процедурите, свързани с усъвършенстването на операциите по ПРО," каза той за SETimes. 
						Според Гормли нито Турция, нито НАТО трябва да се съсредоточават върху балистичните ракети за сметка на предпазването от други рискове. "Заплахата от крилати ракети "земя-земя" също расте, а изискванията за справянето с нея са много по-високи от тези за отбраната срещу ракети "въздух-земя", каза той. 
						Крилатите ракети са по същество малки безпилотни летателни апарати, предназначени за нападателни цели. Тяхната ниска траектория, потенциал за маскиране на терена и ъгъл на атака от 360 градуса затрудняват проследяването и идентифицирането на тези цели от датчиците на настоящата БПРО. Въпреки че има теоретична възможност за прехващане на нисколетящи крилати ракети, "необходими са значителни подобрения в самолетните датчици и обмена на радарна информация за осигуряване на защита," каза Гормли. 
						Знае се, че Иран е внесъл крилати ракети 18 Kh-55 с радиус на действие 3 000 км през 2001 г, и че разработва крилата ракета на принципа на китайската "Копринена буба", която потенциално би могла да достави добре проектирана ядрена бойна глава на 105 км, според Инициативата "Ядрена заплаха". 
						Турция не е обявила планове за отбрана срещу нарастващата заплаха от крилати ракети, като предпочита да се съсредоточи единствено върху балистичните ракети. 
						Модерни бойни самолети като "Ф-35 Джойнт Страйк Файтър" имат известен потенциал за отбрана срещу крилати ракети, но са необходими подобрения за адекватна отбрана срещу нападение с крилати ракети. 
						Според Гормли "радарът за триизмерно електронно сканиране (AESA) на Ф-35 може да проследява нисколетящи крилати ракети." Ако бъдат екипирани с ракети "въздух-въздух" със среден радиус на действие, "те ще могат да унищожават подобни ракети, включително Kh-55 и "Раад", каза той. 
						Турция е член на консорциума под американско ръководство, който строи самолета, и е изразила готовност да закупи 100 машини Ф-35 през следващите 15 години. 
						Макар че подобен потенциал е добър за малки нападения, ограниченият радиус на самолетния радар би създавал проблеми при по-големи нападения, казва Гормли.

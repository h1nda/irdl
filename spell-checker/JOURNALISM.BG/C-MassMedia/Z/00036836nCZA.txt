Молдова: нов парламент, продължаващ застой
					30/11/2010
					Проевропейските партии получиха нов мандат, но обединените им сили в законодателния орган все още не са достатъчни. 
					От Алина Раду за Southeast European Times от Кишинев – 30/11/10
 
					 
						
Избирателната активност в молдовските избирателни секции бе изненадващо висока на изборите в неделя (28 ноември). [Ройтерс]
						Трипартийният Алианс за европейска интеграция (АЕИ) на премиера Влад Филат спечели неделните избори в Молдова, но ще може ли той да събере достатъчно подкрепа в парламента, за да избере президент? 
						Проевропейският алианс обединява дясната Либерална партия, дясноцентристката Либералдемократическа партия и лявоцентристката Демократическа партия. Заедно те спечелиха 50 % от гласовете, според изнесените в понеделник (29 ноември) резултати от Централната избирателна комисия. 
						Опозиционната Комунистическа партия спечели 41 %, най-големия брой гласове за една партия. 
						Шестдесет и един гласа в 101-местния парламент са необходими за избирането на президент и преодоляването на продължителния политически застой в страната. АЕИ обаче ще може да получи едва 57 места - 31 за либералдемократите, 15 за демократите и 11 за либералите. 
						Този брой е достатъчен за сформиране на правителство. Ако обаче не бъде избран държавен глава, новият парламент трябва да бъде разпуснат и отново да се проведат избори. 
						Някои анализатори остават предпазливи оптимисти, че подобен сценарий може да бъде избягнат. 
						"Не искам пак да мисля за криза," каза Леонид Литра, ръководител на молдовския Институт за развитие и социални инициативи (ИРСИ). "Виждам възможни съюзи и се надявам, че трите членки на предишния проевропейски съюз на Молдова ще продължат своята работа." 
						 "Знам, че по време на предизборната кампания между тях имаше търкания, но сега става ясно, че трябва да използват максимално комуникационните си умения, за да ги преодолеят. Надявам се също, че Комунистическата партия сега ще може да си сътрудничи с алианса за избора на президент," каза той. 
						Нику Попеску, съветник на премиера по европейските въпроси, призна, че сплотяването на политическите партии би могло да се окаже "предизвикателство". 
						Все пак, каза той, "мисля, че ще има коалиция на проевропейските сили в Молдова, и се надявам, че тя не само ще продължи реформите, но и ще ги ускори." 
						Избирателната активност в неделя бе необичайно висока, като близо 60 % от регистрираните избиратели пуснаха своите бюлетини. На местните власти им се наложи да поставят допълнителни урни в няколко избирателни секции. 
						В някои избирателни секции зад граница, като в Москва, Болоня и Париж, бюлетините се изчерпаха и ЦИК взе решение да позволи на избирателите да напишат избора си на лист хартия. На някои места във Франция и Италия избирателните секции останаха отворени с два часа повече от заплануваното, за да обслужат големия брой избиратели. 
						Според някои анализатори притокът може да се дължи на кампаниите с призив "Излез и гласувай!", организирани в мрежата "Туитър" и други социални медии, насочени главно към младите. 
						Въпреки някои съобщения за нарушения, като цяло международните наблюдатели определиха изборите като честни и демократични. Представителите на ОССЕ и наблюдателната мисия за изборите на Европейския парламент нарекоха изборите "положителна стъпка" в демократичното развитие на страната. 
						"Сега ЕС показва огромна откритост към Молдова, но трудният изпит за молдовските власти тепърва предстои: готова ли е политическата класа в Молдова да порасне и да приеме европейските ценности?", каза Попеску. 
						"Мисля, че през предстоящия период цялото молдовско общество трябва да свърши много работа," каза Маноле. "Гражданското общество трябва да [работи, за да повишава] гражданското съзнание на хората, а политическите сили би трябвало да работят за интегрирането на демократичните ценности в живота на хората."

Босна и Херцеговина изостава от визовите критерии
					24/06/2009
					Въпреки усилията си да изпълни критериите на ЕС за либерализация на визовия режим, Босна и Херцеговина все още изостава и е малко вероятно да успее да навакса през тази година.
					От Юсуф Рамаданович за Southeast European Times от Сараево -– 24/06/09
 
					 
						
Босна и Херцеговина се стреми да изпълни критериите на ЕС за отмяна на визовия режим. [ba.gov]
						Босна и Херцеговина (БиХ) няма да успее да изпълни условията за безвизови пътувания до края на годината, заявиха миналата седмица външните министри от Европейската комисия. 
						Съобщението, което не бе изненадващо, бе направено два дни след като Камарата на представителите на БиХ прие пакет от закони за по-нататъшно либерализиране на визовия режим. 
						Законопроектите, които обхващат четири основни категории - международна правна помощ по наказателни дела, граничен контрол, движение на оръжия и военно оборудване и пране на пари и финансиране на терористични дейности - имат за цел да помогнат за изпълнението на поставените от ЕК 174 условия за БиХ. 
						За да влезе в сила новото законодателство, то трябва да бъде одобрено и от Камарата на народите. 
						Законите приближават страната с една стъпка към безвизовите пътувания и членството в ЕС, заяви Кристина Галах, говорителка на върховният представител на ЕС по външната политика Хавиер Солана, за осведомителна агенция СРНА. Тя обаче добави, че "трябва да бъдем особено внимателни, говорейки за срокове" за вдигане на визовите ограничения за гражданите на Босна и Херцеговина. 
						Еврокомисарят по разширяването Оли Рен се срещна миналия месец в Брюксел с министъра на външните работи на БиХ Свен Алкалай, за да обсъди въпроса. 
						"Постигането на безвизови пътувания ... реално ще зависи от способността на политическите лидери, демократично избраните политически лидери на Босна и Херцеговина, да вземат решенията, да приемат закони и да изпълнят мерките, които се изискват от ЕС", посочи Рен и добави, че биометричните паспорти са един от ключовите критерии. 
						Алкалай заяви, че властите в БиХ са ангажирани с изпълнението на реформите и ще започнат да издават биометрични паспорти от следващата седмица. 
						"От първостепенна важност е властите в БиХ да вложат цялото си внимание в приемането на необходимите закони и въвеждането на биометричните паспорти, така че страната да получи положителна оценка възможно най-скоро," заяви посланикът на БиХ в мисията на ЕС в Брюксел Осман Топчагич. 
						Либерализирането на визовия режим с ЕС е чувствителен въпрос в БиХ, тъй като етническите хървати отдавна могат да се ползват от безвизовите хърватски паспорти. Сега, когато Сърбия е на път да постигне либерализиране на визовия режим, босненските сърби ще имат същата привилегия благодарение на сръбските си паспорти. Единствено бошнаците няма да могат да пътуват свободно в близкото бъдеще.

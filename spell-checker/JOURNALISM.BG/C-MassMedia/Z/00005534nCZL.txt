Според Албания либерализацията на пазарите в Югоизточна Европа е необходимост
10/01/2003
Девет страни от Югоизточна Европа решиха да засилят икономическите си връзки чрез подписването на Споразумения за свободна търговия, чиято цел е да се създаде мини-Шенгенска зона в региона. Както изглежда, албанското правителство е мотивирано към регионална интеграция и евро-атлантическа политика, въпреки продължаващите дискусии.
Албан Бала за Southeast European Times от Тирана - 09/01/03
 
 
През 2002 г. албанският парламент ратифицира Споразумения за свободна търговия (ССТ) с Македония и Хърватска. Рамкови споразумения бяха подписани и с Босна и Херцеговина, Югославия, България и Румъния. Това прави шест страни, с които Албания е готова да либерализира пазарите си. Очаква се този месец албанският министър на икономиката Арбен Малай да посети Белград, за да продължи дискусиите по въпроса.
Малай е уверен, че политическото решение на страните от Югоизточна Европа да либерализират напълно своите пазари ще има силно положително въздействие. "Разбира се, един нов политически манталитет в региона е най-добрата дългосрочна инвестиция. В рамките на икономиката и търговията има проблеми и трудности, но е необходимо да сме наясно със задълженията си към регионалната и световна политика", заяви той.
Според Малай, новият търговски режим ще допринесе за засилването на търговските връзки на Балканите, като ориентира потока на стоки вътре в региона и осигури взаимна изгода. "Политиката за свободната търговия трябва да бъде съпътствана от по-либерална политика и по отношение на свободното движение на хора и бизнес", каза той. Но дългите опашки пред чуждестранните посолства продължават да настройват скептично аналитиците.
Според Луан Брегаси, председател на Националната търговско-промишлена палата в Тирана, бизнес-общността подкрепя инициативата, въпреки че не е доволна от развитието на процеса. "Споразуменията за свободна търговия не трябва да бъдат превръщани в политически кампании и не могат да бъдат ограничавани с крайни срокове", каза той. "Вече помолихме правителството да идентифицира албанските промишлени предприятия и техните производствени квоти".
Сами Герги е президент на Флорихен Лтд., водеща фирма в отглеждането на пилета и производството на яйца. Според него бизнес-общността е била включена само формално в процеса на оценката на Споразуменията за свободна търговия.
"Не ни беше предоставена информация за пазарите на другите страни. Затова не можахме да направим никакви изчисления и да разберем обосноваността на този процес, който според мен е бъдещето на националната икономика", заяви той.
Страната изразходва за внос повече от 1 млрд долара годишно, докато печалбата от дейностите по износа на стоки собствено производство е само 200 млн долара. 60 процента от тях са от ре-експорт. Търговският обмен на Албания в региона възлиза само на 4-5 процента от целия обем на вноса и износа. "Но ние трябва да използваме опита, който имаме, в процеса на преговорите ЕС, откъдето идва 80 процента от вноса в Албания", казва Брегаси.
Албания демонстрира силно желание за сътрудничество с другите страни в региона и Външнотърговските споразумения ще помогнат за развитието му.

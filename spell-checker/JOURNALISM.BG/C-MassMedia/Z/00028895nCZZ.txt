Наука и технологии: Гръцки учени се борят със сърдечно-съдовите заболявания
					05/01/2009
					Нови изчисления, разработени от гръцки учени, помагат на пациентите да намалят риска от сърдечен инфаркт. Още в новините: кипърските селски райони ще получат широколентов интернет и цифрова телевизия; Академията на науките в Атина отличи кипърски учен.
					 
						
Онлайн аналитична обработка позволява на лекарите да дадат на пациентите си индивидуални оценки на риска, намалявайки вероятността от сърдечен инфаркт. [Гети Имиджис]
						
						Гръцки учени от Изследователския център ТЕИ в Пирея са създали изкуствен интелект, който изчислява много от рисковите фактори за сърдечен инфаркт, съобщи АНИ на 26 декември. Подходът е наречен онлайн аналитична обработка и позволява на лекарите да дават на пациентите си индивидуални оценки на риска, намалявайки така вероятността те да получат сърдечен инфаркт. Учените са изследвали рисковите фактори за сърдечно-съдови заболявания, събирайки данни от почти 1 000 пациенти. 
						 *** 
						
						Кипърското министерство на съобщенията и спътникова компания приключиха сделка за осигуряването на широколентов интернет и цифрова телевизия в селските райони, съобщи седмичникът “Сайпръс Мейл” на 26 декември. Съгласно сделката “Хелас Сат” ще предоставя съобщителни услуги на стойност 4,3 млн. евро. 
						*** 
						Петима учени от Румъния, Япония, Узбекистан, Татарстан и Туркменистан получиха тазгодишната почетна награда за турски език на тюркския свят, съобщи всекидневникът “Заман” на 26 декември. Наградата им беше присъдена от истанбулската Фондация за подкрепа на турската култура за работата им върху турския език и техния принос за развитието на турската култура. 
						*** 
						
						Македонски археолози са открили първите следи от древния македонски език, заяви палеолингвистът Душко Алексовски на 29 декември. Учените са открили 4 000-годишен надпис върху капака на глинен предмет, открит в Централна Македония. 
						*** 
						
						Кипърският всекидневник “Файненшъл Мирър” пусна в действие своята първа безплатна мобилна платформа в сряда (31 декември), като така стана първият вестник в Кипър, предлагащ непрекъснато покритие. За безплатната услуга на английски език не се изисква код за достъп, потребителско име или парола. Потребителите, притежаващи мобилни телефони с достъп до интернет, могат да четат вестника безплатно на mobile.financialmirror.com. 
						*** 
						Академията на науките в Атина награди кипърската археоложка Жаклин Карагеоргис за нейната последна книга “Киприс, кипърската Афродита”, съобщиха кипърските медии в сряда (31 декември). Книгата на Карагеоргис изследва култа към Великата богиня на Кипър, като обхваща периода от праисторическата епоха до края на античността. Тя получи наградата си на 30 декември в Атина. На церемонията присъства президентът на Гърция Каролос Папуляс. 
						*** 
						
						Косовската Академия на науките и изкуствата избра Бесим Бокши за свой председател на 27 декември. Бокши е един от водещите учени в областта на албанските и балканските изследвания. 
						
						(Различни източници - 29/12/08 - 05/01/09)

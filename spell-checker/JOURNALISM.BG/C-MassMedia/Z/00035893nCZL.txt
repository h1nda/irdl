Оценка на процесите за либерализиране на визите за БиХ и Албания
					03/09/2010
					 
						БРЮКСЕЛ, Белгия -- Според анализатори Албания и Босна и Херцеговина (БиХ) cа близо до изпълнение на критериите за либерализиране на визите, но пред страните продължават да стоят проблеми в областта на върховенството на закона. В четвъртък (2 септември) пред комисия на Европейския парламент (ЕП) бе представен предварителен доклад на Европейската комисия. Мисия от експерти, която посети Албания през юли, заключи, че са необходими още усилия за прилагане на законодателството за борба с корупцията и организираната престъпност. Окончателен доклад се очаква до средата на септември. 
						Докладчикът на ЕП за либерализирането на визите за Западните Балкани, Таня Файон, помоли въпросът да се третира като неотложен, както бе обещано от Брюксел. Основните политически групи в ЕП потвърдиха, че ще подкрепят идеята на сесия през октомври, ако ЕК смята, че двете страни са изпълнили критериите. Някои законодатели обаче се противопоставят на идеята, опасявайки се, че свободното придвижване ще даде възможност на албанските престъпници да продължат незаконния трафик на хора в ЕС. Файон ги увери, че дори и визовият режим да бъде премахнат, процесът на наблюдение ще продължи. (Топ Чанъл, Ора Нюз, Balkan Web, Топ Нюз - 02/09/10)

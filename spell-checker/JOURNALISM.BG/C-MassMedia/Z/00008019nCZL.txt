Съветът за сигурност на ООН ще обсъди ситуацията в Косово
18/08/2003
Нападението миналата седмица срещу група тийнейджъри и деца близо до село Гораждевац причини смъртта двама души, а четирима бяха ранени. Сръбският премиер Зоран Живкович заяви, че се надява да бъде приета нова резолюция на Съвета за сигурност на ООН, насочена към прекратяване на насилието в Косово.
(Танюг -18/08/03; ФАП, Радио 92 - 17/08/03; УНМИК -- 14/08/03 - 16/08/03)
 
 
Съветът за сигурност на ООН ще проведе извънредно заседание в понеделник (18 август), за да обсъди ситуацията в Косово след стрелбата близо до село Гораждевац миналата седмица, по време на която бяха убити двама косовски сръбски младежи, а четирима други бяха ранени. Съобщава се за ново нападение срещу група сръбски деца в неделя, но няма сведения за ранени.
Сръбското правителство е поискало провеждането на заседание на Съвета за Сигурност след първия инцидент, който предизвика протестите на сръбското малцинство в Косово. В кореспонденция на агенция " Франс Прес" се посочва, че е имало сблъскване между 30 сърби и малка група албанци в неделя сутринта в Грачаница, близо до Прищина. Пристигналите войници от КФОР са успели обаче да предотвратят ескалацията на инцидента.
Вицепремиерът на Сърбия Небойша Чович, който е и ръководител на Координационния съвет по Косово, ще представи позицията на своето правителство за Косово по време на заседанието в понеделник. Преди да отпътува за Ню Йорк, Чович каза, че ще предложи " много мерки, които да подтикнат Съвета за Сигурност към лансиране на инициативи за КФОР и УНМИК, за да се постигне най-сетне, след четири години пълна сигурност и свобода на придвижване в Косово, да се сложи окончателен край на екстремизма и тероризма, както и да бъдат разоръжени много хора."
Междувременно сръбският премиер Зоран Живкович изрази надежда, че ще бъде приета нова резолюция на Съвета за сигурност по Косово, която ще принуди всички да предадат незаконното си оръжие.
"Повече не можем да гарантираме, че дори армията [на Сърбия-Черна Гора] и сръбската полиция при тези обстоятелства биха могли да осигурят безопасността. Това е задължение на ООН и в не по-малка степен на албанските лидери, както и на всички албанци," цитира сръбската държавна агенция "Танюг" думите на Живкович в интервю за белградския всекидневник Новости, публикувано в понеделник.
Стрелбата през миналата седмица съвпадна с първото посещение в Косово на новия ръководител на УНМИК. Хари Холкери, който се очаква да поеме поста си през септември, осъди нападението, като посочи, че УНМИК няма да позволи на екстремисти от който и да е етнос да подкопават сигурността в Косово. "Подобни инциденти само ще затвърдят решимостта ни да установим върховенството на закона за благото на всички хора в Косово. Ще направим всичко, за да изправим убийците пред съда. "
Веднага започна мащабно издирване на извършителите, като случаят бе поет от международен прокурор.
Сръбското правителство обяви на 15 август ден на национален траур. Живкович се присъедини към 1,000-та опечалени на погребението на жертвите, 11-годишният Пантелия Дакич и 19-годишният Иван Йовович. След среща с Холкери Живкович каза, че се надява администрацията на ООН да бъде в състояние да сложи край на актовете на насилие в провинцията.
Холкери посочи укрепването на правовата държава и засилването на борбата срещу организираната престъпност и срещу терористичната или екстремистка дейност като някои от ключовите проблеми, които трябва да бъдат решени в Косово. " По-нататъшното развитие на демократичните и многоетнически съдебна система, полиция и временни институции е наш приоритет," каза Холкери и обеща да работи също за приближаване на Косово към международните и европейски стандарти, за насърчаване на икономическото развитие и на свободната пазарна икономика.

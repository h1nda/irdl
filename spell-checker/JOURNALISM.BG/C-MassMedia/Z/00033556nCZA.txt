Сърбия се обръща към нуждите на младите пациенти, болни от рак 
					25/02/2010
					"Домът за родители" - новооткрито здравно заведение в Белград и първото по рода си в региона - посрещна деца, болни от рак, и техните родители за срока на лечението и терапията. 
					От Бояна Милованович за Southeast European Times от Белград -- 25/02/10
 
					 
						
"Този дом кара хората да се усмихват, а лечението на злокачествени болести при децата със сигурност ще бъде по-успешно в такава среда," каза Ирина Бан, ръководител на Асоциацията на родителите на пациенти, заболели от рак в детска възраст, "Звончица". [Никола Барбутов/SETimes]
						Около 200 деца в Сърбия получават диагноза "рак" всяка година. Ново заведение в Белград ще даде възможност на младите пациенти да получават лечение, обградени от близките си, по модел, разработен в други европейски страни. 
						"Домът за родители" бе отворен на 4 февруари в сръбската столица в рамките на Белградския институт "Майка и дете". Заведението ще настанява млади пациенти, болни от рак, и техните родители от цялата страна за срока на лечението. 
						За разлика от често стерилните болнични условия "Домът" е украсен с рисунки и картини и е пълен с играчки. Коридор води към здравното заведение. Децата получават качествени грижи по време на дългия и тежък период на терапия. 
						 Ирина Бан, ръководител на Асоциацията на родителите на пациенти, заболели от рак в детска възраст, "Звончица", заяви за SETimes, че новооткритото заведение ще реши голям проблем за родителите, които досега са били принудени да наемат скъпоструващи апартаменти наблизо, докато децата им се лекуват. 
						"Сякаш не им стигаха грижите, ами трябваше и често да търсят заеми или дори да преустановяват лечението заради парични проблеми и невъзможност да наемат апартамент," каза Бан, чийто син е успешно лекуван от левкемия. 
						Тя отбеляза, че децата, получаващи лечение за ракови заболявания, се нуждаят от родителска любов и семейна среда, за да се справят с шока и страха от често агресивните терапии. 
						 "Усмивката има силата да лекува. Този дом кара хората да се усмихват и лечението на злокачествени болести при децата със сигурност ще бъде по-успешно в такава среда," каза Бан. 
						 Тя добави, че "Домът за родители" в Белград е първият по рода си в региона. Подобни заведения съществуват в Сплит и Сараево, но не са свързани с болници. 
						Белградското заведение се гордее с 12 апартамента - осем за настаняване на децата и техните родители и четири за лекарите и други професионални кадри. В него има дневна стая за игра на децата, кухня, перални помещения и се намира на кратко разстояние пеш от болницата. 
						Строежът и финансирането на "Дома за родители" в Сърбия е по инициатива на ръководителя на сръбското Бюро за здравно осигуряване, Светлана Вукайлович, и е подкрепено от белградската общинска администрация. 
						"Изграждането на "Дома за родители" показва, че добрите и човешки идеи могат да носят плодове. Надявам се, че тази инициатива ще бъде стимул за някои бъдещи важни дейности," каза за SETimes Вукайлович. 
						Вукайлович каза, че има планове за построяване на втори "Дом за родители" за настаняване на родителите и младите пациенти в други здравни институции в Белград.

Гръцкият премиер Самарас предлага надежда, но е изправен пред несигурност
					22/06/2012
					Технократският кабинет на Антонис Самарас започва да работи по проблемите на икономическата криза, докато той се заема с политиката.
					От Анди Дабилис за Southeast European Times от Атина – 22/06/12
 
					 
						
Новоизбраният гръцки министър-председател Антонис Самарас пристига за първото заседание на правителството в парламента в Атина в четвъртък (21 юни). [Ройтерс]
						Прибирайки се привечер уморен към дома си в края на дългия работен ден като застрахователен брокер, Георгиос Пихливас – за разлика от много гърци – казва, че не се интересува кой е спечелил решаващите избори в Гърция миналата седмица. Той посочи, че се съмнява, че новото коалиционно правителство, което положи клетва в четвъртък (21 юни), ще бъде по-различно от останалите. 
						„Не се нуждаем от политици, за да живеем щастливо“, каза Пихливас, на 38 г., за SETimes. „Очакваме от тях да не откраднат парите.“ 
						Новият премиер Антонис Самарас, 61-годишен икономист, получил образованието си в САЩ, се сблъсква непрекъснато с такова недоверие след неизлъчилите категоричен победител избори, които неговата пария спечели, без обаче да получи достатъчно гласове, за да състави правителство. Това го принуди да се коалира със своите идеологически съперници, социалистите от ПАСОК и малката партия Демократична левица. 
						„Имам мнозинство, което ми позволява да сформирам дългосрочно правителство на стабилността и надеждата“, заяви Самарас, след като положи клетва. Числата сякаш са против него: рецесия с 22,6 % безработица, по 1 000 закрити фирми всяка седмица, свиване на икономиката с 6,5 % и изоставане в събирането на данъчните приходи, защото мерките за строги икономии накараха гърците да държат малкото останали им пари дълбоко в джобовете си. 
						Вече превърнал се в мишена на противника на строгите икономии – излязлата категорично на второ място Коалиция на радикалната левица (СИРИЗА), оглавявана от 37-годишния Алексис Ципрас – и със съмнения дали ще успее да предоговори подкрепяните от него съкращения на заплатите, повишения на данъците и намаления на пенсиите, Самарас състави кабинет от политици и технократи, сред които адвокати и учени. Коалиционните му партньори обаче не са представени в кабинета, а само ще предоставят своите гласове в парламента.
						Самарас поема властта в разгара на най-тежката икономическа криза в страната след края на Втората световна война. Много анализатори и гърци не са убедени дали неговото правителство ще успее да се задържи, освен ако той не убеди "Тройката" да му даде повече време да проведе реформите и да отложи бюджетните съкращения в размер на 11 млрд. евро. 
						Предвид исканията на "Тройката" Самарас да уволни 150 000 държавни служители – основните избиратели на ПАСОК – новият лидер може скоро да се окаже в беда. 
						„Зависи какви мерки ще трябва да бъдат изпълнени. Ако те са много тежки, очаквам още стачки“, каза за SETimes Георгиос Цогопулос, научен сътрудник в Гръцката фондация за европейска и външна политика (ЕЛИАМЕП) в Атина. 
						Самарас гласува голямо доверие на председателя на Националната банка на Гърция Василис Рапанос, който зае ключовия пост на финансов министър и обикновено ще бъде лицето на Гърция в преговорите с европейските лидери. 
						„Той би трябвало да има необходимите качества“, заяви Платон Тиниос, асистент в Пирейския университет. „Може да работи с числа и познава отвътре проблемите на държавните финанси на Гърция“. 
						Николаос Бузас, икономист и специалист по проблемите на безработицата и разпределянето на доходите в Националния център за социални изследвания в Атина, каза за SETimes, че Самарас ще трябва да се справи със същите отдавнашни проблеми на правителствата, които не искаха да вземат мерки срещу „свещените крави“ в Гърция: богатите, политиците и укриващите данъци, които дължат около 60 млрд. евро. 
						„Няма политическа воля да се събират данъци от богатите и от фирмите“, каза Бузас. „Данъчната система не пипа хората, които имат задължението да плащат по-големи суми.“ 
						Той отбелязва половинчатата подкрепа на лидера на Демократичната левица Фотис Кувелис и на лидера на ПАСОК Евангелос Венизелос. „Те искат да участват в правителството, защото усещат, че това е начинът да съберат гласове, но знаят, че това може да се върне срещу тях като бумеранг“, добави той. 
						Светът наблюдава Гърция със страх, че ако Самарас се провали, страната все пак може да излезе от еврозоната.
						„Новото правителство има умерени шансове. То трябва незабавно да започне радикални реформи“, заяви за SETimes Николас Економидес, преподавател по икономика в „Стърн Скуул ъв Бизнес“ към Нюйоркския университет. „Ако той е решителен, ще възстанови доверието.“ 
					
				
			
					 
					
 
 

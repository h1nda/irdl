Главният прокурор на Хагския трибунал Брамерц представи критичен доклад пред ООН 
					12/12/2011
					Главният прокурор припомни на Сърбия за неизпълнени ангажименти към съда, атакува Хърватия за критиките й към Трибунала и сгълча Босна и Херцеговина за бягството на обвиняем.
					От Бояна Милованович за Southeast European Times от Белград -- 12/12/11
 
					 
						
Главният прокурор на МНТБЮ Серж Брамерц каза пред Съвета за сигурност на ООН, че международната общност трябва да подпомогне западнобалканските лидери да издигнат правата над национализма. [Ройтерс]
						Главният прокурор на Международния трибунал за бивша Югославия (МНТБЮ) Серж Брамерц представи миналата седмица пред Съвета за сигурност на ООН доклад за състоянието на сътрудничеството с Хагския трибунал, но за сръбската общественост сътрудничеството изглежда е отдавна закрита глава. 
						В доклада си Брамерц напомни на всички заинтересовани, че работата на Трибунала не е свършена и че тепърва трябва да се открият онези, които са помагали на последните заловени бегълци, Радован Караджич, Ратко Младич и Горан Хаджич, да се укриват повече от десетилетие. 
						"Искаме да видим резултати от разследването за това, как са избягвали арест в продължение на години. Когато посетих Белград през ноември, видях, че по въпроса е направено много малко, и бих искал по-добри резултати за следващия ми доклад," каза Брамерц. 
						Говорителят на сръбската прокуратура за военни престъпления Бруно Векарич каза за SETimes, че разследването на помощниците на бегълците е все още в ход. Тъй като следствието е "жив процес", той отказа да даде подробности. 
						"Ние също искаме да научим кой ни мамеше толкова години наред и помагаше на обвиняемите от Трибунала да се укриват от правосъдието. В наш интерес е да установим това възможно най-скоро заради самите нас, не толкова заради международния натиск," каза той. 
						Векарич каза, че от средата на януари ще влезе в сила наказателно-процесуалният кодекс, който много ще улесни процеса на разследване. 
						"Това ще засегне също разследването на мрежата от помощници, които са помагали на бегълците," добави Векарич. 
						Политическият анализатор Деян Вук Станкович настоява, че Хагският трибунал вече не е толкова важен въпрос след арестуването на Караджич и Младич и че на разследването на мрежата от помощници не се обръща достатъчно внимание по политически причини. 
						"Това е много неприятна тема за сръбските управляващи и магистрати, защото мрежата от помощници е скрита в държавния апарат и в различни части от обществото," каза Станкович за SETimes. 
						"Натискът [на международната общност] в този случай липсва, което прави целия въпрос ad acta (към дело, приключен)
						
						," добави Станкович. 
						Извън критиките за несвършената работа Брамерц похвали Сърбия в доклада си. Екстрадирането на последните обвиняеми може да е "индикатор за по-добро бъдеще за международното право", подчерта той, тъй като се оказа, че никой не може да избяга от правосъдието. 
						Сръбският посланик в ООН Феодор Старчевич подчерта в Съвета за сигурност, че страната е оказала пълно сътрудничество на Трибунала. 
						Това, каза той, даде на Сърбия моралното право да настоява за разследване на всички престъпления, свързани с търговията на човешки органи, извършени от "Армията за освобождение на Косово". 
						Старчевич добави, че Сърбия очаква разследването да установи пълната истина и да предаде виновните на правосъдието. 
						Относно продължаващото сътрудничество с Трибунала Старчевич каза, че Сърбия ще предостави достъп до архиви, документи и свидетели. "Ежедневно получаваме искания за помощ по тези въпроси и ги разглеждаме веднага, без забавяне," каза той. 
						В доклада си Брамерц засегна също Хърватия, атакувайки управляващите в страната за изявления, критикуващи работата на Трибунала и неговите присъди. 
						Освен това той разкритикува БиХ за бягството на бившия обвиняем от Хагския трибунал Радован Станкович от затвора във Фоча, след като той бе предаден от Трибунала на съдебните власти в БиХ. 
						"Той избяга преди четири години и не виждам никакви действия от властите в Босна и Херцеговина, насочени към решаване на случая," каза Брамерц. Той обясни, че за да се арестува Станкович, е необходимо сътрудничеството и на други държави от региона.

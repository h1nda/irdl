Черна гора е потресена от убийството на полицейски служител
		05/09/2005
		Убийството на високопоставения полицейски служител Славолюб Шекич предизвика шок на политическата сцена в Черна гора.
		От Игор Йованович за Southeast European Times в Белград – 05/09/05
 
		 
			
Славолюб Шекич е разследвал бомбените атентати срещу хотел "Сплендид" през юни и юли на крайбрежието на Черна гора. [Архив]
			Високопоставеният полицай в Черна гора, Славолюб Шекич бе застрелян пред дома си в Подгорица на 30 август. Убийците са причакали Шекич пред съседна сграда и са го убили с автоматично оръжие с няколко изстрела в гърба. 
			Обществеността бе дълбоко разтърсена от убийството. Властите обещаха бързо да открият убийците, докато НПО и експерти изразиха тревогата си за обществената безопасност. 
			Десетки лица бяха арестувани и разпитани от полицията, макар че никой не е бил определен като заподозрян. Полицията също откри джипа, за който се смята, че е бил използван от убийците, за да избягат от местопрестъплението. Той обаче бе взривен, преди да може да се извърши оглед. 
			Шекич е третият високопоставен черногорски поицай убит през последните пет години. Съветникът на президента Горан Зугич загина в нападение през 2002 г., а служителят от държавна сигурност на Черна гора Дарко Распопович бе убит през 2001 г. И в трите случаи убийците са причаквали жертвите си пред домовете им. 
			Преди смъртта си, Шекич е разследвал няколко случая, включително и бомбените атентати срещу хотел "Сплендид" през лятото. Според съобщения в медиите, Шекич открил, че атентатите срещу хотела са били предприети след като собственикът отказал да плати рекет от 2,5 милиона евро. Двама заподозрени били задържани. 
			Братът на убития инспектор обаче твърди, че убийството на Шекич по-вероятно е свързано с разследването на убийството на Душко Йованович, собственикът на поддържащия опозицията всекидневник "Дан". 
			В интервю за медиите в Подгорица в събота (3 септември), Зоран Шекич заяви, че брат му му е казал, че е открил кой е поръчал убийството. Той обаче добави, че не му е съобщил никакви имена. 
			Полицейски експерти смятат историята за възможна и изразиха загриженост, че престъпниците получават достъп до криминалното следствие. 
			"От полицията изтича информация, което показва, че част от полицейските структури са свързани с престъпния свят," заяви пред медии в Подгорица експертът Марко Никович. 
			Междувременно, политици от опозицията обвиняват правителството, че е безпомощно в борбата с организираната престъпност. "Това доказва, че престъпниците могат да правят каквото си искат в Черна гора и че са по-силни от държавните институции," заяви председателят на Народната партия Предраг Попович.

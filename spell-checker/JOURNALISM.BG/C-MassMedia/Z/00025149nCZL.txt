Прокуратурата в Хага поиска 25 години затвор за Харадинай
					16/01/2008
					 
						ХАГА, Холандия -- Прокуратурата на Трибунала на ООН за военни престъпления в Хага поиска бившият косовски министър-председател Рамуш Харадинай да бъде осъден на 25 години затвор за престъпления срещу човечеството. Според заключителното съобщение на прокуратурата, публикувано във вторник (15 януари), на процеса са били представени убедителни доказателства за вината му. Бившият командир от "Армията за освобождение на Косово" (АОК) е обвинен в това, че е позволил и е окуражавал партизаните под негово командване да извършват изнасилвания, убийства и изтезания през 1998 г. Той е подсъдим заедно с други двама обвиняеми - Идриз Балай и Лахи Брахимай. Харадинай подаде оставка от поста министър-председател през 2005 г. и се предаде на Трибунала.
						Други новини -- Процесът срещу лидера на Сръбската радикална партия Воислав Шешел продължи във вторник с изслушване на показанията на втория свидетел на обвинението. Шешел е обвинен в подстрекателство към насилие и набиране на членове на милициите, извършили военни престъпления в бивша Югославия. Прокурорите на ООН претърпяха временен неуспех, когато техният първи свидетел призна, че въпреки че писанията на обвиняемия по време на войната са подстрекавали към насилие, те не са съдържали "риторика на омразата". 
						Също във вторник група, подкрепяща бившия босненски сръбски президент Биляна Плавшич, обяви, че е изпратила петиция до Трибунала на ООН, в която се иска нейното предсрочно освобождаване от шведския затвор, където тя излежава 11-годишна присъда за военни престъпления. Нейните поддръжници се позовават на възрастта й и лошото й здравословно състояние. Плавшич е на 77 години. (Ройтерс, АФП, АКИ, Ройтерс, АП, Фена - 15/01/08)

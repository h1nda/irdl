Турция и Косово изграждат връзки в областта на образованието
					29/06/2011
					Турция финансира училища в Косово, а косовски студенти се стичат към турските университети.
					От Мухамет Брайшори за Southeast European Times от Прищина – 28/6/2011
 
					 
						
1 000 студенти от Косово в момента са записани в турски университети. [Ройтерс]
						С помощта на Турция град Липлян в Косово се превръща във важен образователен център. През 2000 г. турски инвеститори откриха колежа „Мехмет Акиф”, първото частно училище, изградено след въоръжения конфликт в Косово. Колежът обхваща нивата от детска градина до 12 клас и осигурява обучение на албански, турски и английски език, като също така има учебни бази в Призрен и Дяково. 
						Турското правителство планира също да открие университет в Липлян, като обещава да инвестира повече от 100 млн. евро за неговото изграждане. Общината вече е определила 400 дка за проекта, който по думите на кмета на селището ще бъде най-съвременният университет в региона. 
						Както личи от тези проекти, Турция и Косово развиват силни връзки в сектора на образованието. Не само Турция участва в изграждането на образователната инфраструктура на Косово, но и много млади хора от Косово отиват в Турция, за да следват висше образование. 
						Все повече студенти могат да направят това благодарение на частни стипендии, както и на стипендиите, предоставяни от турското правителство. Сходствата в културата на двете държави също облекчават студентите, които търсят дом далеч от родината. 
						В сравнение с европейските и американските университети турските висши учебни заведения са много по-достъпни, но въпреки това предлагат качествено образование. Според посолството на Косово в Анкара в момента около 1 000 косовски студенти са записани в турски висши образователни институции. 
						Дритеро Бала, студент по медицина от Косово, смята обучението в Турция за положителна инвестиция в неговия живот поради високото качество на образованието и приятелствата, които е създал. 
						Мнозина са съгласни, че гостоприемната атмосфера на Турция, както и общата култура и религия с Косово, превръщат страната в идеалното място за учене. 
						„Лесно беше да се адаптирам към живота в Турция, защото съм роден в Призрен. Градът има голямо турско население и богата история с османски традиции”, казва Бала. „Когато кажа на турците, че съм от Косово, те ме приемат топло с думите „bizim toprak” (наша земя).” 
						Състудентката му по медицина Блерим Мифтиу, която в момента учи в Истанбулския университет, обяснява, че за избора й да учи в Турция са били решаващи познаването на страната от по-рано, както и близостта между Истанбул и Косово. 
						„Да си албанец в Турция, не е по-различно от това да си турчин от Истанбул”, казва Мифтиу, като добавя, че „никога не се е чувствала като чужденка в Истанбул”. 
						Подобно на много други обаче тя се страхува, че поради ситуацията в родната страна ще й бъде трудно да си намери работа въпреки високото качество на образованието, което е получила. 
						„Ще специализирам девет месеца и планирам да се върна в Косово. Въпреки това, като се има предвид, че там нищо не се променя, се чудя дали не трябва да остана. Надявам се, че ще мога да намеря работа в Косово, която да ми позволи да използвам придобитите в Турция умения”, казва Мифтиу. 
						Турският посланик в Косово Сонгюл Озан посочва, че инвестициите в образователната система на Косово продължават да са един от стълбовете на двустранните отношения. 
						Коментаторът Фатлум Садику е съгласен. „Няма съмнение, че с всеки месец Косово и Турция развиват все по-близки отношения. Турция инвестира в реални области, които подобряват живота на гражданите и ги подготвят за бъдещето”, заяви той.

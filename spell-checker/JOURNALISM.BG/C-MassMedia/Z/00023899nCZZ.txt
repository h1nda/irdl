Бизнес: ЕИБ одобри заем за хърватско пристанище 
					14/09/2007
					Задар ще има фериботно пристанище за 220 милиона съгласно проект, съфинансиран от ЕИБ. Още в деловите новини от седмицата: българската верига от супермаркети "Пикадили" бе продадена на "Делта Макси"; очаква се да бъде модернизирана водоснабдителната система на Косово.
					 
						
Задар, Хърватия. [АФП]
						Европейската инвестиционна банка (ЕИБ) одобри заем от 100 млн.евро за пристанищната администрация на пристанище Задар в Хърватия. Парите ще се използват за построяване на ново фериботно пристанище в Газеница, на около две мили южно от центъра на град Задар. Проектът за 220 млн. евро се съфинансира от ЕИБ, немския насърчителен фонд КФВ и хърватското правителство. 
						*** 
						ЕБВР одобри на 10 септември заем от 45 млн. евро за най-голямата частна компания за агробизнес в Сърбия, "Виктория Груп", за закупуване на селскостопански стоки и подобряване на енергийната ефективност на производствените съоръжения. Това е най-големият заем, одобрен от международна финансова институция за частна компания в Сърбия. 
						 *** 
						Лондонската компания "Енерджи Файнансинг Тийм" (ЕФТ) обяви търг за построяване на топлоелектрическата централа "Станари" в Добой, Босна и Херцеговина(БиХ). Предварителни оферти ще се приемат до 25 септември. Централата трябва да заработи през 2012 г. и да произвежда 3 млн. мегаватчаса електричество на година - 25 % от общото енергопроизводство в БиХ. 
						*** 
						"Делта Макси", част от сръбската "Делта Холдинг Груп", подписа договор за закупуване на 85 % от българската верига от супермаркети "Пикадили" в сряда (12 септември). "Делта" смята да инвестира 70 млн. евро в увеличаване на броя на магазините в България до 2009 г. Очаква се инвестициите да доведат до откриването на около 1000 работни места. 
						*** 
						Германското бюро за връзки в Прищина и германската насърчителна банка КФВ представиха своята пета Програма за водоснабдяване и канализация на Косово в сряда (12 септември). От програмата ще се възползват регионалните водоснабдителни компании в градовете Пея, Клине, Истог и Юник, като проектът предвижда модернизиране на водоснабдителната система за 2,3 млн. 
						*** 
						Договор между американската "Форд Мотор Кампъни" и румънското правителство за приватизиране на румънската компания "Аутомобиле Крайова" бе подписан в сряда (12 септември) на автомобилния салон във Франкфурт. "Форд" предложи 57 млн. евро за 72 % от акциите на "Аутомобиле Крайова". 
						*** 
						
Aлбанският премиер Сали Бериша се срещна в понеделник (10 септември) с представители на американския производител на електроенергия "Хайдро Илектрик Пауър Инк.". Американската компания вече има няколко инвестиции в България и Косово и е избрала Албания за следващата си цел. Бериша приветства инициативата и каза, че краят на 2007 г. ще отбележи началото на няколко проекта в Албания. 
						*** 
						
Гръцкият производител на играчки "Джъмбо" обяви в понеделник (10 септември), че смята да инвестира 140 - 150 млн. евро през следващите три години за разширяване на дейността си в Гърция, Кипър, България и Румъния. 
						*** 
						Ръководителят на бюрото на МВФ в Tурция Лоренцо Джорджани и новоназначеният старши постоянен представител на фонда в Турция Хосеин Самией се срещнаха с турския финансов министър Кемал Унакътан и с държавния министър Мехмет Шимшек в сряда (12 септември). Те обсъдиха актуални бюджетни въпроси и данъчни политики на Турция, както и стендбай споразумението на страната. 
						
(Различни източници 07/09/07-14/09/07)

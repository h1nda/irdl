Борис
			Тадич
		
		президент на Сърбия
		(Би Би Си нюз”; “Чайна дейли) 
 
		 
			
			Борис Тадич, лидер на Демократическата партия (ДП), бе избран за президент на Сърбия на 27 юни 2004 г. в балотаж с кандидата на Сръбската радикална партия Томислав Николич. 
			Тадич е роден в Сараево, Босна и Херцеговина, на 15 януари 1958 г. Получава средно образование в Белград, след което завършва психология в Белградския университет. 
			Член на ДП от 1990 г., Тадич става министър на телекомуникациите в коалиционното правителство на демократическите сили от ноември 2000 до юни 2001 г. Поема председателството на ДП през февруари 2004 г. 
			Тадич заема поста министър на отбраната на Сърбия-Черна гора от март 2003 до април 2004 г. Става популярен с реформите на армията и идеята да изпрати сръбски контингент в мисия в Афганистан с оглед затопляне на отношенията на неговата страна с НАТО. 
			Той поставя на подчинение генералния щаб на министерството на отбраната за първи път след Втората световна война и пристъпва към изпълнение на план за модернизация, целящ подготовката на въоръжените сили за членство в програмата на НАТО Партньорство за мир. 
			Привърженик на убития сръбски премиер Зоран Джиндич, Тадич заяви, че ще следва стъпките на своя предшественик в курса към демокрация, проевропейска ориентация и свободен пазар. 
			Той също така призова сърбите да “забравят националистическата политика” на бившия президент Слободан Милошевич, която постави страната в международна изолация. 
			По време на избирателната си кампания Тадич пое обещание да приближи страната до ЕС, като каза на избирателите, че това е единственият път за осигуряване на по-добър живот на сърбите. 
			Тадич се обяви за сътрудничество със Запада, мирно разрешаване на косовския проблем, продължаване на реформите и присъединяване към ЕС колкото се може по-скоро. Очаква се неговото президентство да помогне на Сърбия по пътя към асоцииране с ЕС и членство в програмата Партньорство за мир, както и в други организации в Европа и НАТО. 
			Представители на ЕС приветстваха победата на Тадич. Ръководителят на мисията на ЕС в Белград Джефри Барет заяви, че съюзът е “много доволен” от победата на Тадич. 
			Тадич е женен и има две деца. Говори английски и френски.

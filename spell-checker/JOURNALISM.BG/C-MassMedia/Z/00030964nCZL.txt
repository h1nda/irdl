Албанската СП обвини правителството за изключването на страната от Шенген
					17/07/2009
					 
						ТИРАНА, Албания -- В четвъртък (16 юли) опозиционната Социалистическа партия (СП) обвини правителството, че не е изпълнило стандартите на ЕС за постигане на безвизови пътувания в страните членки. Три други балкански страни успяха да намерят място в така наречения "бял шенгенски списък". "Сега имаме отворена пропаст между Албания и другите страни от региона", заяви членът на СП Дитмир Бушати. Той каза, че проблемите с издаването на биометрични паспорти и въвеждането на интегрираната система за управление на границите не са единствените причини Албания да бъде пропусната. Той заяви, че нередностите по време на общите избори на 28 юни са друг сериозен проблем. Управляващата Демократическа партия (ДП) отхвърли обвиненията и обеща, че следващия път Албания ще бъде включена.
						Други новини от четвъртък -- Централната избирателна комисия обяви предварителните резултати от общите избори, след като разгледа жалбите, внесени от различни партии. ЦИК съобщи, че оглавяваният от управляващата ДП "Алианс за промяна" е спечелил 70 депутатски места, воденият от опозиционната СП "Съюз за промяна" е спечелил 64, а Социалистическото движение за интеграция е спечелило четири депутатски места. Окончателните резултати се очакват след десет дена. (Дойче Веле, Гласът на Америка, Топ Ченъл, Болкън Уеб, Шекули, Ора Нюз - 16/07/09)

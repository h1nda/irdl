Ръководителят на специализираното звено за борба с корупцията беше арестуван за корупция
					04/04/2012
					Ръководителят на специализираното звено за борба с корупцията към Специалната прокуратура на Косово и други двама души бяха арестувани по обвинения в злоупотреба със служебно положение. 
					От Линда Карадаку за Southeast European Times от Прищина – 04/04/12
 
					 
						
ЮЛЕКС арестува ръководителя на специализираната група, натоварена да се бори с корупцията, който е обвинен, че е приел подкуп от 40 000 евро. [Лаура Хасани/SETimes]
						Според анализатори задържането на самия ръководител на специализираната група за борба с корупцията по обвинения в корупция е значителна стъпка назад в усилията на Косово да създаде правителство, което може да спечели доверието на своите граждани. 
						Назми Мустафи, който оглавяваше специализирано звено към Специалната прокуратура от неговото създаване от премиера Хашим Тачи през 2010 г., беше арестуван в понеделник (2 април) от мисията ЮЛЕКС в Косово. 
						Мустафи и двама негови съучастници са обвинени, че са приели подкуп от Пашк Мираши, бивш ликвидатор на прищинската "Кредитна банка". Според косовската телевизия КТВ Мираши, който през март 2011 г. беше обвинен, че е присвоил 200 000 евро, е останал три месеца под домашен арест, но е бил освободен, след като е дал на Мустафи 20 000 евро подкуп. 
						По обвинения в съучастие с Мустафи са арестувани и братята Решат Жерка и Джелал Жерка. Те са обвинени, че са посредничили на Мустафи при вземането на подкупи от заподозрени лица. 
						Окръжният съд в Печ постанови във вторник, че Мустафи ще остане в ареста за срок от 30 дни. Братята Жерка ще бъдат задържани за 15 дни. 
						Държавният прокурор на Косово Исмет Кабаши, който оглавява и косовския Прокурорски съвет, заяви, че обвиненията са удар срещу прокуратурата. 
						„Изразявам дълбокото си възмущение от факта, че прокурор… и същевременно ръководител на специализираната група за борба с корупцията… е престъпил закона и е заподозрян в извършването на престъпни деяния“, заяви Кабаши. 
						Според "Болкън Инсайт" мисията ЮЛЕКС разследва Мустафи от повече от година, след като забелязва, че повечето от разглежданите от него дела се закриват заради липса на доказателства или завършват с предсрочно освобождаване на заподозрените. 
						Най-сериозният случай на Мустафи беше срещу Хашим Реджепи, бивш управител на централната банка на Косово. Делото се провали през декември, когато съдът не потвърди обвинителния акт срещу него, като се позова на липса на доказателства. 
						Мерита Мустафа, ръководител на Програмата за борба с корупцията към Косовския демократичен институт, заяви за SETimes, че арестуването на Мустафи доказва, че е трудно да се намерят хора или институции в Косово, които да се противопоставят на корупцията. 
						„Това явление присъства повече от всякога във всеки сегмент, превръща се в част от системата“, заяви Мустафа. 
						Според Авни Зогиани, съосновател на Организацията за демокрация, борба с корупцията и достойнство, случаят поражда съмнения в начина, по който Мустафи е работил по други случаи. 
						„Как е възможно той да остане на толкова важна позиция?“, каза Зогиани за SETimes. "И вторият въпрос – какво влияние е упражнил този човек върху разследванията по големите случаи на корупция, като се има предвид, че до момента нито едно от важните дела не е завършило успешно?“ 
						Косовският демократичен институт и „Трансперънси Интернешънъл Косово” посочиха, че арестът само засилва общественото усещане за връзка между политиката и корупцията и кара хората да губят надежда, че корупцията може да бъде надвита. 
						„Този случай също така отново показва неуспеха на многото механизми, създадени от политическите институции в Косово – президентството, правителството, парламента – за ефективна борба с корупцията. Той поражда сериозни съмнения в необходимостта от по-нататъшното съществуване на тези механизми“, се казва в изявление на организациите. 
					
				
			
					 
					
 
 

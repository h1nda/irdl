Шварц-Шилинг призова БиХ да се справи с недостатъците на затворническата си система 
					04/06/2007
					Бягството на военнопрестъпника Радован Станкович свидетелства за незабавната нужда от цялостен ремонт на затворническата система на страната, заяви върховният представител Кристиaн Шварц-Шилинг.
					(Служба на върховния представител, Сенс, Институт за военни и мирновременни репортажи, Ройтерс, Фена - 01/06/07)
 
					 
						
Бягството на Радован Станкович миналия месец е доказателство за спешната нужда от държавен затвор, каза върховният представител в БиХ Кристиaн Шварц-Шилинг. [Гети Имиджис]
						До създаването на държавен затвор в Босна и Херцеговина (БиХ), което може да отнеме година, страната трябва да предприеме незабавни стъпки за преодоляване на недостатъците в настоящата си система за изтърпяване на наказания, каза в петък (1 юни) върховният представител Кристиaн Шварц-Шилинг. 
						Той отправи призива си седмица след бягството на босненския сръбски войник Радован Станкович от затвора в източния град Фоча, където излежаваше 20-годишна присъда за заробване, измъчване, държане в плен и изнасилване на несръбски цивилни граждани по време на конфликта от 1992-1995 г. в БиХ. 
						Станкович избяга на 25 май, докато е бил воден на зъболекар в местна болница. Пренебрегвайки заповедите при подобни случаи, деветимата надзиратели от затвора, които са го придружавали, не стреляли нито по него, нито по автомобила, с който той избягал. Колата бе намерена по-късно близо до границата на Сърбия с Черна гора, което предизвика съмнения, че той вероятно е намерил убежище в една от двете страни. 
						Беглецът бе първият обвиняем от Трибунала на ООН за военни престъпления, чието дело бе прехвърлено за разглеждане в БиХ. Председателят на Трибунала вече изпрати писмо до министъра на правосъдието на БиХ с искания за подробна информация за случилото се, за да направи оценка на евентуалното му влияние върху бъдещи решения за прехвърляне на дела към националните съдилища. 
						Бягството на Станкович откроява "недостатъците на пренаселените и зле финансирани затвори в Босна и Херцеговина и спешната необходимост от правилна координация между правоналагащите и съдебните институции на страната", писа в петък Шварц-Шилинг в собствената си рубрика в местен седмичник. 
						Най-високопоставеният пратеник на международната общност критикува властите и за така наречената от него "скандална степен на объркване", настъпило след бягството на затворника. "Полицейските барикади по пътищата бяха поставени, след като бе логично да се предполага, че Станкович вече е изчезнал от района, а издаването на международна заповед за арест отне пет дни," писа той. 
						След добре планираното бягство на военнопрестъпника всичките девет затворнически надзиратели, които са го охранявали, бяха отстранени от служба и сега са заплашени със съд, а директорът на затвора във Фоча, Александър Чичмил, бе уволнен. Приветствайки тези стъпки като "добро начало", Шварц-Шилинг подчерта необходимостта от по-сериозни мерки. 
						Като начало, заяви специалният пратеник, БиХ трябва да смени сегашната система на избор на затвор по етнически принцип. Понастоящем босненските сърби отиват в затвори в Република Сръбска, хърватите -- в Херцеговина, а босненците -- в затвори в Централна Босна. 
						"Става въпрос за сигурност, а не за етническа принадлежност," твърди той. "Решението не е неотговарящите на стандартите затвори да бъдат оставени на етнически принцип, а да се повиши стандартът на затворническите служби. Станкович нямаше да може да избяга, ако затворът във Фоча бе правилно управляван," писа той. 
						Предупреждавайки, че беглецът отново би могъл да извърши престъпленията, за които е бил признат за виновен, върховният представител посочи, че приоритетът сега е той да бъде заловен, а след това да се предприемат бързи действия за преодоляване на пропуските, позволили това "фиаско" да се случи. 
						Часове, след като статията на Шварц-Шилинг бе публикувана в босненските всекидневници "Дневни аваз", "Независне новине" и "Вечерни лист", Държавната агенция за разследване и охрана на БиХ обяви, че във Фоча са били арестувани трима души по подозрения, че са помогнали на Станкович да избяга от затвора. 
						Разследват се и други евентуални съучастници, съобщи агенцията, добавяйки, че тя работи и с властите в съседни държави в опитите си да открие беглеца.

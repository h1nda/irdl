Ахтисаари настоява за компромиси от Белград и Прищина
					27/08/2006
					 
						ПРИЩИНА, Косово, Сърбия -- В края на четиридневното си посещение в Прищина в петък (25 август), специалният пратеник на ООН за Косово Марти Ахтисаари заяви, че разговорите са били успешни и че е постигнат напредък по въпросите на децентрализацията и защитата на правата на малцинствата. Пратеникът на ООН заяви, че и Белград и Прищина трябва да бъдат готови да направят компромиси. В местните медии се изказват предположения, че е било постигнато съгласие по всички въпроси, с изключение на въпроса за Митровица, етнически разделения град в Северно Косово. 
						Отново във връзка с Косово, новоназначеният ръководител на ЮНМИК Йоахим Рюкер заяви в интервю за германския всекидневник "Ди Велт" в петък, че решението на ООН за Косово може да се предвиди. Рюкер не навлезе в подробности, но намекна, че най-вероятният изход е независимостта. Рюкер потвърди, че международната общност е определила невъзможните решения на проблема за окончателния статут - провинцията не може да се върне към статута си отпреди 1999 г., тя не може да се присъедини към друга държава и не може да бъде разделена. Той също подчерта, че е важно косовските сърби да участват в политическия и икономическия живот на провинцията, както и в нейните институции. (Б92, Танюг, РТРС, A1 ТВ, AФП - 25/08/06)

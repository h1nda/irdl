Албания е обхваната от предизборна треска 
					25/01/2007
					След края на продължилата дълго криза с местните избори политическите партии в Албания започнаха своите предизборни кампании.
					От Ерлис Селимай за Southeast European Times от Тирана – 25/01/07
 
					 
						
Кметът на Тирана Еди Рама говори на митинг през уикенда. [Гети Имиджис]
						В края на миналата седмица двата основни политически лагера в Албания официално започнаха кампаниите си за местните избори на 18 февруари. По време на митинг в събота (20 януари) в Конгресния дворец коалицията на левицата "Заедно за бъдещето", водена от кмета на Тирана Еди Рама, пусна песента "We will rock you" ("Ще ви разтърсим") на група "Куин" в отговор на тематичната песен, използвана от дясната Голяма коалиция, "The final countdown" ("Последно отброяване"). 
						Над 3 000 членове и поддръжници присъстваха на митинга на Голямата коалиция. В обръщение към присъстващите премиерът Сали Бериша заяви на кандидатите, че след като бъдат избрани, те ще получат силна подкрепа от правителството за своите проекти. 
						Децентрализацията на местното управление остава първостепенен приоритет, каза Бериша. Той обеща и решаване на въпросите, свързани със законодателството и собствеността. 
						Бериша официално прие оставката на вътрешния министър Сокол Олдаши, който набира сили в надпреварата с Рама за кметските избори в Тирана. 
						Междувременно в реч пред митинга на "Заедно за бъдещето" Рама заяви, че конфедерацията на левицата най-после е сформирана - като СП и Социалдемократическата партия са в нейната основа.. 
						Не бе лесно да се постигне подобна коалиция, заяви Рама, който се бори за трети мандат на поста. Но след много препятствия сега вече имаме истински съюз, каза той. 
						Началото на кампанията бе помрачено от инцидент в неделя в град Химара, населен с предимно с гърци. Според местните медии полицията е арестувала трима души, опитали се да попречат на словото на настоящия кмет Васил Болано от партията на гръцкото малцинство "Съюз за човешки права". Болано се кандидатира за втори мандат. 
						Албанският президент Алфред Мойсиу е изпратил до политическите партии проект за кодекс за поведение по време на кампанията. Той призова политиците да дадат своя принос за гарантиране на цивилизована кампания и свободни и честни избори. 
						Междувременно Мисията за наблюдение на изборите на ОССЕ/БДИЧП публикува своя втори временен доклад, обхващащ периода 1-14 януари. В доклада се казва, че едно от измененията в избирателния кодекс "... отваря възможност за промяна на реда на кандидатите в кандидатските листи след регистрацията на листите в съответните избирателни комисии и след гласуването." 
						"Дори и тези правила за разместване да са направени публично достояние по време на регистрацията, това предизвиква безпокойство относно съвместимостта на подобни правни разпоредби с демократичните принципи, тъй като се намалява прозрачността за избирателите," заяви ОССЕ/БДИЧП.

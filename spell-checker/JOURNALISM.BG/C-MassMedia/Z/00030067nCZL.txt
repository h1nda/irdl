Представител на ЕС каза, че Черна гора е постигнала „впечатляващи” резултати
					27/04/2009
					 
						ПОДГОРИЦА, Черна гора -- Страната е постигнала „доста впечатляващи” резултати по пътя си към членство в ЕС, заяви в неделя (26 април) ръководителят на делегацията на Европейската комисия в Подгорица Леополд Маурер. Той добави, че макар и напредъкът в процеса на либерализиране на визовия режим да е очевиден, остава да се свърши още работа. „Страните членки трябва да решат в Европейския парламент дали Черна гора е изпълнила всички стандарти и след това има големи шансове визовият режим да бъде либерализиран от началото на следваща година,” каза Маурер.
						Други новини -- В неделя премиерът Мило Джуканович изрази резерви относно инициативата на Албания и Хърватия да построят атомна електроцентрала на Шкодренското езеро до границата с Черна гора. В интервю за „Вечерни Лист” Джуканович каза, че Подгорица проявява интерес да участва в преговорите за проекта, който е в първоначалната си фаза. „Инициативата трябва да се разглежда в контекста на близостта й до езерото,” каза Джуканович, изтъквайки, че проектът не трябва да застрашава околната среда. Друга причина за безпокойство е равнището на сеизмична активност в района. (Б92, Вечерни Лист, МИА - 25/04/09)

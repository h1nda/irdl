Ръководителят на НАТО изрази солидарност с Турция и призова за "максимална сдържаност" 
					13/06/2007
					На среща с турски официални представители в Анкара генералният секретар на НАТО Яп де Хоп Схефер заяви, че Алиансът подкрепя усилията за унищожаване на тероризма на ПКК. Той отрече обвиненията, че някои страни, членки на НАТО, подпомагат кюрдската сепаратистка групировка. 
					От Айхан Шимшек за Southeast European Times от Анкара -- 13/06/07
 
					 
						
Турският външен министър Абдула Гюл (вляво) и генералният секретар на НАТО Яп де Хоп Схефер се ръкуват преди срещата си в Анкара във вторник (12 юни). [Гети Имиджис] 
						Генералният секретар на НАТО Яп де Хоп Схефер изрази във вторник (12 юни) солидарност с борбата на Турция срещу тероризма, като същевременно призова Анкара да покаже "максимална сдържаност" в действията си спрямо базите на Кюрдската работническа партия (ПКК) в Северен Ирак. 
						"НАТО не може да играе пряка роля там, но показва своята солидарност и съпричастност в борбата с тероризма. НАТО се надява, че решение може да се намери при максимална сдържаност", каза Де Хоп Схефер по време на съвместна пресконференция в Анкара с турския външен министър Абдула Гюл. 
						Той отхвърли обвиненията, отправени миналия месец от началника на ГЩ на турската армия, генерал Яшар Буюканът, който бе заявил, че някои членки на Алианса са предоставяли оръжие или логистична подкрепа на ПКК. "Съюзниците от НАТО не предоставят подкрепа на организация, определяна от НАТО като терористична, каквато е ПКК" каза Де Хоп Схефер. 
						Изказването му бе направено на фона на нарастващия натиск в Турция за военна трансгранична операция в Севрен Ирак за елиминиране на заплахата, която представляват базите на ПКК в планинските райони там. 
						Независимо от призивите на националисти за подобни действия премиерът Реджеп Тайип Ердоган посочи, че не подкрепя навлизане на армията. Екстремистите от ПКК в Турция са далеч повече от тези в Ирак, каза той. 
						"В планините на Турция има 5 000 терористи," каза той преди среща по въпросите на сигурността на високо равнище във вторник, на която присъстваха министри от кабинета и висши командири от армията. "Борбата срещу тях приключила ли е? Решен ли е този въпрос, преди да се заемем с 500-те терористи в Северен Ирак?" 
						Военният удар в Ирак трябва да бъде "последното нещо, което да се направи", заяви премиерът. Той каза, че неговата администрация ще настоява за постигане на решение по дипломатически път и дори ще обмисли дали да не покани иракския премиер Нури ал Малики за обсъждане на въпроса. 
						Същия ден ПКК предложи "едностранно прекратяване на огъня", макар че намекна и за нови атаки, ако турските военни продължат усилията си за смазване групировката. Десетки хиляди турски военни бяха изпратени в югоизточната част на страната, където кюрдските екстремисти са най-активни, а в няколко области бяха създадени "временни зони за сигурност". 
						"Ако правителството иска да потуши напрежението и да проведе изборите в обстановка на сигурност, единственият начин е да спре нападенията на военните," се казва в изявление на ПКК. 
						Най-малко 56 служители на турските сили за сигурност бяха убити тази година при нападения на ПКК. Седем цивилни граждани бяха убити през май, когато атентатор самоубиец, смятан за терорист от ПКК, се взриви в оживен търговски център в Анкара. 
						Американският Държавен департамент съобщи във вторник, че така нареченото "прекратяване на огъня" не замества пълното прекратяване на дейността на ПКК. 
						"ПКК е терористична организиация," заяви пред репортери говорителят Шон Маккормак. "Ние се отнасяме много сериозно към опасенията на турското правителство. Те са понесли човешки жертви ... и това е въпрос, който трябва да се реши."

Нерешеният проблем на север коства скъпо
					01/11/2011
					Безизходицата продължава, след като местните сърби издигнаха отново съборена от КФОР барикада и спряха представител на ЮЛЕКС на барикадите. 
					От Ивана Йованович и Линда Карадаку за Southeast European Times от Белград и Прищина -- 01/11/11
 
					 
						
Автомобил на КФОР минава през частично премахната пътна блокада близо до село Зупче в Северно Косово на 27 октомври. [Ройтерс]
						Изпълняващият длъжността началник на ЮЛЕКС Анди Спаркс беше спрян от местните сърби на барикадите в Зупче на път за посещение на служители на ЮЛЕКС на ГКПП 31 в понеделник (31 октомври). Спаркс и командващият на КФОР Ерхард Древс бяха на съвместно посещение, но сърбите позволиха да преминат само автомобилите на КФОР. 
						"Попречването на членове на правоналагащата мисия на ЕС да преминат свободно през Северно Косово не праща добър сигнал към страните, членки на ЕС, които са дали правомощия на ЮЛЕКС и подкрепят напълно мисията й", заяви Спаркс. "Блокирането на ЕС е като да блокираш бъдещето на собствения си народ; това е против стремежите за присъединяване към ЕС." 
						Сръбските лидери на север предложиха свободно преминаване за КФОР, но не и за ЮЛЕКС и членове на косовски институции. Те казват, че ЮЛЕКС трябва да обсъди проблема с Белград. 
						Сърбите, протестирайки срещу опитите на Прищина да изпрати полицейски и митнически служители на северната граница, издигат барикади от края на юли, докато различните страни търсят решение на проблема. Миналата седмица КФОР премахна барикада близо до ГКПП "Бърняк", но местните сърби издигнаха нова в събота. 
						"Искаме блокадите да бъдат премахнати; искаме свободно преминаване за всички", заяви за SETimes Ханс-Кристиан Класинг, пресаташе на ЮЛЕКС. 
						Кметът на Северна Митровица Кръстомир Пантич настоява, че сърбите имат право да издигат барикади в опит да попречат на Прищина да наложи своето управление. "Готови сме за преговори по всяко време и навсякъде..., но само ако сме възприемани като равен партньор, без изнудване", заяви той пред SETimes. 
						Според Александър Радич, анализатор, специалист по военни и политически въпроси, корените на кризата са ясни. За да се установи кой е отговорен за действията на сърбите на север и към кого са насочени те, е необходимо само да погледнем към паралелните структури, каза той за SETimes. 
						Барикадите са не само препятствие за преговори между Белград и Прищина, но и поставят косовските сърби в конфликт с международната общност, докато липсата на споразумение директно пречи на плановете на Сърбия за интеграция в ЕС, каза той. 
						"Това не може да ни бъде полезно, защото отваря въпроса за взаимоотношенията с международните институции", каза Радич. "Има проблем как да решим цялата криза по начин, който да бъде от полза за бъдещите преговори", заяви той. 
						"Наистина вярвам, че може да бъде намерено решение на политическо ниво. Бъдещият живот на сърби и албанци на една и съща територия изисква политическо решение - те трябва да имат нормални взаимоотношения", добави той.

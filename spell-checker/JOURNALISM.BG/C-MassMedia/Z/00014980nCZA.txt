Рен казва, че разширяването на ЕС трябва да продължи 
					21/06/2005
					ЕС ще се придържа към своите ангажименти, каза еврокомисарят по разширяването Оли Рен в понеделник, като подчерта, че процесът на разширяване ще продължи. 
					(ЕС, АФП, ЮПИ, Ромпрес - 20/05/06)
 
					 
						
Еврокомисарят по разширяването Оли Рен (вдясно) с българския министър по европейските въпроси Меглена Кунева. Рен се опита да успокои страховете от забавяне на процеса на разширяване на ЕС. [Гети имиджис]
						Като отхвърли твърденията, че дълбоката криза, пред която е изправен ЕС, представлява заплаха за по-нататъшното разширяване на блока, еврокомисарят по разширяването Оли Рен каза в понеделник (20 юни), че съюзът ще се придържа към поетия ангажимент да приеме още страни. Но тези, които се надяват един ден да се присъединят към ЕС, трябва първо да изпълнят строгите политически и икономически критерии за членство, подчерта той. 
						По график България и Румъния трябва да влязат в съюза на 1 януари 2007 г., а присъединителните преговори с Турция трябва да започнат на 3 октомври. Албания и всички бивши югославски републики -- с изключение на Словения, която вече е член на ЕС -- също се надяват един ден да бъдат приети в 25-членния клуб. От тях единствено Хърватия е официално призната за кандидат за ЕС; останалите се намират на различни етапи на процеса на присъединяване към ЕС. 
						На референдум в края на май френските гласоподаватели отхвърлиха предложения конституционен договор на съюза, а малко след тях и холандците сториха същото. В реч пред участниците в конференция в Европейския политически център в Брюксел в понеделник Рен предупреди да не се преувеличава влиянието на проблема с разширяването върху резултатите от тези референдуми. 
						"Въпросът за разширяването и неговите последици присъстваше в дебата във Франция, но би било погрешно този въпрос да се изтъква като решаващата причина за отрицателния вот, когато усещането за несигурност и социално недоволство, произтичащо от високата безработица, е изиграло много по-голяма роля," каза Рен. 
						Миналата седмица проблемите на блока допълнително се задълбочиха, когато двудневната среща на върха на ЕС в Брюксел приключи, без да се постигне споразумение за бюджета за 2007-2013 г. Макар и лидерите на ЕС да подчертаха, че ще спазят предишните решения във връзка с разширяването, кризата -- считана от някои за най-тежката в историята на ЕС -- събуди тревоги за перспективите за по-нататъшно разширяване. 
						"Определено трябва да успокоим темпото след миналогодишния "голям взрив", каза Рен, имайки предвид разширяването през май 2004 г., когато в съюза влязоха десет нови страни от Централна и Източна Европа. "Но би било безотговорно да нарушаваме един важен процес, който спомага за изграждането на стабилни и ефективни партньори в най-нестабилните части на Европа." 
						Същевременно Рен ясно посочи, че желаещите да влязат в ЕС няма да могат да се присъединят към съюза, преди да изпълнят изцяло изискванията за членство. 
						"Макар и да се надявам, че България и Румъния ще се присъединят по график [на 1 януари 2007 г.], готов съм да отложа членството им, ако те не осъществят важни реформи," каза Рен. 
						За да може Турция да започне присъединителни преговори през октомври, страната първо трябва да приеме закони, които значително да подобрят човешките права в страната, както и да подпише протокол за разширяване на съществуващото й митническо споразумение с ЕС, за да бъдат включени в него всички нови страни членки, включително Кипър. 
						Преговорите с Хърватия, които първоначално трябваше да започнат по-рано тази година, бяха отложени, защото страната не екстрадира един от тримата основни обвиняеми, издирвани от трибунала на ООН за военни престъпления, Анте Готовина. 
						"Бих искал да започнем преговорите с Хърватия, но това може да стане само след като страната започне да сътрудничи напълно на трибунала на ООН за военни престъпления в Хага," каза Рен. 
						Рен очерта и изискванията, които останалите балкански страни трябва да изпълнят, за да се придвижат напред към интеграция в ЕС. За Македония това е осъществяването на икономически реформи; за Сърбия и Черна гора - пълното сътрудничество с трибунала на ООН за военни престъпления. Босна и Херцеговина трябва да се съсредточи върху реформите в полицията и медиите, а Албания трябва да проведе честни и свободни парламентарни избори на 3 юли.

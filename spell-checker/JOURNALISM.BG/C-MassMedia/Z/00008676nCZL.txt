Премиерът на Косово няма да участва в разговорите във Виена
13/10/2003
След отказа на законодателите да одобрят разговорите между Белград и Прищина под егидата на ООН премиерът на Косово Байрам Реджепи обяви, че няма да присъства на първото заседание във вторник във Виена.
(Индипендънт, Гардиън - 13/10/03; АФП, Ройтърс, Би Би Си, Радио Б92, Танюг - 12/10/03; ООН, РСЕ/РС - 10/10/03)
 
 
По-малко от два дни преди началото на историческите разговори между Белград и Прищина под егидата на ООН премиерът на Косово Байрам Реджепи съобщи в неделя (12 октомври), че няма да участва в тях. Ръководителят на ЮНМИК Хари Холкери, който ще ръководи делегацията на Косово, каза, че разговорите ще започнат във вторник по план.
"Няма да участвам в срещата във Виена, организирана от администрацията на ООН за Косово, " заяви Реджепи в телевизионно обръщение. "Готов съм да разговарям с нашия съсед Сърбия, както и с другите съседи на Косово. Но ние трябва да решим как и за какво да разговаряме. Това не може да бъде ничие друго решение," добави той. "Сега моментът не е подходящ."
Изявлението на Реджепи дойде след отказа на многоетническото законодателно събрание на провинцията да одобри в четвъртък участието в насрочените за 14 октомври разговори. Законодателите от косовско-албански произход настояваха ЮНМИК да прехвърли повече правомощия на временните институции, преди Прищина да започне разговори с Белград.
"Тъй като се оказа невъзможно да бъдат включени ръководителите на косовското правителство, Косово ще бъде представлявано от президента Ибрахим Ругова, който е символ на многоетническото единство на Косово, " цитира АФП думите на Холкери.
Срещата във вторник ще бъде първата по рода си между официални представители на Сърбия и Косово от конфликта през 1998-1999 година до днес. Международната общност е дала ясно да се разбере, че въпросът за окончателния статут на Косово няма да бъде включен дневния ред. За сметка на това разговорите ще се съсредоточат върху практически въпроси в четири области: транспорт, енергетика, безследно изчезналите и завръщането на разселените лица. Заседанието във Виена ще бъде последвано от технически преговори по работни групи.
Вероятно ще бъдат обсъдени и конкретни проблеми като недостига на енергия, автобусните и ж.п. връзки между Сърбия и Косово, както и признаването от сръбска страна на регистрационните номера на МПС от провинцията.
Позовавайки се на източници в Прищина, белградската информационна агенция Бета посочи, че освен Ругова, в делегацията на Косово ще бъдат включени председателят на Парламента Неджат Дачи и министърът на здравеопазването Ресмия Мумджиу. Милорад Тодорович, координаторът по завръщането на бежанците, ще представлява сръбското малцинство.
Сръбско-черногорската делегация ще включва президента Светозар Марович, сръбския премиер Зоран Живкович и вицепремиера Небойша Чович, отговарящ в Белград за косовските въпроси.
Генералният секретар на НАТО Джордж Робъртсън, Върховният представител на ЕС по външната политика Хавиер Солана, както и високопоставени представители на държавите от т.нар. Контактна група - Великобритания, Франция, Германия, Италия, Русия и САЩ - също ще участват в срещата.
Според анализатори перспективите за разговорите могат да бъдат повлияни от политически фактори в двете страни. Заседанието във вторник във Виена съвпада с вота на недоверие, пред който е изправено сръбското правителство. За следващата година в Косово са насрочени вторите следвоенни избори. Политиците от албански етнически произход не биха желали да бъдат възприемани като колабориращи с Белград или като отстъпващи от искането за независимост.
"За да е успешен диалогът, те (сръбските и косовските политици) трябва да бъдат заставени да разберат, че Брюксел и Вашингтон очакват от тях не само разговори, но и конкретни резултати," пише Даниел Съруър от американския Институт за мира и войната. " За тях трябва да има последствия, ако се провалят."

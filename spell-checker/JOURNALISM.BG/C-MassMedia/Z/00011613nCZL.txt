НАТО се съгласи да окаже допълнителна подкрепа за сигурността на Олимпиадата
27/07/2004
НАТО одобри "по същество" молбата на гръцкото правителство за допълнителна помощ в борбата срещу тероризма за периода на атинската Олимпиада следващия месец.
(New York Daily News - 27/07/04; AП, USA Today, НАТО, Kathimerini, Ройтърс - 26/07/04)
 
 
Германската фрегата Шлезвиг-Холщайн, част от средиземноморския флот на НАТО STANAVFORMED, е акостирала на пристанището в Атина. Флотът на НАТО ще патрулира в международните води около Гърция по време на Олимпиадата. [АФП]
Съобщава се, че НАТО се е съгласила да удовлетвори молбата на гръцкото правителство за допълнително съдействие за гарантиране на сигурността по време на Олимпиадата в Атина следващия месец. Според съобщение на АП от понеделник (26 юли) Алиансът е одобрил "по същество" помощта, но все още обсъжда някои оперативни детайли.
Допълнителната помощ ще дойде под формата на сили за бързо реагиране, които ще наброяват вероятно 400 американски военнослужещи, базирани в Германия. НАТО все още не е решила къде ще бъдат те разположени по време на Игрите, посочва АП.
В понеделник генералният секретар на НАТО Яп де Хоп Схефер отказа да даде конкретна информация за местонахождението на специалните сили. "Ние никога не правим това," посочи той по време на съвместна пресконференция с Върховния представител на ЕС по външната политика Хавиер Солана. Той потвърди, че военнослужещите ще бъдат под натовско командване.
Това е вторият случай, в който Гърция търси съдействие от НАТО за гарантиране сигурността на Игрите. През септември Алиансът постигна съгласие по пакет от мерки, включително военноморско наблюдение, обмен на разузнавателна информация, планиране при извънредни ситуации, както и разполагане на специална част за противодействие на евентуални нападения с ОМП. Миналия месец НАТО заяви, че подкрепата ще включва патрулиране на въздушното пространство от самолети АУАКС.
В интервю за атинския всекидневник Катимерини, публикувано в понеделник, гръцкият министър на обществения ред Джордж Вулгаракис обясни исканията за помощ от НАТО с "липси при съоръженията, експертизата или персонала", които са констатирани по време на учебни тренировки. Той подчерта освен това, че "управлението на и политическата отговорност за сигурността принадлежат на гръцките власти."
Междувременно генералният секретар на Интерпол Роналд Ноубъл заяви в понеделник, че неговата агенция не е получавала информация "за конкретни заплахи или планирани нападения през периода на Олимпиадата."
Подобни изявления дойдоха от разузнавателните агенции на САЩ, Израел и други държави.
Във вторник бе пуснат в експлоатация масивен чадър за сигурност, предназначен за охрана на Игрите. Близо 300 камери за наблюдение започнаха да покриват основните пътища и площади, а три полицейски хеликоптера и високотехнологичен наблюдателен дирижабъл, съоръжен с още камери за наблюдение, кръжаха над столицата. Заредени ракети "Пейтриът" бяха изведени на позиция на три обекта около Атина, включително военна база близо до Олимпийското село.
"Това е стартът на операциите. Системата постепенно ще заработи на пълни обороти," цитира Ройтърс полицейски източник.

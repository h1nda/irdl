Името Македония продължава да бъде препъни-камък
					13/11/2007
					Във връзка с кандидатурата на Македония за членство в НАТО тя и съседката й Гърция са поставени под засилен натиск да решат спора помежду си.
					От Горан Трайков за Southeast European Times от Скопие - 13/11/07 
 
					 
						
(От ляво на дясно) Посредникът от ООН Матю Нимиц, македонският посланик Никола Димитров, външният министър Антонио Милошоски, премиерът Никола Груевски и президентът Бранко Цървенковски се срещнаха в Скопие. [Томислав Георгиев]
						Докато Македония се надява да получи покана от НАТО през 2008 г., а Гърция заплашва да я блокира, нараства необходимостта от решаване на продължилия десетилетия спор за името помежду им. Задачата на специалния пратеник на ООН Матю Нимиц, който посредничи в преговорите между двете страни, обаче прилича на труда на Сизиф, легендарния цар, който бил прокълнат да търкаля голям камък нагоре по хълм за вечни времена. 
						И двете страни се оказаха упорити в преговорите: Гърция е готова да упражни правомощията си в рамките на ЕС и НАТО, а съседката й разчита да получи достатъчно международно признание, за да окаже натиск върху Атина. 
						Към края на миналата седмица македонският премиер Никола Груевски твърдо отхвърли идеята за "двойно име", съгласно което страната да запази конституционното си наименование, но да използва друго име в международите си отношения. 
						Всяко друго име освен Република Македония -- името, посочено в конституцията -- е неприемливо, каза Груевски. 
						Идеята за двойно име е включена в нов пакет от предложения, представени от Нимиц в началото на месеца. Премиерът каза, че макар и документът да съдържа някои добри точки, други представляват проблем за Скопие. 
						"Има една точка, която определено е неприемлива за нас, в която се казва, че Република Македония трябва да приеме за международна употреба наименование, което се различава от конституционното й име "Република Македония", е казал той, цитиран от "Макфакс". 
						По-рано македонските лидери публикуваха изявление, с което се противопоставят на всяка промяна на името, дори и тя да означава отказ от членство в НАТО. Управляващата партия ВМРО, съюзникът й, Демократичната партия на албанците, и опозиционната Социалдемократическа партия бяха единни по въпроса. Според социологически проучвания огромното мнозинство от запитаните - близо 100 % - категорично отхвърлят въвеждането на ново име за международна употреба. 
						Гърция обаче настоява, че името Македония води след себе си потенциални претенции за гръцки територии и изопачава историята. Според гръцкия всекидневник "Катимерини" Атина е сигнализирала, че може да приеме съставно име, като "Нова Македония" или "Горна Македония", което ясно да разграничава страната от гръцката провинция Македония. 
						Гръцки дипломати вече са разпространили предложение в този смисъл сред членове на Съвета за сигурност на ООН, НАТО и ЕС, предаде "Катимерини".
						"Гърция иска да реши проблема, тя полага искрени усилия в тази посока," каза Нимиц в интервю за вестника. 
						Според Денко Малевски, бивш македонски външен министър и посланик в ООН, Гърция "иска бързо решение, тъй като се страхува от усложнения след признаването на конституционното име на Република Македония от Канада" и други страни. 
						Политическата ситуация в Македония и Гърция обаче прави постигането на такова решение трудно. 
						Настоящият външен министър Антонио Милошоски междувременно се надява, че Гърция ще даде предимство на регионалните приоритети. Решаването на спора за името е фактор за нашата стабилност, а нашата стабилност е от полза за Република Гърция," каза той.

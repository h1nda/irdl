Представител на САЩ изключи възможността за отцепване на РС от БиХ
					25/08/2006
					 
						САРАЕВО, Босна и Херцеговина (БиХ) -- Посланикът на САЩ Дъглас Макелхъни каза в четвъртък (24 август), че БиХ е суверенна държава и не може да става и дума за отцепване на Република Сръбска. "Статутът на БиХ е определен. Не знам да има текст в конституцията за отцепване или за референдум. Това просто не съществува като възможност," каза Макелхъни. По-рано това лято босненски сръбски ръководители намекнаха за провеждането на референдум, подобен на този в Черна гора, за определяне на бъдещето на сръбската автономна област. 
						Други новини -- Властите в Дания повдигнаха срещу четирима мюсюлмани обвинения в заговор с участието на още петима други от БиХ и трима от Великобритания за взривяване на неуточнени цели в Европа. Прокурор каза, че четиримата заподозрени са помогнали на двамата ръководители на групата в БиХ да се сдобият с оръжия и експлозиви. 
						Междувременно Централната избирателна комисия на БиХ съобщи, че броят на хората, които имат право да гласуват на парламентарните избори през октомври, се е увеличил с 15 % в сравнение с изборите през 2002 г. Според служители тази промяна се дължи на преминаването от активна към пасивна система на регистрация. (Независне Новине, Дневни Аваз - 25/08/06; Фена, ПБС, РТРС - 24/08/06; ЮПИ, AП - 23/08/06)

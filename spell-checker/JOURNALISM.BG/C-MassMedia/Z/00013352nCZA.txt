Хърватската полиция разпитва бивш генерал за Готовина 
					24/01/2005
					Кандидат за поста държавен глава по време на неотдавнашните президентски избори е обект на разследване за възможни връзки с укриващия се обвиняем във военни престъпления Анте Готовина. Загреб трябва по спешност да намери и предаде Готовина, един от най-издирваните от Трибунала обвиняеми във военни престъпления, за да изчисти основната оставаща пречка пред началото на преговори за присъединяване към ЕС. 
					От Миранда Новак за Southeast European Times в Загреб – 24/01/05
 
					 
						
Генералът от запаса Анте Готовина е един от тримата най-издирвани обвиняеми пред Трибунала на ООН за военни престъпления. [Архив]
						Кандидат за поста държавен глава по време на неотдавнашните президентски избори е обект на разследване за възможни връзки с генерала от запаса Анте Готовина, един от тримата най-издирвани обвиняеми пред Трибунала на ООН за военни престъпления. Кандидатът, бившият генерал от хърватската армия Любо Чесич Ройс, призна открито, че е помагал на Готовина и неговото семейство. 
						В речите си по време на кампанията Ройс, един от най-богатите хора в Хърватия, чието състояние възлиза на поне 60 млн. евро, многократно заявяваше, че знае къде се намира Готовина и че е в ежедневен контакт с укриващия се обвиняем. 
						"Готовина се чувства добре и е в добро здраве и мога да ви кажа, че той приветства всички ви," заяви пред репортери Ройс, получил по-малко от 3 % от гласовете. Заради тези изявления той бе поставен от ЕС в черния списък на лицата, на които е забранено да влизат на територията на държавите-членки. 
						Твърденията му привлякоха и интереса на полицията. Като се има предвид, че кандидатурата на Хърватия за членство в ЕС зависи от пълноценното сътрудничество с Трибунала на ООН за военни престъпления и по-специално от ареста и предаването на Анте Готовина, властите трябва по спешност да намерят бившия генерал, за когото се смята, че получава помощ от цяла мрежа поддръжници. Този случай се явява препятствие пред инак изключително благоприятната перспектива за присъединяване към ЕС. 
						Брюксел посъветва правителството на Хърватия да наблюдава действията на помагачите на Готовина и на други лица, които се подозират във връзки с него. 
						Независимо от хвалбите си по време на предизборните митинги Ройс обаче досега не е предложил почти нищо интересно на полицията. Сега той твърди, че разговаря с Анте Готовина младши, синът на обвиняемия. 
						"Те ме попитаха кога за последен път съм виждал Анте Готовина. Казах им, че това беше миналия петък сутринта в школата за творческо развитие, когато вземах сина си," каза Ройс. 
						МВР продължава разследването в съвместно с главната прокуратура.

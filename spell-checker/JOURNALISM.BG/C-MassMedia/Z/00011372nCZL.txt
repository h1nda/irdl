България хвърля светлина върху проекта за нова АЕЦ
05/07/2004
Българският министър на енергетиката очерта планове за изграждане на нова АЕЦ. Два търга за този проект ще бъдат стартирани до края на юли.
(Новинар, Новините - 05/07/04; Ройтърс, БТА, Новините, Дневник, Standartnews, Пари, бТВ, Vsekiden.com - 04/07/04; Би Би Си - 03/07/04)/
 
 
Блокове 5 и 6 на АЕЦ "Козлодуй" ще бъдат обединени с новата ядрена компания [АФП]
България ще стартира два търга до края на месеца за избор на изпълнител и финансов съветник за изграждане на АЕЦ "Белене", заяви в неделя (4 юли) българският министър на енергетиката Милко Ковачев. Хвърляйки повече светлина върху плановете на страната за проекта. Министърът съобщи, че нова ядрена компания ще бъде създадена в началото на 2005 г.
По време на пресконференция в София Ковачев каза, че съгласие за това, как да се процедира нататък, е било постигнато по време на закрито заседание на МС, проведено на 24 юни. През май правителството реши да възобнови проекта "Белене", за да гарантира водещото положение на страната на балканския пазар на електричество след затварянето на четири реактора в АЕЦ "Козлодуй".
България започна да изгражда втора АЕЦ в Белене, разположен на около 250 км североизточно от София, през 80-те години на миналия век. След като похарчи около 800 млн. евро, тя замрази проекта в началото на 90-те години на 20-ти век поради липсва на средства. Енерго-произвеждащите мощности на централата са доставени, но все още не са инсталирани.
Под натиска на ЕС България затвори двата най-стари от шестте блока на "Козлодуй" през 2002 г. и обеща да затвори още два от този съветски тип реактори, преди да се присъедини към ЕС през януари 2007 г.
Двата по-усъвършенствани 1000-мегаватови блока в Козлодуй ще бъдат обединени с новата компания. Ройтърс цитира думите на Ковачев, според когото компанията ще кандидатства за заем от 350 млн. евро от Фонда на ЕС "Евроатом" и от агенциите за експортно кредитиране на консорциум, с който ще се сключи договор за централата.
Държавата ще запази между 51 и 80 % от дяловете на компанията, като акции ще се предложат и на местни компании и общини подобно на подход, възприет във Финландия.
България ще покани трите многонационални консорциума, които са изразили интерес към проекта, да представят своите оферти до края на есента.
Министерствата на икономиката, финансите и енергетиката, заедно с експерти от Националната електрическа компания ще изготвят кратък списък на технологии и изпълнители до края на годината, преди да се подпишат договорите в началото на 2005 г., посочи Ковачев.
Той изтъкна ядрената безопасност и цената на генерираното в Белене електричество като ключови критерии в процеса на подбор. Според изчисленията на правителството цената ще бъде в диапазон между 3 и 4 евроцента на киловат час.
Цялостната стойност на проекта вероятно ще надхвърли 1.6 млрд. евро. От тази сума, половината ще се изразходва до 2010 г., когато първият от новите реактори на централата с мощност 1400-2000 мегавата се очаква да бъде пуснат в експлоатация. България ще предостави държавни гаранции за 50 % от стойността на проекта.
Според Ковачев България понастоящем покрива над 50 % от енергийния дефицит на Балканите.

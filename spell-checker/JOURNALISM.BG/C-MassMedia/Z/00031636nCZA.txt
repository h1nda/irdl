Сърбия планира съкращения в държавната си администрация
					15/09/2009
					"Това, което целим, е голяма реформа на публичния сектор. Искаме да намалим разходите и да направим публичния сектор по-ефективен," заяви пред "Ройтерс" представител на МВФ. 
					(AП, Би Би Си, Б92, Сръбско правителство - 14/09/09; Ройтерс, Бета, МВФ - 01/09/09)
 
					 
						
На Сърбия може да й се наложи да съкрати 20 % от работещите в публичния сектор, за да удовлетвори условията за заема от МВФ. [Архив]
						Сръбски официални представители заявиха в понеделник (14 септември), че около една пета от заетите в сектора на държавната администрация 70 000 души ще трябва да бъдат съкратени, за да се намалят разходите и изпълнят условията за по-нататъшна финансова подкрепа от МВФ. 
						Премиерът Мирко Цветкович и финансовият министър Диана Драгутинович заявиха, че приблизително 14 000 служители вероятно ще загубят работата си вследствие на многогодишна програма за реформи. 
						Министърът на икономиката и регионалното развитие Младжан Динкич добави, че министрите, които не представят планове за съкращения на служители, ще бъдат глобявани. 
						"В първата година от прилагането на разпоредбите за рационализиране и модернизиране на администрацията числеността й трябва да намалее с 10 000 служители," каза той пред репортери, цитиран от белградската информационна агенция "Бета" в понеделник. 
						Приблизително 31 000 души са загубили работата си, откакто глобалната криза обхвана сръбската икономика, като безработицата понастоящем е 18 %. 
						През януари МВФ одобри стендбай споразумение със Сърбия за 394 млн. евро, което да помогне на страната да осъществи програма, целяща поддържане на макроикономическата и финансова стабилност. Но тъй като въздействието на глобалната криза върху икономиката на страната се оказа по-лошо от първоначално очакваното, през март базираната във Вашингтон институция се съгласи да увеличи финансовата си подкрепа на около 2,9 милиарда евро. 
						Сърбия незабавно получи 788 млн. евро от сумата по заема и се очаква да получи втори транш от 700 млн. евро след оценка на МВФ за спазване на условията по стендбай споразумението. След близо десет дни на преговори МВФ обяви на 1 септември, че проверката няма да бъде завършена до края на следващия месец. С това отпускането на втория транш бе отложено. 
						Щом проверката бъде завършена и одобрена от борда на МВФ, "Сърбия ще може да разполага с общата сума от втория и третия транш," каза Алберт Йегер, ръководител на мисията на Фонда в Сърбия. "Общата сума е от порядъка на 1,4 млрд. евро." 
						По време на проверката МВФ се съгласи да разреши на Сърбия да увеличи своя бюджетен дефицит за 2009 г. до 4,5 % от БВП от първоначално определените 3 %, но настоя правителството да предприеме по-строги мерки за справяне с проблемите, пред които е изправена икономиката. Според съобщенията Фондът е заявил също така, че бюджетният дефицит на Сърбия за 2010 г. не трябва да надвишава 3,5 % от БВП. 
						Сръбските власти отхвърлиха предложението на Фонда за увеличаване на данъците като неприемливо, като вместо това предложиха да изготвят многогодишна стратегия за реформа на разходването, каза Йегер в края на проверката. 
						 "Досега имаше корекции, които не бяха с отлично качество," каза представителят на МВФ за "Ройтерс" на 1 септември. "Това, което целим, е голяма реформа на публичния сектор. Искаме да намалим разходите и да направим публичния сектор по-ефективен." 
						Драгутинович каза в понеделник, че Сърбия възнамерява да ограничи разходването, преди проверката на МВФ да бъде възобновена на 20 октомври, когато се очаква правителството да представи своя план за 2010 г. 
						Динкич каза, че необходимите законопроекти, включително измененията в закона за държавните служители, вече са подготвени. Правителството трябва да ги приеме през следващите няколко седмици, така че те да бъдат одобрени от парламента преди възобновяването на преговорите с МВФ, е отбелязал той, цитиран от "Бета". 
						На фона на вече високата безработица профсъюзите заплашват с масови стачки, ако правителството реализира плана си да съкрати 14 000 служители от публичния сектор, без да се консултира с тях.

Контактната група и Съветът за сигурност на ООН заседават по въпроса за Косово
					25/09/2006
					Марти Ахтисаари, пратеникът на ООН за преговорите за статута на Косово, трябва да изготви предложение за бъдещия статут на провинцията, но все още има въпроси, свързани с крайния срок за решението и с позицията на Русия по въпроса.
					От Игор Йованович за Southeast European Times от Белград – 25/09/06
 
					 
						
Сръбският президент Борис Тадич. [Гети Имиджис]
						Миналата седмица бе една от най-важните досега в процеса на определяне на статута на Косово. Членове на Контактната група и на Съвета за сигурност на ООН се срещнаха, за да обсъдят бъдещето на провинцията, която е под управлението на ООН от 1999 г. 
						Контактната група включва Съединените щати, Русия, Великобритания, Франция, Италия и Германия. На заседанието си на 20 септември групата разреши на Марти Ахтисаари, пратеника на ООН за преговрите за статута на Косово, да започне да изготвя предложения за статута на провинцията. 
						Членовете й потвърдиха и решимостта си "да се положат всички възможни усилия за постигане на решение чрез преговори през 2006 г.". Те казаха, че решението трябва да "укрепи регионалната стабилност, да бъде приемливо за хората в Косово и да запази многоетническия характер на територията". 
						Все още обаче има различия в мненията на Русия и западните й партньори за това дали краят на 2006 г. да бъде окончателният срок за приключване на преговорите. Руските представители бяха казали, че са против "изкуствено наложени срокове" за решението за статута, а руският президент Владимир Путин неотдавна каза, че страната му не изключва възможността да използва правото си на вето. 
						Според Путин Русия се безпокои, че примерът на Косово може да се отрази и на други конфликти, като тези в Южна Осетия и Абхазия. 
						Ахтисаари не е съгласен с това мнение. Според пратеника на ООН кризите по света имат различни причини и трябва да се търсят конкретни решения за всяка една от тях. 
						Позицията на Русия бе приветствана от Сърбия, като премиерът Воислав Кощуница каза, че това означава, че Москва подкрепя предложението на Белград да запази суверенитета си над провинцията. "Сърбия оценява и ще запомни подкрепата на Русия," каза Кощуница. 
						Но сръбският президент Борис Тадич, който присъства на заседанията в Ню Йорк, призна, че гласът на Русия е останал самотен в Контактната група. "Ние (Сърбия) можем да сме умерени оптимисти. Положението се усложни от мнението на някои членове на Контактната група, а това мнение клони към условна независимост, на която ние категорично се противопоставяме," каза той. 
						В същото време представители на Косово казаха, че независимостта на провинцията се подкрепя от Контактната група и Съвета за сигурност. В изказване пред Съвета президентът Фатмир Сейдиу призова въпросът да се реши до края на тази година. 
						"Говорих за сегашните събития в Косово и за най-важното за нас -- определянето на статута на Косово… като изразих нашето политическо виждане, че единствено независимостта на Косово напълно отговаря на политическата воля на хората в Косово," каза Сейдиу пред ТВ "Косова". 
						След срещата в Ню Йорк Ахтисаари каза, че няма определени срокове за преговорите за Косово. Той предупреди също, че "на никого няма да бъде позволено да блокира процеса на преговорите." 
						Представителят на ООН, чийто мандат изтича през ноември, не каза кога ще представи предложенията си за Косово. Ръководителят на ЮНМИК Йоахим Рюкер обаче изрази надежда, че това ще стане след няколко седмици.

Сараево печели гласуване за най-добра ваканционна дестинация
					04/04/2012
					Столицата на Босна и Херцеговина изпревари няколко средиземноморски града и беше избрана за най-добро ваканционно място. Други бизнес новини: американската компания "Шеврон" прекратява дейностите си, свързани с шистов газ в Румъния, до края на годината.
					 
						
Туристически уебсайт посочва Сараево за най-доброто място за ваканция. [File]
						Сараево спечели в категория "Най-добър град за посещение през 2012 г." в онлайн гласуване, организирано от туристическия уебсайт foxnomad.com и приключило в петък (30 март). Столицата на Босна и Херцеговина (БиХ) изпревари португалския град Гимареш на финалите, след като в по-ранните етапи на конкурса вече беше надминал няколко средиземноморски опонента, включително Измир, Фетийе и Севиля. 
						*** 
						От всички бивши югославски републики най-тежко засегнати от глобалната икономическа криза са Хърватия и Словения, съобщи в неделя (1 април) в свой доклад сръбският анализатор Мирослав Здравкович. Според неговите изчисления от началото на кризата през 2008 г. броят на заетите на трудовия пазар в Хърватия е намалял с 9,9%, а в Словения с 9,2%, следвани от Сърбия с 6,4%, Черна гора с 3,1% и Босна и Херцеговина с 2,6%. 
						*** 
						В понеделник (2 април) американската компания "Шеврон" обяви, че ще прекрати дейностите си, свързани с шистов газ в Румъния, до края на годината. Съобщението дойде на фона на обществени протести, подтиквани от притеснения за околната среда. В края на март Румъния даде на "Шеврон" разрешение да проучва и сондира за шистов газ в три крайбрежни периметъра -- Вама Веке, Адамклиси и Костинещи. 
						*** 
						В понеделник (2 април) френската компания "Мишлен" и сръбски официални лица подписаха в Пирот меморандум за разбирателство за инвестиция на стойност 170 милиона евро, с която ще се разширят производствените съоръжения на фирмата в града през следващите четири години. Очаква се първата фаза на проекта да създаде 700 нови работни места. Плановете предвиждат до 2016 г. производственият капацитет на завода да се увеличи от 8 на 12 милиона гуми годишно. 
						*** 
						
						Турската икономика е отбелязала растеж от 8,5% през 2011 г., показаха в понеделник (2 април) данни на статистическия институт "Туркстат". Миналата година БВП на глава от населението е достигнал 10 444 щ.д. Междувременно Световната банка прие нова четиригодишна стратегия за сътрудничество с Турция, която предвижда 4,45 милиарда щ.д. под формата на финансиране за увеличаване на конкурентоспособността и трудовата заетост, промотиране на равенството между половете и на обществените услуги и задълбочаване на стабилното развитие. Целта е да се подкрепят Турция и нейните амбиции да попадне сред първите десет икономики в света до 2023 г., заявиха от Банката.
						*** 
						
						Гърция, Израел и Кипър в сряда (28 март) поеха ангажимент да засилят своето сътрудничество в проучванията за залежи на природен газ, след като значителни резерви от въглеводороди бяха открити в изключителните икономически зони на Израел и Кипър в източното Средиземноморие, и след оценките за наличие на още количества в Гърция. Споразумението беше постигнато от министрите на енергетиката на трите страни по време на енергийна конференция близо до Атина, организирана от списание "Икономист". 
						*** 
						Миналата седмица стотици сръбски фермери блокираха с трактори Белград и северния регион Войводина в протест срещу нова програма за субсидии. Правителството отхвърли исканията им като неоснователни, посочвайки, че новите разпоредби, които отпускат субсидии на базата на количеството произведено и предоставено на пазара зърно, а не на размера на обработваемата земя, ще стимулират по-високата производителност. 
						*** 
						В четвъртък (29 март) ал
						банската Централна банка намали основния си лихвен процент с 0,25 процентни пункта до 4,25%. Стъпката цели да създаде условия за постигане на инфлационната цел, както и да осигури необходимите финансови стимули за икономиката.
						*** 
						Руският държавен гигант "Газпром" се съгласи да намали цената на природния си газ за България с 11,1%, обяви българският министър на икономиката и енергетиката Делян Добрев след среща с представители на компанията, състояла се в Москва в петък (30 март). Намалението спрямо сегашните 600 щ.д./1000 кубични метра влиза в сила от 1 април за период от 9 месеца. 
						
						(Различни източници -- 28/03/12-04/04/12)
					
					
				
			
					 
					
 
 

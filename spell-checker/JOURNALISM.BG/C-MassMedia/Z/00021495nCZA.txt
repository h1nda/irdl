Албания и България призовават ЕС да разреши повторното откриване на атомните реактори
					06/02/2007
					Затварянето на двата реактора в българската АЕЦ "Козлодуй" изостри енергийния недостиг в региона, заявиха албанският премиер Сали Бериша и гостуващият му български колега Сергей Станишев.
					От Ерлис Селимай за Southeast European Times от Тирана – 06/02/07 
 
					 
						
Албанският премиер Сали Бериша (вдясно) разговаря с българския си колега Сергей Станишев преди срещата им в Тирана миналата седмица. [Гети Имиджис] 
						Албания и новата членка на ЕС България поискаха миналата седмица Европейската комисия (ЕК) да обмисли възможността за възобновяване на експлоатацията на двата затворени блока на българската АЕЦ. 
						В началото на януари България затвори два реактора в АЕЦ "Козлодуй", разположена в северозападната част на страната, заради опасенията на ЕС във връзка с безопасността на реакторите. Закриването им обаче означаваше не само жертване на доходния износ на електроенергия, но и задълбочаване на зимния енергиен недостиг в региона. 
						Албанският премиер Сали Бериша и гостуващият му български колега Сергей Станишев отправиха апела по време на срещата си в Тирана на 29 януари. Премиерите заявиха, че активирането на реакторите ще донесе облекчение на ситуацията в Албания, която е подложена на режим на спиране на тока от 5 до 14 часа в денонощието. 
						Албания е силно зависима от водната и вносна електроенергия. Тази година липсата на валежи и намалелият енергиен износ на балканските й съседки потопиха страната в мрак. 
						"Вследствие на бързото икономическо развитие нашият регион се нуждае от повече енергийни източници," заяви Бериша. 
						"Преди присъединяването на България към ЕС ние се опитахме да информираме ЕС за последиците от закриването на реакторите," каза той. "Повтаряме призива си към Брюксел да преосмисли това задължение на България, което на практика вреди на целия регионален енергиен пазар. Надяваме се гласът ни да бъде чут и реакторите да продължат работа, докато намерим алтернативни нови източници на енергия." 
						"България не е в състояние да помогне на Албания, ако двата реактора останат затворени," каза Станишев. "Последиците от закриването на реакторите ще бъдат почувствани не само в Албания, но и в другите съседни страни. Смятам, че страните от региона трябва да информират ЕК за последствията от закриването на енергийните мощности, което ще се отрази на икономическото развитие." 
						България бе една от най-големите износителки на електроенергия в Югоизточна Европа. Козлодуйските реактори работеха от 1980 г., като първоначалните разходи за тях бяха изплатени.

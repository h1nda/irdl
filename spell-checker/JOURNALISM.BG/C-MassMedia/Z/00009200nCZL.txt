Проучване сочи, че етническите общности в Македония са на различни мнения относно главните проблеми на страната
27/11/2003
 
СКОПИЕ, Македония -- Двете основни етнически общности в страната - на македонците и на етническите албанци - имат различни виждания по въпроса кои са най-острите проблеми на страната, по данни от изследване на местната социологическа агенция БСС ЕСТЕК. Резултатите от анкетата, публикувани в сряда (26 ноември), сочат, че македонците смятат за главни проблеми на обществото безработицата и бедността, следвани от икономическата престъпност и злоупотребите от страна на държавните институции. Повечето отговорили на анкетата албанци обаче сочат за главен проблем бавното прилагане на Охридското мирно споразумение, следван от корупцията в държавната администрация. Очаква се в понеделник националната статистическа служба да публикува първите официални резултати от националното преброяване през 2002 г. Сведенията от него ще дадат по-ясна картина на етническия състав на страната. (Утрински весник, Дневник - 27/11/03; MИA - 26/1103)

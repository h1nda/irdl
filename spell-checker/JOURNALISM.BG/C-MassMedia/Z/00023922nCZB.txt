Политиците, подкрепящи структурата на автономни области, спират напредъка на Босна и Херцеговина към ЕС
					17/09/2007
					На призивите за укрепване на държавните институции се противопостави премиерът на Република Сръбска Милорад Додик, който прокламира федерално решение за Босна и Херцеговина.
					От Антонио Пърленда за Southeast European Times в Сараево – 17/09/07
 
					 
						
Премиерът на РС Милорад Додик възприе популистка реторика, включително призиви за референдум за независимост в босненската сръбска автономна област. [Гети Имиджис]
						Страна с очевидно сложна структура на управление, Босна и Херцеговина (БиХ) регистрира особено бавен напредък през последните месеци. Предизборната кампания миналата година бе белязана с връщане към етнонационалистическа реторика, а политическият климат продължава да се влошава. 
						 ЕС даде ясно да се разбере, че шансовете на страната да напредне по отношение на кандидатурата си на присъединяване към Съюза зависи от важни реформи, целящи укрепване на държавните институции. В момента държавата се състои от три народности и две автономни области, което е продукт на Дейтънското споразумение, сложило край на четиригодишния конфликт през 1995 г. 
						Макар че споразумението има заслуга за прекратяване на насилието, повечето наблюдатели са на мнение, че политическата система, която то установи, е сложна, неефективна, скъпоструваща и несъвместима със стандартите на ЕС. Оказва се трудно обаче да се намери политическа воля за промяна. 
						Хардлайнерите в двете автономни области носят отговорност за застоя, но повечето наблюдатели са единодушни, че премиерът на Република Сръбска (РС) Милорад Додик е допринесъл най-много за съществуващата атмосфера на непримиримост. Лидер на Съюза на независимите социалдемократи (СНСД), които спечелиха изборите през 2006 г., Додик е яростен привърженик на укрепването на босненската сръбска автономна област за сметка на държавата. 
						"Не ме интересува нищо друго освен РС. За мен БиХ е просто творение на Дейтънското споразумение. А аз уважавам споразумението", заяви той наскоро. По друг повод, той описа БиХ като "спирачка за развитието на РС". Местните и чуждестранни политици го укориха за опитите му да превърне областта в полуавтономна държава. 
						По време на предизборната кампания бяха отправени и призиви от босненски политици за премахването на РС. Додик реагира със заплахи за референдум за независимост. Високопоставени длъжностни лица от РС и представители на областта в парламента на БиХ предупредиха, че могат да поискат да бъдат върнати всички власти, които бяха прехвърлени от областите към държавата през последните години. 
						
Призоваващите за реформи твърдят, че настоящата структура на полицията позволява на престъпниците да избегнат правосъдието като преминават през границите на двете автономни области. [Гети Имиджис]
						 "Ако продължат исканията за премахване на РС, ние ще поискама връщане на областно ниво на всички наши власти на отбраната, непрякото данъчно облагане и Висшия съдебен и прокурорски съвет", заяви президентът на РС Милан Йелич. 
						Додик и неговата СНСД са за БиХ, организирана като децентрализирана, федерална държава, в която РС е федеративна единица. Додик твърди, че въвеждането на обикновена плуралистична демокрация, като цялата страна е една изборна единица, ще доведе до доминирането на страната от босняци. Човек с широка мрежа от местни бизнес контакти, той е твърдо убеден, че икономиката е главният двигател на бъдещето на босненската сръбска автономна област. 
						Роден през март 1959 г. в Лакташи, близо до Баня Лука, Додик завършва факултета по политически науки в Белградския университет. От 1986 до 1990 г. той оглавява общината на Лакташи. По време на войната в БиХ, той е депутат в Националното събрание на РС. Създава парламентарната комисия "Независими членова на парламента, която е единствената политическа опозиция на управляващата Сръбска демократическа партия (СДП), чийто лидер е обвиненият във военни престъпления Радован Караджич. 
						Комисията, ръководена от него, е ядрото на неговата партия в момента. През 1997 г. той е избран в Националното събрание на РС. През януари 1998 г., тогавшният президент на РС Биляна Плавшич го номинира за премиер. Правителството му управлява до януари 2001 г. 
						 Додик се концентрира върху укрепването на своята политическа партия, като същевременно остро критикува СДП. Той спечелва вниманието на международната общност в БиХ, която го смята за прогресивна алтернатива на националистическите хардлайнери. 
						През февруари 2006 г. когато Додик е определен за премиер след като партията му печели изборите, той обещава да защитава съществуването на РС. 
						
"Без споразумение за реформите в полицията според принципите на ЕС, Съюзът не може да сключи Споразумението за стабилизация и асоцииране с Босна и Херцеговина", заявява еврокомисарят по разширяването на ЕС. [Гети Имиджис]
						"През 1996 г. Додик бе сред малцината политици в РС, които публично обявиха, че [обвиненият във военни престъпления Радован] Караджич и Ратко Младич трябва да бъдат изправени пред Трибунала за военни престъпления на ООН в Хага", заяви Таня Топич, политически анализатор във фондация "Фридрих Еберт" в Баня Лука. "Като прагматик, комбинация между политик и бизнесмен, Додик тогава гравитира към популистката политика, която му осигури огромна обществена подкрепа." 
						Според Топич, зад възраждането на националистическата реторика има множество фактори. Един от тях е, че основните убеждения не са се променили. От години, твърди тя, гражданите на РС са публично и политически убеждавани, че тяхната област е всъщност държава. Нещо повече, добавя Топич, международната общност не успя в опитите си да убеди босненските сърби, че сегашната структура е твърде скъпа и че парите, които сега се изразходват за огромната администрация, могат да се използват по-добре за друго, като социални програми например. 
						 Слуховете за референдум за независимост в РС също се подхранват от дебата за статута на Косово, заявява Топич и подчертава, че сръбските политици използват РС като част от усилията да попречат на Косово да се отдели. 
						Цената за гражданите в двете области е забавяне на напредъка на БиХ към интеграция в ЕС. Реформата в полицията е ключово условие за подписването на Споразумението за стабилизация и асоцииране (ССА) с ЕС, стъпка, която все още може да бъде осъществена през тази година. Реформата отдавна е закъсняла и поради настояването на Додик, че полицейската власт трябва да остане на ниво автономна област. По подобен начин представителите на РС се противопоставят на искането на НАТО да постави Администрацията за гражданска защита на държавно равнище. 
						С такива проблеми, които се оказват трудни за решаване, перспективите за компромис по отношение на по-големия проблем за конституционната реформа, не са розови. "БиХ се лута между две концепции за конституционна структура, които взаимно се изключват - едната призовава за премахване на областите, а другата налага бъдещо съществуване на РС", казва Топич. "Трудно е да се намери изход, а международната общност е дезориентирана засега." 
						Топич смята, че за да се преодолее застоят, международната общност трябва да се ангажира сериозно и някак да успее да намери път между подходите на двамата бивши върховни преставители: Пади Ашдаун, който охотно използва правомощията си от Бон, за да уволни длъжностни лица и да наложи промените, към които той се стремеше, и Кристиан Шварц-Шилинг, който остави местните политици да решават сами споровете, но без особен успех. 
						Сегашният Върховен представител Мирослав Лайчак, който пое поста през юли, остро разкритикува позицията на Додик и по-специално предположението му, че РС може да се отдели. Премиерът "трябва да обмисли внимателно дали желае да предизвика международната общност с изявления, които поставят под въпрос конституционния ред в Босна и Херцеговина и Дейтънското споразумение," предупреди Лайчак миналия месец. 
						Крайният срок за постигане на споразумение за политическата реформа е краят на септември . Ако политическите лидери се окажат неспособни за компромис, ССА няма да бъде подписано тази година и кандидатурата на страната за членство в ЕС ще се озове в задънена улица. "Босна и Херцеговина сега рискува да изостане от своите съседи и да се окаже на опашката по пътя към Европа", заяви еврокомисарят по разширяването Оли Рен.

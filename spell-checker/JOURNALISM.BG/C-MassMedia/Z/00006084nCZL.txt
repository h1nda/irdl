КФОР и ООН отричат действия на екстремистки групировки в Косово
25/02/2003
 
КЕМП БОНДСТИЙЛ, Косово, Сърбия-Черна гора -- Американският командващ на сектора на КФОР на границата с долината Прешево в Южна Сърбия заяви в понеделник (24 февруари), че няма доказателства в подкрепа на твърденията на Сърбия за действия на екстремистки групировки от Косово. Бригадният генерал Даниел Кийф обясни, че досега не е било потвърдено нито едно съобщение за екстремистка дейност в провинцията. Това изявление той направи в отговор на твърденията на сръбския вицепремиер Небойша Чович, че въоръжени етнически албански групи се събират в Косовска Каменица и Гнилане. Специалният представител на ООН в Косово Михаел Щайнер също изрази скептицизъм относно твърденията на сръбското правителство. Той заяви, че досега не му е предоставено каквото и да било доказателство за подривна дейност срещу Сърбия. (АП, АФП - 24/02/03)

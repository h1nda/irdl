Бизнес: МВФ предупреди Албания да не взема повече търговски заеми
					27/10/2006
					Албания не може да си позволи повече търговски заеми, предупреди мисията на МВФ в страната. Още в деловите новини: Косово обяви нов търг за мобилен оператор; България намери купувач за националния си превозвач; МВФ възразява срещу плановете за повишаване на планирания бюджетен дефицит в Македония.
					
 
					 
						
Ищван Секели е ръководител на мисията на МВФ, която е на посещение в Тирана. [Гети Имиджис]
						Мисия на МВФ, която е в Тирана за обсъждане на бюджета за 2007 г., предупреди правителството на Aлбания да не взема повече заеми при търговски условия, като посочи, че в момента страната не може да си позволи това. Това предупреждение бе отправено скоро след като кабинетът сключи договор за 418 млн. евро с американо-турския консорциум "Бехтел-Eнка", който ще строи отсечка (Решен-Калимаш) от магистралата Дуръс-Кукеш. Властите не са посочили как ще финансират проекта. Ръководителят на мисията на МВФ Ищван Секели каза, че няма да е разумно от страна на Тирана да надвишава допустимия лимит за търговски кредити от около 50 млн. евро годишно. 
						*** 
						Правителството на Косово съобщи, че е обявило търг за предоставяне на втори лиценз за мобилен оператор в провинцията. Министърът на далекосъобщенията Кемайл Ахмети каза, че всички заинтересувани лица трябва да подадат офертите си между 3 ноември и 17 януари. Победителят в търга ще бъде обявен в края на февруари. Местната компания "Вала-900" получи първия GSM лиценз през 2001 г. Тя избра френската фирма "Алкател" за доставчик на оборудването. 
						*** 
						"Хемус Еър" бе официално избран за победител в търга за приватизация на "България Еър", обяви Агенцията по приватизация. Имаше само още един кандидат, италианската компания "Еър Уан". "Хемус" предложи цена от 6,6 млн. евро и обеща да инвестира 82 млн. евро в българския национален превозвач през следващите пет години. 
						*** 
						
Сърбия ще получи финансова помощ от 144 млн. евро от ЕС по програмата КАРДС 2006 съгласно споразумение, подписано в понеделник (23 октомври) между сръбския министър на международните икономически отношения Милан Париводич и ръководителя на Делегацията на Европейската комисия в Белград Жосеп Ловерас. Парите ще се използват за проекти за стабилизиране на демокрацията, реформи в държавната администрация и икономическо и обществено развитие. 
						*** 
						"Бар Фармасютикълс" обяви в понеделник (23 октомври), че е приключил сделката по закупуването на водещия хърватски производител на лекарства "Плива". Смята се, че цената на сделката е 2 млрд. евро. В момента "Бар" контролира над 95 % от акциите с право на глас на "Плива" и смята да изкупи и останалите акции. 
						*** 
						Мисия на МВФ, ръководена от Марк Грифитс, пристигна в Maкедония за втори преглед на стендбай споразумението за 75,8 млн. долара. Двуседмичните преговори ще се съсредоточат върху изпълнението на бюджета за 2006 г., бюджетните прогнози за 2007 г. и плановете на новото правителство за данъчни реформи. При пристигането си Грифитс каза, че Фондът не одобрява предложението на кабинета за повишаване на планирания бюджетен дефицит от 0,6 % на 1,5 % от БВП. 
						*** 
						Италианската компания "Санпаоло ИМИ Груп" заяви, че ще закупи дял от 80 % в "Америкън Банк ъф Aлбания" от Албано-американския предприемачески фонд съгласно споразумение за 124,9 млн. евро, което включва и опция за допълнително изкупуване на останалите 20 % от капитала. Тази сделка ще засили присъствието на "Санпаоло-ИМИ" в страната. По-рано тази година тя придоби "Италиано-албанската банка". 
						*** 
						Правителството на България успя да договори последен транш от финансирането по предприсъединителната програма на ЕС САПАРД. Средствата, които възлизат на 82,4 млн. евро, ще се използват за различни проекти до 2008 г., като българските власти ще осигурят съфинансиране от 27,5 млн. евро. 
						
(Различни източници – 20/10/06-27/10/06)

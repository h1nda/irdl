Бизнес: "Форд" ще започне производство на двигатели в Румъния
					20/03/2009
					"Форд Мотор Ко" ще инвестира 1,2 милиарда евро в автомобилното производство на Румъния. Още в деловите новини: Гърция започва осъществяването на нов проект за проучване за нефт; Турция е решена да се присъедини към Форума за финансова стабилност. 
					 
						
"Форд Мотор Ко" ще инвестира 1,2 милиарда евро в румънски проект. [SETimes/Габриел Петреску]
						Американската автомобилна компания "Форд" ще започне да произвежда автомобилни двигатели с малка мощност в Крайова, Румъния в края на следващата година, съобщиха от компанията в понеделник (16 март). "Форд" ще инвестира около 1,2 милиарда евро в проекта. "Транзит Кънект" ще бъде първият модел на "Форд", произведен в Крайова. Компанията вече поиска от Европейската инвестиционна банка заем от 600 милиона евро за проекта. 
						*** 
						
						Гърция започна осъществяването на проект за проучване за нефт за 146 милиона евро в залива в Северна Кавала, заяви на 14 март министърът на развитието Костис Хатцидакис. Проектът цели да експлоатира залежи от изкопаемо гориво в зоната на Северен Принос. Проучването ще бъде проведено от "Kavala Oil and Energiaki S.A." 
						*** 
						
						Tурция ще се присъедини към Форума за финансова стабилност, заяви в неделя (15 март) министърът на икономиката Мехмет Шимшек. Форумът включва големи национални финансови институции като финансови министерства, централни банки и международни финансови органи. Той е основан праз 1999 г. с цел укрепване на международната финансова стабилност. 
						*** 
						Световната банка отпусна допълнително 3,7 милиона евро за финансиране на проект за осигуряване на социални услуги в Aлбания във вторник (17 март). Допълнителните средства ще подпомогнат административната реформа на албанската пенсионна система и ще помогнат за издигане на общественото съзнание. 
						*** 
						Словенски компании ще увеличат присъствието си в Koсово, съобщи във вторник (17 март) шефът на Словенската икономическа камара Само Хрибар Милич на среща с шефа на Косовската търговска камара, Бесим Бечай. 
						*** 
						
						Хърватският консорциум "Конструктор инженеринг", институтът "Градевинарства Хърватске" и "Техника" са на първо място в търга за строителството на магистралата "Бар-Боляре", съобщи в сряда (18 март) черногорското правителство. 30-годишната концесия предвижда проектиране, финансиране, строителство, използване и поддържане на една или повече сектори от магистралата. 
						*** 
						
						Сръбският завод "Траял", който произвежда автомобилни гуми в Крушевац, ще уволни приблизително 400 работници, за да намали броя на служителите си до 2042 души, съобщи в сряда (18 март) председателят на профсъюза на работниците в компанията Милосав Вукойчич. Три цеха на "Траял" преустановиха производство през първите три месеца на тази година поради липса на суровини. 
						*** 
						Финансовото положение във Федерация Босна и Херцеговина (ФБиХ) е по-лошо, отколкото положението в Република Сръбска, твърди шефът на мисията на МВФ за БиХ Костас Христоу. В изявление в понеделник (16 март), той разкритикува липсата на приходи от приватизацията след 2007 г. и прекалено високите социални разходи, направени по време на политическата кампания през 2006 г.. 
						
						(Различни източници – 13/03/09-20/03/09)

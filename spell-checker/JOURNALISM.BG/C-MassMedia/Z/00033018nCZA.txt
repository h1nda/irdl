Според доклад в свободата на Балканите има "големи подобрения" 
					13/01/2010
					Макар че като цяло свободите по света са намалели, шепа балкански страни показват известно подобрение.
					(Фрийдъм Хаус, Ройтерс, АФП, Си Ен Ен, РСЕ/РС, Гласът на Америка - 12/01/10)
 
					 
						
Косово бе преместено от графата "Несвободна" в "Частично свободна" страна в тазгодишния доклад. [Гети Имиджис]
						За четвърта поредна година през 2009 г. отстъплението от политическите права и гражданските свободи преобладаваха над подобренията в свободите по света, се казва в публикуваното във вторник (12 януари) годишно изследване на американската група за защита на демократичните ценности "Фрийдъм Хаус". 
						"Това е най-дългият непрекъснат период на упадък на свободата в световен мащаб в близо 40-годишната история на доклада "Свободата в света", коментира групата, която в тазгодишното си изследване е обхванала 194 страни и 14 територии. 
						 Броят на изборните демокрации е спаднал от 119 на 116 през миналата година и е достигнал най-ниското си равнище от 1995 г. насам, се казва в доклада, който същевременно отбелязва спад в демократичните свободи в 40 страни от Африка, Латинска Америка, Близкия изток и бившия Съветски съюз. 
						 "Спадът е глобален, засяга страни с военна и икономическа мощ, засяга страни, които по-рано са показвали признаци на [потенциална] реформа, и е придружен от засилено преследване на политически дисиденти и независими журналисти," каза Арч Пъдингтън, директор на изследванията на групата. 
						 "Това, което допълнително влошава нещата, е че най мощните авторитарни режими са станали по-репресивни, по-влиятелни на международната сцена и по-безкомпромисни." "Фрийдъм Хаус" издава своята годишна оценка на политическите права и гражданските свободи в света от 1972 г. 
						За да оцени представянето, групата изследва изборните процеси, политическия плурализъм и функционирането на управлението, както и свободата на изразяване, свободата на сдружаване и върховенството на закона. 
						Въз основа на оценките за представянето им по седмобална система, където 1 представлява най-свободната, а 7 най-малко свободната, за всяка страна и територия се определя статут в по-широките категории: "Свободна", "Частично свободна" или "Несвободна". 
						Малкото проблясъци идват от забележителните постижения на 16 от 194 страни, като между тези, показали напредък, се наредиха и Хърватия, Косово, Македония, Черна гора и Сърбия. 
						"Пет страни от Западните Балкани са отбелязали напредък в свободата през годината," се казва в доклада."Най-забележителни подобрения са настъпили в Косово, което повиши статута си от "Несвободна" на "Частично свободна" страна след провеждането на избори, които бяха оценени като съответстващи на международните стандарти, и засилване на защитата на правата на малцинствата." 
						Що се отнася до Черна гора, успешната организация на мартенските парламентарни избори, напредъкът в приемането на законодателството за борба с корупцията и общата стабилизация позволиха оценката на гражданските й свободи да се повиши от 3 на 2, а статутът й да се подобри от "Частично свободна" на "Свободна". 
						Хърватия и Сърбия са подобрили оценките си за политически права с по една точка, съответно от 2 на 1 и от 3 на 2. Повишението за Хърватия се дължи на подобрение в отношението на страната към сръбското и ромското малцинство. Отбелязва се и доброто състояние на стабилната многопартийна система. 
						Подобно на миналогодишното изследване, броят на страните, оценени като "Свободни", остава 89, в които живее 46 % от населението в света. Седем страни от Югоизточна Европа - България, Хърватия, Кипър, Гърция, Черна гора, Румъния и Сърбия - спадат към тази група. 
						Албания, Босна и Херцеговина, Косово и Македония се нареждат между 58-те "Частично свободни" страни, съставляващи 20 % от световното население. 
						Броят на "несвободните" страни се е увеличил с пет. Сега към тях се числят 47 страни, съставляващи 37 % от населението на земята. Над половината от тези хора живеят в Китай, който също спада към тази група.

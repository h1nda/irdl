ЕС и САЩ заклеймиха смъртните присъди на либийския съд срещу българските медицински сестри
					20/12/2006
					 
						СОФИЯ, България -- Във вторник (19 декември) ЕС и Съединените щати осъдиха решението на либийския съд по делото срещу петте български медицински сестри и палестинския лекар, които бяха осъдени на смърт по обвинения, че са заразили над 400 деца с ХИВ в болница в Бенгази. Те отново бяха признати за виновни въпреки категоричните научни доказателства, че заболяването се е разпространило три години преди пристигането на медиците в Либия, очевидно заради лошата хигиена в болницата. 
						Във Вашингтон държавният секретар Кондолиза Райс и гостуващият в страната български външен министър Ивайло Калфин заклеймиха присъдите. Междувременно говорителят на ЕС Йоханес Лайтенбергер каза, че блокът "просто не може да приеме тази присъда". Високопоставени представители на някои страни, членки на ЕС, също се изказаха против решението. "Франция съжалява за тази присъда," каза външният министър Филип Дуст-Блази. Чешкото външно министерство нарече отношението към българските обвиняеми "сериозно нарушение на човешките права". Канцлерът на Германия Ангела Меркел нарече присъдата "ужасна". 
						Българският президент Георги Първанов и премиерът Сергей Станишев излязоха с декларация, в която призоваха либийските власти да се намесят незабавно. Защитата разполага с 30 дни, за да обжалва присъдите. (Сега, Монитор, Новинар - 20/12/06; СиБиЕс, AП, бТВ, БНТ, Медиапул, Дарик - 19/12/06)

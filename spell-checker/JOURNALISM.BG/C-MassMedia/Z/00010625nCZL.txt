Кощуница се стреми към диалог между Белград и Международния наказателен съд за бивша Югославия
29/04/2004
Сръбският премиер Воислав Кощуница каза, че е готов да разговаря с Трибунала на ООН за подобряване на сътрудничеството от страна на Сърбия.
От Давор Коникушич за Southeast European Times от Белград - 29/04/04
 
 
Сръбският премиер Воислав Кощуница иска да подобри сътрудничеството между своята страна и Хага. [АФП]
Скоро след като Сърбия усети първите последици от незадоволителното си сътрудничество с Международния наказателен съд за бивша Югославия (МНСБЮ), сръбският премиер Воислав Кощуница се обърна към международната общност и към своите съграждани, като изрази желание за подобряване на диалога между трибунала и Белград с цел да се създадат основите за пълноценно сътрудничество.
В свое неотдавнашно интервю за "Файненшъл таймс" Кощуница каза, че последните разговори с Хага могат да доведат до решения, които да насърчат Сърбия да започне пълноценно сътрудничество с МНСБЮ. Пълноценното сътрудничество, което МНСБЮ очаква от години, включва отваряне на архивите, сътрудничество със следователите на МНСБЮ, различни форми на правно сътрудничество и арестуване и екстрадиране на обвинените от трибунала лица.
Кощуница посочи, че иска да обсъди възможността някои процеси да се прехвърлят на сръбската съдебна система и да се даде възможност на гражданите на Сърбия и Черна гора да излежават присъдите си в своята страна.
Трибуналът на ООН обаче заяви, че тези възможности в момента не са предмет на обсъждане. Според Александра Миленов от белградското представителство на трибунала, на Белград могат да се прехвърлят само дела, по които още не са повдигнати обвинения. Обвинителите "в момента обмислят прехвърлянето на две дела, по които се разследват шест заподозрени", каза тя.
Миленов отбеляза, че генералният секретар на ООН Кофи Анан е препоръчал осъдените лица да излежават присъдите си извън родната си страна. "Това е препоръка, а не наредба", каза тя. "Но според досегашната практика всички осъдени лица излежават присъдите си в други държави, извън [тяхната родна] територия."
Кощуница призова също Хага да позволи на обвинените да останат на свобода до започване на процеса. Трибуналът не приема гаранциите на Сърбия в подобни случаи, каза той.
По силата на международните споразумения всички членове на ООН, включително Сърбия и Черна гора, са задължени да арестуват лица, обвинени от трибунала, ако тези лица се намират на територията на страната членка.
"Ако тази държава знае къде се намират определени обвиняеми, тогава [Сърбия и Черна Гора] е задължена незабавно да ги арестува и да ги предаде на съда", каза Миленов. "Това е задължение, което трябва безусловно да се спазва."

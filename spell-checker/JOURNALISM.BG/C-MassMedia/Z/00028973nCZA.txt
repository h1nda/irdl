Сръбската общественост бе призована да помогне за залавянето на Младич
					14/01/2009
					Расим Ляич, висшият представител на Белград, отговарящ за сътрудничеството с МНСБЮ, призова във вторник обществеността да помогне за откриването на укриващите се военнопрестъпници Ратко Младич и Горан Хаджич и така „да направи едно добро” за страната си. 
					(Блиц - 14/01/09; ДПA, Б92, ХИНA - 13/01/09; Ройтерс, Бета, Б92 - 12/01/09; AП, AФП - 11/01/09)
 
					 
						
Сръбски плакат с надпис „Издирва се” обещава награда от 1 милион евро за залавянето на най-издирвания укриващ се военнопрестъпник, босненския сръбски военновременен командир Ратко Младич. [Гети Имдижис]
						Ръководителят на Сръбския национален съвет за сътрудничество с Международния наказателен съд за бивша Югославия (МНСБЮ) призова във вторник (13 януари) обществеността да помогне за залавянето на двамата оставащи на свобода обвиняеми във военни престъпления, издирвани от Хага. 
						Онези, които имат някаква информация за бившия босненски сръбски военен командир Ратко Младич и за военновременния хърватски сръбски лидер Горан Хаджич, трябва да се свържат с властите, заяви пред репортери в Белград Расим Ляич.
						 Така те ще направят "едно добро на държавата", каза той, и същевременно ще изпълнят законовото си задължение. 
						Призивът на Ляич бе отправен два дни, след като сръбската полиция разлепи плакати с надпис „Издирва се”, предлагащи освободена от данъци награда от 1 милион евро за информация, водеща до залавянето на Младич, и 250 000 евро за Хаджич. Съединените щати предлагат други 3,8 млн. евро за информация, която би спомогнала за залавянето на Младич.
						"Печалбата от екстрадирането на Младич е много по-голяма от сумата, предложена за информация, която би довела до арестуването му и това на Хаджич,” каза във вторник Ляич. 
						Пълното сътрудничество с МНСБЮ, включително предаването на обвинените военнопрестъпници на Хагския трибунал, е основно изискване за евро-атлантическата интеграция на Сърбия.
						Младич е обвинен във военни престъпления, извършени по време на конфликта от 1992-1995 г. в Босна и Херцеговина (БиХ), и обвинения в геноцид заради избиването в Сребреница на близо 8 000 босненски мюсюлмани, мъже и момчета, както и за 43-месечната обсада на Сараево. Обвиненията срещу Хаджич са свързани с престъпления, извършени по време на конфликта в Хърватия през 1991-1995 г.
						Ляич отбеляза във вторник, че плакатите „Издирва се” са само един елемент от преследването на двамата заподозрени. 
						"Ние разчитаме на работата на държавните служби и на доброто сътрудничество между гражданските и военните служби, което съществува в момента,” каза той. 
						Според представители на сръбското разузнаване на горещия телефон 9191, посочен на плакатите, са се получили много обаждания. 
						"Сърбия отбеляза значителен напредък в сътрудничеството си с Трибунала,” но „работата още не свършена," каза главният прокурор на ООН Серж Брамерц за белградския всекидневник „Блиц” в интервю от сряда. 
						Сръбският вътрешен министър Ивица Дачич каза по-рано тази седмица, че страната му полага всички усилия да изпълни своите задължения към МНСБЮ. 
						В друго интервю за сараевския всекидневник „Ослободжение” от вторник Брамерц подчерта, че Младич и Хаджич не могат да избягнат правосъдието. Той подчерта още, че властите изработват механизъм, за да гарантират, че двамата ще бъдат съдени, независимо от мястото и датата на арестуването им.
						"Посланието е просто: безнаказаност няма и за Младич и Хаджич не може да има убежище," е казал Брамерц, цитиран от хърватската информационна агенция ХИНА.

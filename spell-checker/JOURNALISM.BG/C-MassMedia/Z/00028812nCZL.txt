Турция и Ирак обещаха да продължат сътрудничеството срещу ПКК
					26/12/2008
					 
						AНКАРА, Tурция -- Премиерът Реджеп Тайип Ердоган и гостуващият му иракски колега Нури Ал Малики обещаха в сряда (24 декември) да засилят сътрудничеството си в борбата срещу незаконната Кюрдска работническа партия (ПКК). "Ние не трябва да позволяваме на терористични организации, особено на ПКК да влошат отношенията между нас", заяви Ал Малики на съвместна пресконференция с Ердоган в Анкара. "Тероризмът е наша обща грижа", заяви Ердоган. Той похвали Багдад за това, че е признал ПКК за терористична организация по-рано тази година и добави, че консенсусът по този въпрос е крайъгълен камък във взаимоотношенията. Двамата премиери се споразумяха да се срещат веднъж годишно, за да оценят усилията срещу ПКК и да обсъдят създаването на общ Върховен съвет за стратегическо сътрудничество, обявен по време на посещението на Ердоган в Багдад през юли.
						По-късно в сряда бойци на ПКК откриха огън по военен автомобил в турския град Чизре в югоизточната провинция Сирнак, при което бяха убити трима войници и бяха ранени най-малко още 13. Четирима от ранените са в критично състояние. (Заман, Дуниа, Aл Джазира - 25/12/08; Aнадолска информационна агенция, НТВ, Хюриет, AФП, AП, Гласът на Америка - 24/12/08)

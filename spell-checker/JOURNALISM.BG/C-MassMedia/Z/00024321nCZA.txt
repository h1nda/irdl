Ирак обеща да обуздае бунтовниците от ПКК
					24/10/2007
					За да не позволят на Турция да нахлуе в северната част на страната им, иракски ръководители обещаха във вторник да предприемат мерки за спиране на нападенията на кюрдски бунтовници срещу Турция.
					(Ройтерс, Блумбърг, Гардиън - 24/10/07; AП, Ройтерс, Би Би Си, Файненшъл Таймс, Гласът на Америка, РСЕ/РС, Интърнешънъл Хералд Трибюн, Уошингтън Файл - 23/10/07)
 
					 
						
Турският външен министър Али Бабаджан (вляво), иракският президент Джалал Талабани (в средата) и иракският вицепрезидент Тарик ал Хашеми дадоха пресконференция в Багдад във вторник (23 октомври). [Гети Имиджис]
						Ирак обеща във вторник (23 октомври) да предприеме серия от мерки срещу Кюрдската работническа партия (ПКК), за да не се стигне до възможна турска военна операция в северната част на страната. 
						"Кюрдската работническа партия е лоша терористична организация и ние решихме да закрием клубовете й и да не й позволим да работи на иракска територия," е посочил иракският премиер Нури ал Малики в декларация, издадена от канцеларията му. "Ще направим всичко възможно, за да спрем всички терористични действия, които заплашват Ирак, както и Турция." 
						Мерките, които бяха обявени след срещата на Малики с турския външен министър Али Бабаджан в Багдад във вторник, включват и ограничаване на свободата на движение на ПКК и блокиране на средствата й. 
						Предполага се, че около 3 000 члена на терористичната групировка са базирани в Северен Ирак. Анкара отдавна призовава властите в Ирак да предприемат сериозни мерки срещу ПКК и да попречат на бунтовниците й да предприемат нападения срещу Турция. На 17 октомври турският парламент одобри резолюция, която разрешава да се предприемат трансгранични военни операции срещу терористичната групировка. 
						"Турция като цяло е много недоволна и разтревожена от това, което се случва и обществената реакция в Турция е огромна," каза Бабаджан във вторник. Според него няма конфликт между зачитането на териториалната цялост на Ирак от страна на Турция и борбата на страната му срещу тероризма. 
						"Ние също не искаме да се разрушават нашите исторически и приятелски връзки с Ирак заради една терористична организация," каза Бабаджан пред репортери на съвместна пресконференция след разговори с иракския външен министър Хошиар Зебари, който е кюрд. "От друга страна, очакваме подкрепа от международната общност и от нашите съседи в борбата срещу тероризма." 
						Бабаджан отхвърли предложението на ПКК за примирие, за което бе съобщено в понеделник, с думите, че не може да се сключва примире с терористична организация. 
						Междувременно Зебари каза, че страната му е готова "активно да помогне" на Турция да се справи с тази "заплаха". Външният министър обяви също плановете на Ирак да изпрати в Анкара политическа и военна делегация на високо равнище за по-нататъшни разговори. 
						Иракският президент Джалал Талабани, който също е кюрд, каза пред репортери след срещата си с турския външен министър, че страната му няма повече да търпи никакви нападения на ПКК срещу Турция. Той каза, че на групировката е предоставен изборът "да си замине или да се разоръжи". 
						"Боли ни за всяка капка турска кръв така, както ни боли за всяка капка иракска кръв," цитира "Ройтерс" думите на Талабани. 
						Междувременно турският премиер Реджеп Тайип Ердоган каза, че Анкара е готова да отдели още време за дипломатически усилия. Но търпението на Турция вече се изчерпва, предупреди той. 
						"Точно сега сме в процес на изчакване, но Ирак трябва да знае, че можем да използваме мандата за трансгранична операция по всяко време," каза Ердоган на съвместна пресконференция с британския премиер Гордън Браун в Лондон във вторник. 
						Той посочи също, че Турция "може да наложи санкции по отношение на някои стоки, които изнасяме за Ирак," но не даде подробности върху кои конкретни стоки може да се наложи ембарго. Той каза само, че Турция е помагала на Ирак с доставки на вода, гориво и храна.

Хърватските ученици носят тежък товар
					23/10/2008
					През първия учебен ден на много хърватски деца се наложи да се обадят на своите родители да ги вземат от училище. Оказа се, че техните чанти са прекалено тежки.
					От Наташа Радич за Southeast European Times от Загреб -- 23/10/08
 
					 
						
Родители и ученици се оплакват от тежките учебници. [Гети Имиджис]
						С началото на новата учебна година повече от 600 000 ученици се върнаха в класните стаи. Повече от 43 000 първокласници започнаха своето пътешествие в света на знанието и се срещнаха със своите преподаватели, гордо носейки новите си ученически чанти. Малките личица обаче не бяха толкова усмихнати при завръщането у дома. 
						С други думи, децата смятат, че училищните им чанти са твърде тежки. Количеството на изискваните учебници, тетрадки и материали може да постави на изпитание издръжливостта дори и най-силните деца. А това дори не включва кутията с обяд. 
						Дори и в началните класове децата изучават до десет различни предмета, а средната ученическа чанта тежи около 7 кг. Учебниците се предоставят безплатно и се раздават на децата през първия учебен ден. Наложи се някои от най-малките ученици да се обадят на своите родители да ги вземат, тъй като учебниците се оказаха твърде тежки, за да бъдат носени от тях. 
						Родителите негодуваха. Според тях властите са обещали, че подобни проблеми няма да възникват. Много семейства се възмущават и от все по-големите суми, които трябва да похарчат за материали – тетрадки, спортно облекло, химикали, моливи и униформи. Общата сума възлиза средно на около 200 евро. 
						Министърът на образованието Драган Приморац заяви, че училищната система се подобрява от година на година и обеща да се работи усилено за намаляване на физическото натоварване. 
						Задължителното начално образование в Хърватия продължава осем години. В училищната система бяха направени няколко различни реформи, след като страната придоби независимост през 1991 г. Приморац, който е министър втори мандат, отговаря за петгодишен план за развитие с амбициозната цел да бъде създадено "общество на знанието". 
						"Започнати са промени на всички равнища на образователната система. Основната цел е да бъде подобрено качеството и да се постигне напредък на образователната система на всички нива," казва Приморац. 
						Съгласно новия Хърватски национален образователен стандарт (ХНОС) училищата трябва да се откажат от остарелите учебни програми и да въведат съвременни методи на преподаване. Освен другите промени наблюдателите очакваха да бъдат намалени и количеството и обемът на учебниците. 
						Оплакванията на родителите са, че въпреки целия шум ХНОС не е довел до съществена промяна. Междувременно правителството призова за спокойствие. Властите твърдят, че до 2010 г., когато реформата приключва, и родители, и деца ще бъдат доволни от резултата.

Новият патриарх може да има сериозно влияние в Сърбия
					03/11/2008
					Поради голямото морално влияние на патриарха в страната назначаването на нов глава на Сръбската православна църква може да се окаже решаващо за цялото сръбско общество.
					От Игор Йованович за Southeast European Times от Белград – 03/11/08
 
					 
						
Патриархът на Сръбската православна църква Павле (в средата), заснет през 2006 г., има проблеми със здравето. [Гети Имиджис]
						До средата на ноември Сръбската православна църква може да се сдобие с нов лидер, тъй като боледуващият 94-годишен патриарх Павле – неин глава от 18 години – желае да се оттегли. Патриарх Павле, един от най-уважаваните православни лидери в света, от година лежи в болница и затова не може да води своето паство. През 90-те години на миналия век, разкъсвани от войни, той превърна църквата от маргинализирана институция в една от най-уважаваните от сръбските граждани. В негово отсъствие някои митрополити дори враждуваха публично. 
						На 8 октомври патриарх Павле представи писмена молба за оттегляне. Всички сръбски митрополити ще се съберат, за да обсъдят неговото искане. Ако го приемат, те може да номинират наследника му на същия събор. Митрополитите все още практикуват тегленето на жребий между първите трима кандидати с най-много гласове. Църквата е въвела тази система по време на комунистическата епоха, за да блокира влиянието на държавата. 
						Някои сръбски митрополити обаче са изразили съмнения относно автентичността на оставката на патриарха, тъй като той сам не е правил публични изявления през последната година. В началото на събора им се очаква да има спор дали оставката е автентична и дори дали трябва да се избира нов патриарх.
						Белградски анализатори, запознати с делата на църквата, твърдят, че тя е разделена на две фракции – едната умерена, другата консервативна – и добавят, че всички социални разделения в Сърбия намират своето отражение в институцията. 
						Затова сръбските митрополити се препират дали Сърбия трябва да се присъедини към ЕС, преди Съюзът да й даде суверенитет над Косово. Те имат конфликти и по канонически въпроси. Затова новият патриарх би могъл да има голямо влияние върху цялото сръбско общество. 
						Според съобщенията правителството има сериозен интерес от назначаването на нов патриарх. Според някои вестници сръбският президент Борис Тадич лобира за митрополит Григорие, единственият владика, който публично заяви, че обвиняемите във военни престъпления Радован Караджич и Ратко Младич трябва да бъдат съдени от Хагския трибунал. 
						Тадич обаче побърза да отрече, че се опитва да се меси в работата на църквата. 
						"Аз нямам институционална власт да се меся или да влияя при назначаването на нов патриарх. Това е въпрос, който се решава от църквата,” каза той.

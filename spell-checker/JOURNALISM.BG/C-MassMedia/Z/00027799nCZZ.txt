Бизнес: „Търкиш Еърлайнс” е седма по големина в Европа
					19/09/2008
					„Търкиш Еърлайнс” стана седмата по големина авиокомпания в Европа. Още в новините: ЕК разследва румънска помощ за завод на „Форд Мотор”; Косово започна кампания за членство в СТО.
					 
						
„Търкиш Еърлайнс” е отбелязала нарастване с 15,7 % на броя на пътниците си през първите седем месеца на 2008 г. спрямо същия период на миналата година [Гети Имиджис]
						Държавната „Търкиш Еърлайнс” (THY) стана седмата по големина авиокомпания в Европа, като задмина по броя на пътниците за първите седем месеца на 2008 г. „Алиталия”. THY е превозила 12,16 милиона пътници между януари и юли и това е увеличение с 15,7 % в годишно изражение. 
						*** 
						Европейската комисия (ЕК) обяви, че е започнала разследване на пакет от помощи в размер на 57 млн. евро, отпуснати от Румъния на завода на „Форд Мотор” в Крайова. ЕК ще определи дали помощта е в нарушение на нейните регламенти. 
						*** 
						
						Гръцкият производител на цимент „Титан Груп” обмисля да инвестира до 200 млн. евро в гр. Ловеч, Северна България, заяви българският министър на икономиката и енергетиката Петър Димитров. Една фабрика там би повишила производствения капацитет на компанията за клинкер, суровина за производството на цимент, на 1,2 млн. тона.
						*** 
						
						Албанската диаспора изпраща у дома по-малко пари от когато и да било през последните 18 години, обяви в понеделник (15 септември) Албанската национална банка. Чуждестранните преводи се равняват на 435 млн. евро през първото полугодие, което представлява спад от 7,3 % спрямо същия период на миналата година. Банката отдава спада на това, че имигрантите инвестират в новите си страни.
						*** 
						Властите в Косово събират нужната документация за възможно най-скорошно членство в Световната търговска организация (СТО). Министърът на търговията и промишлеността Лутфи Жарку посочи в понеделник (15 септември) ниските данъци и положителния бизнесклимат като фактори в полза на Косово. 
						*** 
						
						Хърватският премиер Иво Санадер обяви в сряда (17 септември), че до края на октомври страната му ще обяви търгове за приватизация на всичките си шест корабостроителници. Преструктурирането на силно субсидирания й корабостроителен сектор е едно от предварителните условия, които Хърватия трябва да изпълни, за да завърши присъединителните си преговори с ЕС до края на 2009 г. 
						*** 
						Представители на руския газов гигант „Газпром” пристигнаха в сряда (17 септември) в Белград, за да обсъдят развитието на сръбския участък от газопровода „Южен поток” със Саша Илич, директор на „Сърбиягаз”. Двете страни ще се срещнат отново в Москва през ноември. 
						
						(Различни източници – 12/09/08-19/09/08)

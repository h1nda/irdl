Дипломатически дневник: Гръцкият външен министър Бакоянис посети Анкара за разговори
					11/03/2008
					По време на официално посещение в Анкара гръцкият външен министър обсъди кандидатурата на Турция за членство в ЕС, ситуацията в Кипър и търговското и енергийно сътрудничество. Още от седмицата: Македония изглежда набира подкрепа за кандидатурата си за членство в НАТО.
					 
						
Гръцкият външен министър Дора Бакоянис се срещна с турските лидери и присъства на конференция за приноса на жените в местното самоуправление. [Гети Имдижис]
						
Гърция подкрепя кандидатурата на Турция за членство в ЕС, заяви в събота (8 март) гръцкият външен министър Дора Бакоянис след срещи с турски представители в Анкара. По време на посещението си Бакоянис проведе разговори с колегата си Али Бабаджан, премиера Реджеп Тайип Ердоган и президента Абдула Гюл. Сред основните теми бяха кипърският въпрос, двустранното търговско и енергийно сътрудничество. Бакоянис също така участва в конференция за приноса на жените в местното самоуправление, организирана от управляващата Партия на справедливостта и развитието в чест на международния ден на жената. 
						*** 
						
Македонският президент Бранко Цървенковски пристигна във вторник (11 март) в Словакия на двудневно официално посещение. Той ще се срещне с колегата си Иван Гаспарович, както и с премиера Роберт Фицо и заместник-председателя на парламента Анна Белоусовова. По време на срещата ще бъде подписано двустранно споразумение за международен превоз на пътници и стоки. 
						*** 
						
Македонският външен министър Антонио Милошоски започна двудневно посещение в Холандия в понеделник (10 март) по покана на колегата си Максим Ферхаген. Милошоски трябва да се срещне с представители на Холандския институт за многопартийни демокрации и да направи обръщение пред парламентарната комисия по външните работи. Очаква се дискусиите да бъдат на тема двустранните връзки, ситуацията на Балканите и надеждите на Македония за покана за членство в НАТО по време на срещата на върха на Алианса през април в Букурещ. 
						*** 
						
България се опитва да развие отношенията със съседните си страни въз основа на принципите и критериите на Европа, каза в неделя (9 март) председателят на парламента Георги Пирински. Той направи изказването си след тридневно посещение в Македония, където се срещна с държавните лидери на страната. 
						*** 
						Франция обеща в сряда (5 март) да ускори процеса на присъединяване на Хърватия в ЕС. Външният министър Бернар Кушнер даде това обещание по време на среща с хърватския си колега Гордан Яндрокович в Париж. Той също така призова Хърватия да увеличи усилията си, особено по отношение на съдебната реформа и борбата с корупцията, отбелязвайки, че Загреб досега е отворил само 14 от 33-те глави на европейското законодателство.
						*** 
						В изказване от четвъртък (6 март) албанският премиер Сали Бериша посочи, че ще защитава значението на подкрепата за Косово и признаването му като независима държава на предстоящата двудневна среща на върха на Организацията "Ислямска конференция". Тя се открива в Дакар, Сенегал, в четвъртък. 
						*** 
						Българският президент Георги Първанов и македонският му колега Бранко Цървенковски се срещнаха в София в сряда (5 март). Първанов каза, че страната му първа е признала Македония с конституционното й име и че България подкрепя стремежите на трите членки на "Адриатическата харта" – Албания, Хърватия и Македония – за членство в НАТО. 
						*** 
						Унгарският премиер Ференц Дюрчани се срещна с албанския си колега Сали Бериша в Будапеща във вторник (4 март). Дюрчани похвали равнището на дипломатическите отношения между двете страни и каза, че Унгария подкрепя кандидатурата на Албания за членство в НАТО. Двамата министри подписаха споразумение за сътрудничество в образованието, науката и културата.
						
(Различни източници – 04/03/08-11/03/08)

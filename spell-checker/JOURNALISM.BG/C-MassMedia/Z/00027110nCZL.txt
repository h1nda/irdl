Генералният секретар на ООН заяви, че ЮНМИК не е в състояние да изпълнява задълженията си ефективно
					18/07/2008
					 
						ПРИЩИНА, Косово -- Генералният секретар на ООН Бан Ки Мун заяви в четвъртък (17 юли), че предвид новата реалност в Косово ЮНМИК не може повече ефективно да изпълнява задачите си като преходна администрация. В своя доклад за Косово Бан заяви, че обявяването на независимост от Прищина е лишило ЮНМИК от правомощия и че мисията е „била оспорена принципно поради действията, предприети от властите в Прищина и косовските сърби”. Бан е наредил на специалния си представител в Косово Ламберто Заниер да започне преструктуриране на ЮНМИК, така че мисията да може да се приспособи към новата ситуация на терена. Съветът за сигурност на ООН ще разисква доклада следващата седмица.
						Други новини -- Косовската агенция за борба с корупцията обяви в четвъртък, че предприятията, които са публична собственост, носят най-често вината за предполагаеми случаи на корупция, следвани от правителството и съдилищата като публични институции. Със своя редовен доклад за полугодието агенцията заяви, че 68 случая на корупция, регистрирани през първото полугодие, са нанесли щети за 6 млн. евро на бюджета.
						Отделен доклад, публикуван от ПРООН в четвъртък, класира Косово като най-бедния регион в Югоизточна Европа и с най-високо равнище на безработица. Около 53 % от населението живее под прага на бедност, а безработните съставляват между 45 % и 50 %. (Коха Диторе, Експрес, Лайм, Зери - 18/07/08; РТС, РТК, Ройтерс, Кохавижън, Танюг - 17/07/08)

Посолството на САЩ в БиХ предупреди за кампания, критикуваща Грегориан
					21/12/2008
					 
						САРАЕВО, Босна и Херцеговина (БиХ) -- Посолството на САЩ в Сараево предупреди в петък (19 декември), че се води кампания срещу американския дипломат Рафи Грегориан, вторият по ранг служител на международната общност в страната. "За съжаление през последните няколко месеца се води ужасна кампания срещу американски дипломати, представяйки ги неправилно, че "преследват" определени индивиди или институции. Атмосферата, създадена от тази кампания може да трансформира заплахите, колкото и голословни да са те, в опасни действия", се казва в изявление на посолството. Грегориан е главният заместник на Върховния представител на международната общност Мирослав Лайчак, който отговаря за контрола върху прилагането на Дейтънското споразумение. Лидерът на босненските сърби Милорад Додик публично обвини Грегориан и други международни служители, че работят срещу интересите на Република Сръбска. (AФП, Дневни Аваз, Уебсайт на Посолството на САЩ - 19/12/08)

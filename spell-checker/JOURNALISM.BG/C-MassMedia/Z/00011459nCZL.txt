Хърватия очаква сигнал относно достъпа си до фондове на ЕС
13/07/2004
Като кандидат за членство в ЕС Хърватия скоро би получила достъп до три фонда за развитие и хармонизация. Европейската комисия обаче трябва първо да вземе решение по стратегията за достъпа на тази страна.
От Миранда Новак за Southeast European Times в Загреб - 13/07/04
 
 
Хърватският премиер Иво Санадер издига флага на ЕС на централния загребски площад "Бан Йосип Йеласич", след като страната получи статут на кандидат за членство в Съюза през юни. [АФП]
Сега, когато Хърватия получи статут на кандидат за членство в ЕС официални представители се надяват да получат достъп до фондове от Съюза. "Смятам, че можем да получим достъп до фондовите, определени за кандидати за членство, преди края на тази година, " заяви висш хърватски представител. "Можем да постигнем съгласие по някои проекти, чието изпълнение може да започне следващата година."
ЕС взе решение по кандидатурата на Хърватия на своята среща на върха в Брюксел миналия месец. В резултат на това страната сега може да получава между 127 и 152 млн. евро на година за хармонизация и развитие. Тези суми са съпоставими със средствата, отпуснати на Литва и Словакия, държави, които влязоха в Съюза на 1 май и които в много отношения приличат на Хърватия.
Кандидатите за членство в ЕС имат достъп до три източника на финансиране. Първият е програмата ФАР, която цели изграждане на институциите и хармонизиране на местните закони със системата на ЕС. Фондовете по ИСПА са насочени към финансиране на инфраструктурни проекти в сферата на транспорта и защитата на околната среда. Програмата САПАРД цели подготовката на държавите-кандидати за участие в общата селскостопанска политика на ЕС и подкрепя развитието на селските райони.
Средствата се отпускат като грантове, покриващи част от разходите по проекта. От държавите се изисква да осигурят останалата част от финансирането от държавни и общински източници, както и чрез частния сектор. Съюзът осъществява стриктен контрол върху отпусканите пари, тяхното използване и приложението на проектите, които се финансират.
По текущи оценки около 1.4 млрд. евро остават в тези три фонда. Понастоящем Румъния и България имат право за получат помощ по линия на тези три програми, докато държавите от Западните Балкани се предвижда да получат 51 млн. евро помощ в рамките на програмата КАРДС. Все още не е ясно дали Хърватия ще има достъп до всички фондове. Въпросът ще се уточни след като Европейската комисия изработи проектостратегия за достъпа на Хърватия, която на свой ред трябва да бъде одобрена от Съвета на министрите на ЕС.
Хърватското обществено мнение обаче разчита на използването на тези фондове за компенсиране на разходите за изграждане на магистрали, една от основните причини за силното увеличение на външния дълг на страната през последните години. Мнозина вярват, че парите на ЕС ще се насочат към изграждане и реконструкция на европейските транспортни коридори, които вече са привършени или почти готови.

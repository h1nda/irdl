ЕС дава на Турция срок от две седмици да изпълни търговските си ангажименти към Кипър
					21/11/2006
					Турция трябва да отвори своите пристанища и летища за кипърски транспортни средства преди 6 декември, като в противен случай може да очаква евентуално прекратяване на присъединителните си преговори, заяви в понеделник ЕС.
					(AФП, АП, Ройтерс, Блумбърг, Гласът на Америка, Айърланд Онлайн, EUobserver, EUpolitix, EurActiv, Заман, Търкиш Дейли Нюз, Финландско председателство на ЕС - 20/11/06)
 
					 
						
"Ако не бъде постигнато споразумение и Турция не изпълни ангажиментите си, ЕС ще трябва да обмисли последиците от това за присъединителния процес. Това не е добър сценарий и би означавал несигурно бъдеще," каза финландският президент Мати Ванханен. [Гети Имиджис]
						Турция получи в понеделник (20 ноември) предупреждение, че има на разположение времето до първата седмица на декемри да изпълни търговските си ангажименти към Кипър или да очаква евентуално дерайлиране на преговорите си за членство с ЕС. 
						"Времето изтича," заяви в слово в Хелзинки финландският премиер Мати Ванханен, чиято страна понастоящем е ротационен председател на ЕС. "Ако не бъде постигнато споразумение и Турция не изпълни ангажиментите си, ЕС ще трябва да обмисли последиците от това за присъединителния процес. Това не е добър сценарий и би означавал несигурно бъдеще." 
						Няколко месеца преди официалното начало на преговорите за членство с Брюксел през октомври 2005 г. Анкара подписа протокол за разширяване на митническото си споразумение с ЕС за всички страни членки, включително Кипър. 
						Тя обаче и досега отказва на кипърските гръцки кораби и самолети достъп до своите пристанища и летища, настоявайки, че ЕС първи трябва да изпълни обещанието си от 2004 г. да прекрати икономическата изолация на кипърската турска общност. 
						Кипър е разделен по етническите си граници от 1974 г., когато Турция изпрати хиляди свои военни в северната част на страната след кратък преврат на кипърските гърци, подкрепен от Атина и имащ за цел да обедини острова с Гърция. 
						По-рано този месец Европейската комисия (ЕК) публикува силно критичен доклад за напредъка на Турция в присъединителния процес. Докладът критикува Анкара за бавния темп на реформите и отказа й да изпълни ангажиментите си съгласно митническия съюз, но в него няма препоръки дали преговорите трябва да продължат, или да бъдат преустановени. 
						Сега се очаква комисията да представи своите препоръки на 6 декември. Външните министри от ЕС ще ги разгледат пет дни по-късно, когато се срещнат, за да се подготвят за срещата на върха на ЕС на 14 и 15 декември в Брюксел. 
						Финландия "няма намерение да повдига турския въпрос" по време на срещата на лидерите от ЕС, заяви в понеделник Ванханен. "Решения ще се вземат преди това. Реалният краен срок е преди комисията да представи своите препоръки." 
						Еврокомисарят по разширяването Оли Рен, който от месеци предупреждава за евентуалната "влакова катастрофа" в преговорите с Турция, подкрепи думите на финландския премиер. 
						"Ние нямаме нужда от друга среща на върха за Турция както през 2004 и 2005 г.", каза Рен на пресконференция в понеделник. "Последното заседание на комисията ще се състои на 6 декември; ето защо тогава е логичният момент комисията да даде своята прероръка, ако Турция не изпълни своите задължения." 
						Междувременно Турция даде да се разбере, че не възнамерява да вдига ембаргото си. 
						"Оставаме на позицията, на която сме," цитира АФП в понеделник думите на Джемил Чичек, министър на правосъдието и говорител на турското правителство. "Турската политика е много ясна и определена. Властите на ЕС са тези, които не спазват обещанията си."

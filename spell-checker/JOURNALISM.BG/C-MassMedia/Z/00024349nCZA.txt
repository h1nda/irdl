Косово е една от точките в дневния ред на срещата на върха между ЕС и Русия
					26/10/2007
					Малко е вероятно ЕС и Русия да изгладят различията си по редица спорни въпроси по време на срещата си на високо равнище в Португалия в петък. Очаква се да бъдат сключени само второстепенни споразумения. 
					(AФП, Ройтерс, ФТ, Би Би Си - 26/10/07; AП, Блумбърг, ДПА, Euobserver - 25/10/07)
 
					 
						
Руският президент Владимир Путин (вляво) бе посрещнат от португалския премиер Жозе Сократиш в Лисабон в четвъртък (25 октомври). [Гети Имиджис]
						Различията по много въпроси, включително за окончателния статут на Косово и енергетиката, се очаква да доминират дневния ред на 20-ата среща на върха между ЕС и Русия в Португалия в петък (26 октомври), но сериозни пробиви не се очакват. 
						Срещата в Мафра, на около 40 км от Лисабон, съвпада с критичната фаза в последните усилия за постигане на решение за бъдещето на Косово. На фона на бързото наближаване на крайния срок 10 декември за приключване на преговорите руският президент Владимир Путин призова в четвъртък за "търпение". 
						Подкрепяйки позицията на Белград, който отхвърли подкрепяния от Запада план за предоставяне на Косово на независимост под международен контрол, Русия твърди, че ако се разреши на провинцията да следва пътя на държавността, това би насърчило сепаратистите в Европа и на други места да претендират за същото. Москва се противопоставя също на определянето на крайни срокове за преговорите и твърди, че процесът трябва да продължи, докато не бъде постигнато взаимно приемливо решение. 
						Косовските албанци обаче, които съставляват 90 % от 2-милионното население на провинцията, заплашиха, че ще обявят едностранно независимост или на самия 10 декември, или малко след това. 
						Много членове на ЕС вече сигнализираха, че биха признали независимо Косово дори и това да не бъде подкрепено с решение на Съвета за сигурност на ООН. 
						Срещата в Мафра едва ли ще доведе и до изглаждане на различията между ЕС и Русия по отношение на иранските ядрени амбиции. В навечерието на последната подобна среща на върха, в която ще участва в качеството си на президент на Русия, Путин отново изрази несъгласието си с призивите на Запада за по-нататъшни санкции срещу Иран заради неподчинението му на искането на Съвета за сигурност на ООН да се откаже от плановете си за обогатяване на уран. Настоявайки, че Иран не работи върху ядрени оръжия, руският лидер каза, че налагането на санкции само "ще влоши положението". 
						Очаква се начело на дневния ред в Португалия -- заемаща понастоящем ротационното председателство на ЕС -- да бъдат и енергийните въпроси. ЕС получава 25 % от своите доставки на нефт и газ от Русия. След сигналите миналата година, че Москва би могла да използва своето енергийно влияние за политически цели, Европейската комисия предложи миналия месец ново законодателство, което би ограничило достъпа на чуждестранни компании до енергийния пазар на ЕС. 
						Разглеждайки този ход като насочен конкретно срещу руския монополист "Газпром", Москва окачестви предложените мерки като протекционистки и несправедливи. 
						Все пак в петък се очаква двете страни да уточнят подробностите по система за ранно предупреждение, предназначена да предотвратява прекъсвания в доставките на руски нефт и газ. 
						Макар и второстепенни, споразуменията, които се очаква да бъдат постигнати в петък, според АП ще разчистят пътя за по-голямо сътрудничество в борбата срещу употребата и трафика на наркотици и за увеличаване на износа на стомана от Русия за Западна Европа. 
						На дневен ред са и търговски въпроси, включително кандидатурата на Русия за членство в СТО. От ЕС заявиха, че Русия трябва най-напред да реши такива въпроси, като износните си мита върху дървесината, за да получи благословията на 27-членния блок. 
						Срещата в Мафра се провежда само няколко седмици, преди сегашното Споразумение за партньорство и сътрудничество между ЕС и Русия да изтече през декември. Макар че то ще бъде автоматично подновено, докато страните се споразумеят по нов документ, напредъкът по новото споразумение бе спънат вследствие на решението на Русия към края на 2005 г. да забрани вноса на полско месо.

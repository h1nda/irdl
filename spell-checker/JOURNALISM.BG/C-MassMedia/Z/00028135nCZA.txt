МС определи шестмесечен срок за страните-членки на ООН да представят мнението си по въпроса за Косово
					22/10/2008
					Страните-членки на ООН трябва до април да представят мнението си дали едностранното обявяване на независимостта на Косово е съвместимо с международното право, съобщи във вторник Международният съд.
					(AП, Информационен център на ООН, UNobserver, Б92, Международен съд - 21/10/08; Б92 - 19/10/08; EMпортал - 17/10/08)
 
					 
						
Съдии от МС са поискали от страните-членки на ООН да представят мнението си за независимостта на Косово. [МС]
						Международният съд (МС) е дал на страните-членки на ООН шестмесечен срок, в който да представят мнението си за едностранно обявената независимост на Косово, според решение, публикувано във вторник (21 октомври). 
						При гласуване на 8 октомври Общото събрание одобри сръбската резолюция, с която се иска консултативното мнение на основния съдебен орган на ООН дали отделянето на Косово е съвместимо с международното право. 
						Една седмица, след като МС, известен също като Световен съд, получи резолюцията, реши в петък, че ООН и неговите страни-членки "вероятно ще могат да предоставят информация" по този въпроси и поиска от тях да представят писмени изявления до 17 април. Той също определи 17 юли "като краен срок, в който всички страни и организации, представили писмени изявления, могат да представят писмени коментари по изявленията на другите". 
						Властите в Косово могат "да изпратят писмени мнения до съда" в защита на обявяването на независимостта. МС съобщи във вторник, че ще покани и тях да участват в процедурите. 
						Косово създаде юридически екип, оглавяван от Майкъл Уд, британски експерт по международно право, да представлява неговите интереси пред МС. 
						"Уд е един от най-известните и компетентни адвокати днес и ние сме щастливи, че той е готов да представлява нашия случай", заяви миналата седмица президентът Фатмир Сейдиу. "Имаме голямо доверие в неговите становища и опит." 
						Не е ясно все още как съдът възнамерява да процедира след юли. Според съобщение в пресата от вторник "следващата процедура предстои да бъде решена по-нататък." 
						Създаден през 1945 г. Международният съд има две главни функции" да урежда правни спорове между страните и да дава консултативни мнения по правни въпроси, които му се предоставят от органи на ООН и специализирани агенции. В първия случай съдът предоставя своето решение, което е задължително и не може да се обжалва. 
						Във втория случай консултативните мнения по въпроси като обявяването на независимостта на Косово няма задължителен ефект. Следователно 51 страни, признали най-новата държава в Европа досега, няма да бъдат задължени да променят решението си дори в случай че МС отсъди, че едностранният ход на Косово през февруари е нарушил международното право. 
						Освен Сърбия, която твърдо се противопоставя на отделянето на бившата си провинция, Босна и Херцеговина е единствената бивша югославска република, която не е признала Косово за независима държава.

Според одита в електрическите компании, политиците злоупотребяват с държавните предприятия
24/03/2003
Одитите на международната общност в електрическите компании на БиХ разкриха до каква степен политиците използват държавните предприятия за лично облагодетелстване.
Бет Кампшрор за Southeast European Times от Сараево - 24/03/03
 
 
Публичната тайна, че някои политици в Босна и Херцеговина (БиХ) използват държавните компании за лично облагодетелстване, накрая бе доказана от поредицата одити в електрическите компании на страната, заяви един анализатор в Сараево.
"Смятам, че това е добър начин да се направи сензация. Това показва на гражданите, че техните политически лидери ги ограбват от години", заяви директорът на босненския проект на Международната кризисна група Марк Уилър. "Тези държавни предприятия са техните дойни крави и сега на хората се показва как точно е ставало".
Докладът от 5 март за ревизията на "Електропривреда" - Мостар представя следната картина - изплащане на пари на фиктивни компании, загуба от 27,7 млн. долара за 2001 г. и една политическа партия - Хърватския демократичен съюз (ХДС) - която използва компанията като банка. Подобен доклад разкри корупция и в електрическата компания на Република Сръбска.
"Не смятам, че има гражданин на БиХ, който да не знае, че е ограбван от държавните предприятия", заяви върховният представител Пади Ашдаун пред медиите след оповестяването на доклада. "Но мнозина, в това число и аз, сме изненадани от неговите мащаби".
Проверката разкри, че офисите на ХДС никога не са плащали сметки за електричество и че компанията е сключвала договори с фирми, свързани с партията. "Електропривреда" Мостар е платила и за отпечатването на изборните материали на партията.
Проверката в Мостар изглежда лоша за ХДС, още повече че след последните избори през есента, тя се представя за реформаторска политическа партия. Драган Чович, член на тристранното президентство на БиХ и член на партията, е въвлечен лично в скандала, тъй като е получавал заплата като специален съветник на компанията.
"ХДС се превърна в умерена партия, що се отнася до международната общност", смята Уилър. "Малко е неудобно, че корумпираното минало на ХДС излиза на преден план точно когато изглеждаше, че се е подобрила".
На 6 март Ашдаун обяви, че внася поправки в законите за даренията от обществени фирми и закона за отписване на компании от регистъра, но не уволни никого от "Електропривреда" Мостар. Генералният директор Матан Жирич подаде оставка. Ашдаун поиска от правителството да назначи нов борд на директорите и временен управител и да замрази всички договори на компанията до назначаването на новия борд. Той обаче заяви, че от съдилищата зависи да решат какво ще се случи със заподозрените в извършване на престъпления.
Уийлър изрази надежда, че одитите, извършени за малко повече от два месеца, ще предоставят достатъчно информация на обвинението.
"Те бяха направени изненадващо бързо", заяви той. "Само можем да се надяваме, че са достатъчно сериозни да издържат съдебно разследване и процес".

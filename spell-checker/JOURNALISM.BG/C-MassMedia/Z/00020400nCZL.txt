Рязък спад на подкрепата за членство в ЕС бе отбелязан в Турция
					25/10/2006
					 
						АНКАРА, Турция -- По-малко от една трета от хората сега смятат, че Турция трябва да се присъедини към ЕС, като това е рязък спад в сравнение с предишните години. Според проучване, публикувано във вестник "Милиет" във вторник (24 октомври), 32,2 % от турците са убедени, че мястото на страната им е в ЕС, в сравнение с 57,4 % през 2005 г. и 67,5 % през 2004 г. Около 25,6 % от участниците в проучването са казали, че Турция не трябва да се присъединява към ЕС, като преди година този процент бе 10,3 %. Наскоро страната бе критикувана от ЕС заради бавните реформи и за това, че не е изпълнила задълженията си по протокола от 2005 г. за разширения митнически съюз, който включва и Кипър. 
						Други новини -- Местните медии съобщиха в сряда, че 26 лица, заподозрени като помагачи на терористичната организация Кюрдска работническа партия (ПКК), са били арестувани в югоизточната провинция Сиирт. Според съобщенията информацията, довела до арестите, е била предоставена от високопоставен член на ПКК, който се е предал миналата седмица. (Скотсмън, EU Observer, Милиет - 25/10/06; Милиет, Заман - 24/10/06)

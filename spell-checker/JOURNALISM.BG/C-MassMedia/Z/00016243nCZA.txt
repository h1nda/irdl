Американски официален представител призова за по-силно и компетентно правителство в БиХ
					13/10/2005
					По време на посещение в Сараево във вторник американският заместник държавен секретар Никълъс Бърнс призова за обединяване на председателството на Босна и Херцеговина с другите правителствени институции, като заяви, че е време за актуализация на Дейтънското мирно споразумение.
					(Сутрешен бюлетин на СВП - 13/10/05; AП, Ройтерс, ФЕНA - 12/10/05)
 
					 
						
Американският заместник държавен секретар Никълъс Бърнс. [AФП]
						Американският заместник държавен секретар по политическите въпроси Никълъс Бърнс призова в сряда (12 октомври) за конституционна реформа в Босна и Херцеговина (БиХ) с цел създаване на по-силна и ефективна държава. Промените трябва да включват обединяване на председателството на страната с другите правителствени институции, каза Бърнс. 
						Конституцията на БиХ е част от Общото рамково споразумение за мир, подписано в Дейтън, щата Охайо, на 21 ноември 1995 г. Споразумението, с което се сложи край на бруталния междуетнически конфликт, продължил повече от три години, положи основите на БиХ като федерална държава, състояща се от две автономни области -- мюсюлманско-хърватска федерация, или Федерация БиХ (ФБиХ), и република на босненските сърби, или Република Сръбска (РС). 
						Освен правителството и парламентът на държавно ниво всяка от автономните области има и собствено правителство и парламент. Страната има тричленно председателство, в което всеки член е представител на една от основните етнически общности, населяващи БиХ -- босненски мюсюлмани, хървати и сърби. 
						Като приветства значителния напредък, постигнат в БиХ за последните десет години, Бърнс заяви, че е време страната да се придвижи напред и да осъвремени Дейтънското мирно споразумение (ДМС) в съответствие с неговия дух. Той даде висока оценка и на неотдавнашните постъпки към изграждане на полиция на държавно ниво в страната през следващите пет години и отбеляза, че следващата логическа стъпка би била изменение на конституцията.
						"Клаузите на Дейтънското споразумение имаха за цел прекратяване на войната, но те не трябва да останат вкаменени или бетонирани," каза в сряда Бърнс в Сараево - първата спирка от тридневната му обиколка на Балканите. "Ние твърдо вярваме, че логичната цел сега е единно председателство, силен премиер и парламент."
						В сряда Бърнс проведе разговори с редица ръководители на страната, в т. ч. с членовете на председателството на БиХ Сюлейман Тихич и Борислав Паравац, с премиера на БиХ Аднан Терзич и с външния министър Младен Иванич, с президента на РС Драган Чавич, с Милорад Додик, лидер на Съюза на независимите социалдемократи, и с върховния представител Пади Ашдаун.
						Бърнс покани членовете на председателството на БиХ да посетят Вашингтон на 21 ноември, за да участват в церемония за отбелязване на 10-ата годишнина от ДМС, като същевременно подчерта, че от управниците ще се очаква дотогава да покажат ясно виждане за промените.
						Американският дипломат също така предупреди БиХ, Сърбия и Черна гора и Хърватия, че не могат да имат очаквания за изграждане на по-тесни връзки с НАТО, докато най-издирванте обвиняеми от трибунала на ООН за военни престъпления -- бившият босненски сръбски лидер Радован Караджич, неговият военен командир Ратко Младич и хърватският генерал в оставка Анте Готовина -- остават на свобода. 
						Бърнс каза, че е бил обнадежден от изявленията на официалните лица в БиХ от сряда, че Караджич и Младич трябва да бъдат предадени на правосъдието в Хага.
						"Надявам се, че след пет седмици във Вашингтон лидерите на всички политически партии в БиХ, както и на тричленното председателство, ще ... поискат Караджич и Младич да се предадат," цитираха изказването на американския дипломат местните медии. "Това ще бъде крачка напред."

Наука и технологии: Косово няма да получи телефонен код от Международния съюз по далекосъобщенията през 2008 г.
					07/04/2008
					Въпреки независимостта засега Косово ще продължи да използва държавният код на Сърбия. Още от седмицата: истанбулската полиция получи звуково оръжие; учени предупреждават за опустиняване на Гърция.
					 
						
Засега телефонният код за избиране на Косово ще продължи да бъде +381. [Гети Имиджис]
						
Косово няма да получи собствен държавен телефонен код тази година, съобщи директорът на косовската Агенция за регулиране на далекосъобщенията Антон Бериша. До издаването на нов код от Международния съюз по далекосъобщенията страната ще продължи да ползва кода на Сърбия +381. 
						*** 
						Всяка трета жена в Сърбия на възраст между 20 и 82 години е болна от остеопороза, според изследване на Института по ревматология в Белград. Според проучванията на 2,4 млн. души в Сърбия е била поставена диагноза остеопороза, включително на 1,9 млн. жени. Заболяването е в напреднал стадий при 430 000 от пациентите. 
						 *** 
						Градската полиция в Истанбул бе оборудвана със специално звуково оръжие, което ще позволи на властите да прилагат закона без нито един изстрел. Звуковите вълни, които оръжието генерира, могат да достигнат 150 децибела - малко по-ниско от максималното ниво на шума, което човешкото ухо може да понесе. 
						*** 
						Учени от Университета “Аристотел” в Солун и италианския Университет в Базиликата предупредиха, че Южна Гърция и северната префектура Кукуш са изложени на риск от опустиняване, предизвикано от промените в климата. Експертите, които взеха участие в научна конференция в Солун на 31 март, призоваха за изготвянето на стратегически план за управление на почвите и водите и за нови култивационни практики. 
						 *** 
						
Турция изгражда станции за наблюдение на дъното на Мраморно море. Те ще бъдат разположени на дълбочина от 400 до 1 200 м под морското равнище и ще позволят по-точното предсказване на земетресения и урагани. В проекта участват и астрономическата обсерватория към Босфорския университет, Институтът за изследване на земетресенията в Истанбул и телекомуникационната компания “Тюрк Телеком”. 
						*** 
						
Албания е една от малкото държави в Европа без национален архив в областта на науката и технологиите, каза министърът на образованието Генц Поло. Той направи това изказване по време на семинар по въпросите на албанската стратегия за научни изследвания. Поло каза, че разработването на средносрочна стратегия в тази област е основен приоритет. 
						
(Различни източници – 31/03/08-07/04/08)

Полицаи на ООН с отнет имунитет заради инцидент в Косово
20/04/2004
ООН свали дипломатическия имунитет на четирима йордански полицейски служители, така че те да могат да бъдат разпитани относно инцидента в Косово, при който пети член на тяхното подразделение откри огън по група международни служители в изправителни домове.
(Интърнешънъл Хералд Трибюн, Newsday - 20/04/04; ООН, AП, AФП, Transitions Online - 19/04/04; ЮНМИК, Ройтърс - 18/04/04)
 
 
"Аз съм дълбоко шокиран и изумен от злополучната кончина на ангажирани професионалисти, дошли от толкова далеч, за да помогнат на Косово по пътя му към бъдещето," заяви шефът на ЮНМИК Хари Холкери (вдясно, с премиера на Косово Байрам Реджепи). [АФП]
На четирима полицаи, служещи в рамките на ЮНМИК, бе отнет дипломатическият имунитет в понеделник (19 април), което ще позволи те да бъдат разпитани относно инцидента, причинил смъртта на трима и наранявания на единадесет души.
Инцидентът стана в центъра за задържане в Митровица в събота следобед, когато пети йордански полицай, идентифициран като главен сержант Ахмет Мустафа Ибрахим Али, е открил огън по групи служители в изправителни домове, вкл. 21 американци, двама турци и един австриец, в момента, когато те са излизали от центъра в три коли на ООН в края на ден за редовно обучение. Служителите в конвоя са отвърнали на огъня.
При престрелката са загинали две американки, 47-годишната Ким Бигли и 48-годишната Лин Уилямз, както и самият Али. Пет жени и петима мъже от САЩ, както и един австрийски гражданин са били ранени, се казва в съобщение на ЮНМИК.
Към понеделник двама от американските служител вече са изписани от болницата, но други двама продължават да бъдат на лечение в Камп Бондстийл, главната американска военна база в Косово. Съобщава се, че най-малко един от тях е в критично състояние след мозъчна операция, извършена в съседна Македония. За австрийския служител се твърди, че е подложен на лечение в родината си.
Американските служители в изправителни центрове са се присъединили към мисията в Косово само преди десет дни и все още са преминавали курс на подготовка преди встъпване в длъжност. Австрийският служител е в Косово от юни.
За Али се твърди, че е член на полицейски екип за специални операции. Цитирайки йордански официален представител, АП съобщи, че той е получил награда за неутрализиране на нападение срещу израелското посолство в Аман. Той се е присъединил към ЮНМИК на 29 март.
Четирима йордански служители бяха арестувани след стрелбата и задържани под стража в Прищина. Съобщавайки за арестите, полицейският комисар на ООН в Косово Щефан Фелер заяви в неделя, че международни следователи са започнали работа по случая.
"Имунитетът на йорданските полицаи е бил снет и сега те се разпитват от следователите," цитира АФП говорителят на полицейските сили на ООН в Косово Неерадж Сингх от понеделник. Не е ясно обаче дали те са задържани като заподозрени или като свидетели.
Съобщава се, че екип от йордански полицейски служители е в Косово и вече взема участие в разследването, което се ръководи от международен прокурор.
Шефът на ЮНМИК Хари Холкери, който бе в домашен отпуск по време на инцидента, се завърна бързо в Косово и посети ранените служители в неделя.
"Аз съм дълбоко шокиран и изумен от злополучната смърт на ангажирани професионалисти, дошли от толкова далеч да помогнат на Косово по пътя му към бъдещето," изтъкна той в свое изявление. "Поднасям сърдечните си съболезнования на семействата на загиналите, на техните полицейски части от ЮНМИК, както и на правителствата на техните държави. Желая бързо възстановяване на ранените служители."
Чрез свой говорител Генералният секретар на ООН Кофи Анан заяви, че е дълбоко опечален от смъртта на двамата американски офицери. Той поднесе своето "дълбоко и искрено съчувствие" на семействата и приятелите на жертвите.

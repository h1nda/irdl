Балканските икономики се изправят срещу световната криза
					20/01/2012
					Докато светът се подготвя за още една година на икономическа криза, Косово, Сърбия и Албания срещат някои специфични заплахи, но си имат и своите силни страни.
					От Линда Карадаку и Ивана Йованович за Southeast European Times от Прищина и Белград – 20/01/12
 
					 
						
Тревогата на Балканите за финансовите перспективи се запазва и през тази година. [Лаура Хасани/SETimes]
						Жителката на Белград Йелена Станкович, на 33 г., работи в международна агенция за творчески маркетинг, оцелявайки след съкращенията на персонала и намаляването на заплатите. Въпреки че все още е на работа, тя каза за SETimes, че се нуждае от нова работа възможно най-скоро, „защото заплатата ми намалява от ден на ден, а с всеки час цените стават все по-високи“. 
						Това важи за много от икономиките в света – безпокойство от въздействието на световната финансова криза – и Балканите не са изключение. 
						В Косово, например, кризата може да доведе до увеличаване на цените. „Тъй като Косово все още е държава, която се явява предимно вносител, и все още зависи от вноса, ще имаме увеличение на инфлацията, което ще се отрази на семейните бюджети и развитието на стопанската дейност“, каза за SETimes Фламур Кеча, директор на търговския отдел в министерството на търговията и промишлеността. 
						Добрата новина е, че Косово не е дълбоко свързано със световните финансови пазари, така че кризата – в известен смисъл – има ограничени последствия, поне засега. "За момента икономическата и финансовата криза не води до важни последици за икономиката на Косово. Ако обаче рецесията продължи и проявленията на икономическата криза в развитите страни продължат, както се прогнозира, тогава ефектът за Косово може да намери отражение в намаляването на паричните преводи, които представляват важен компонент, влияещ върху икономическия напредък“, отбеляза Кеча. 
						Ибрахим Реджепи, икономически колумнист/анализатор на косовския всекидневник „Експрес“, обяснява друг потенциален проблем. Той посочва, че търговските банки функционират в затворена система, като техният капитал е гарантиран в Косово. Въпреки това всяко сътресение в „банката принципал“ в Австрия, Германия или Словения би се отразило на вътрешния пазар. Три банки с чужд капитал контролират 90 % от банковия пазар в Косово. 
						„Те ще следват по-консервативна политика, когато дават заеми. Ще засилят критериите, а по-ниски лихви [са немислими]. Тази политика нанася директен удар върху икономическото развитие и социалното благосъстояние в Косово“, каза Реджепи за SETimes. 
						Друг проблем, посочва той, засяга средствата на Косово в чужбина, като например инвестиции или депозити в чуждестранни банки. Те се оценяват на 1,3 млрд. евро – бюджетен излишък, постъпления от приватизация и активи на Пенсионния фонд, които са пряко засегнати от кризата. 
						„Това пролича преди две години, когато Пенсионният фонд загуби около 80 млн. евро заради спада в стойността на акциите, в които беше инвестирал“, казва Реджепи. Намаляването на паричните преводи и преките чуждестранни инвестиции ще бъде част от последствията. 
						Албания може да се окаже в още по-трудна ситуация, приклещена между Гърция и Италия и с много емигранти в двете страни. 
						Според Артан Ходжа, председател на Бизнес университета в Тирана, икономиката на Албания е започнала да усеща ефектите от кризата през есента на 2008 г. „Първият признак беше частичното изтегляне на спестяванията, за щастие в по-ограничен мащаб, без признаци на паника, но това не намалява значението на този факт“, каза Ходжа за SETimes, като добави, че банките са заели консервативна позиция по отношение на заемите. Наблюдаваше се и намаляване на износа, а по-късно – намаляване на вноса. Това беше придружено от по-ниски парични преводи, а националната валута - лекът загуби от стойността си спрямо еврото. 
						Въпреки това първите последствия бяха компенсирани. Според Ходжа в Албания е нямало значително намаляване на частните инвестиции – местни или чуждестранни – въпреки че инвестиционната мощ на държавата е намаляла. В края на 2009 г. „започна съживяване на износа“, посочи Ходжа за SETimes, последвано от връщане на парите, които бяха изтеглени от банките. 
						„Ако всичко беше приключило на този етап, бихме могли да говорим за оптимистични сценарии за икономически растеж на Албания. За съжаление това не се случи. От пролетта на 2010 г. започна кризата в Гърция, а Италия, Испания и Португалия я последваха“, каза Ходжа. 
						Той казва, че втората вълна на кризата, концентрирана около Гърция, но засягаща и Италия, „ще продължи да оказва влияние върху икономиката на Албания“, особено по отношение на паричните преводи. Според него емигрантите ще започнат да се завръщат у дома, а поради усещането за несигурност потребителите и фирмите ще инвестират по-малко. 
						„Важно е да се отбележи, че икономиката на Албания няма дълбоки, вътрешни проблеми. И второ, във всички случаи нямаме катастрофални сценарии, а само трудности, които ще продължат известно време.“ 
						Едмонд Аризай, съветник в албанското министерство на икономиката, търговията и енергетиката, смята, че сегашната ситуация се дължи на поредица от мерки, които според него са „едни от основните причини, поради които икономиката не пострада“. 
						Те включват „внимателна икономическа и парична политика“ и „полагане на грижи за важните активи и приватизация на част от държавната собственост“, каза той за SETimes. 
						Още по на север Сърбия е изправена пред други обстоятелства. Биляна Степанович, собственик на „Бизнес Инфо Груп“ и икономически анализатор, твърди, че икономиката на Сърбия е била разрушена от санкции, войни, лошо управление и безпрецедентна хиперинфлация. 
						„Сега, почти десет години след падането на Милошевич, периодът не беше използван за укрепване на сръбската икономика. Ефектите от лошо проведената приватизация вече могат да се видят и почувстват; страната не беше отворена, не бяха премахнати монополите, износът, конкурентоспособността и ефективността не се увеличиха. Затова, в крайна сметка, Сърбия се изправи срещу световната криза в уязвимо положение“, каза Степанович за SETimes. 
						Едно изключение, подчерта тя, е банковата система, която устоя на първата вълна на кризата. По отношение на разходите обаче „правителството субсидира икономиката според възможностите си, като помага на производството със средства от бюджета, предоставя субсидирани заеми за бизнеса и гражданите, но сега няма пари, вече няма.“ 
						Станкович, която има работа, но си търси друга, казва: „Проблемът е в броя на безработните хора с високо образователно равнище и голям опит и знания. Всички ние сме конкуренти помежду си; това е наистина тъжно.“

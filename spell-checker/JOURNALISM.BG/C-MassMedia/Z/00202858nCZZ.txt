Турция проявява интерес към инвестиции в сръбския строителен сектор
					30/05/2012
					Турски бизнесмени са насочили поглед към Сърбия. Други бизнес новини: Кипър се нарежда на най-високо място в региона в тазгодишния Доклад за глобалните условия за търговия, а тол таксите в Хърватия ще се повишат с 15% от петък.
					 
						
Строителният сектор в Сърбия привлича интереса на Турция. [Reuters]
						
						Турски бизнесмени се интересуват от инвестиции в Сърбия, особено в строителния сектор, каза Ахмет Чигер, вицепрезидент на Конфедерацията на турските бизнесмени и индустриалци ТУСКОН, пред агенция "Танюг" в четвъртък (24 май). Следващата седмица ТУСКОН ще проведе в Истанбул събитие, наречено "Световен търговски мост", което ще събере на едно място над 3000 фирми от 140 страни, представящи сферите на инженеринга и строителството, мебелното и текстилното производство. 
						*** 
						Четири от водещите банки на Гърция в понеделник (28 май) получиха финансова инжекция по условията на Европейския механизъм за финансова стабилност. Гръцката национална банка, "Алфа Банк", "Евробанк" и "Пиреус Банк" ще използват средствата за рекапитализация. 
						*** 
						Сред страните от региона Кипър се нарежда на най-високо място в тазгодишния Доклад за глобалните условия за търговия, публикуван от Световния икономически форум на 23 май. Макар да е отстъпила с шест позиции в сравнение с предходния доклад от 2010 г., страната все пак е на високото 37-о място. Черна гора заема 39-а позиция, Хърватия -- 46-а, Албания -- 29-а, Македония -- 61-а, а Турция -- 62-а. Гърция се нарежда на 67-о място, следвана от Румъния на 69-о, Сърбия на 71-о, България на 74-о, а Босна и Херцеговина на 80-о. Докладът разглежда 132 икономики и условията, които те предлагат за търговия.
						*** 
						
						Черна гора и Босна и Херцеговина (БиХ) имат висок потенциал за икономическо сътрудничество, заявиха черногорският премиер Игор Лукшич и министърът на външните работи на Босна и Херцеговина Златко Лагумджия на среща в Подгорица в понеделник (28 май). Двамата подчертаха възможността за установяване на въздушна линия между Баня Лука и Тиват, както и потенциала за регионално сътрудничество при изграждането на Адриатическо-йонийската магистрала и по-нататъшната реконструкция на пътя между Плужине и Фока. 
						*** 
						Тол таксите в Хърватия ще бъдат увеличени с 15% от петък (1 юни). Макар че таксата ще бъде по-висока, шофьорите ще имат възможността да закупуват нови електронни устройства за заплащането им на символичната цена от 0,15 евро, като те ще осигуряват 25% процента отстъпка от таксите, ако водачите направят предварителен депозит от 65 евро. 
						*** 
						
						Турската квота в МВФ ще бъде увеличена четирикратно, превръщайки страната в една от 20-те най-големи икономики във Фонда, обяви в петък (25 май) Марк Люис, постоянен представител на МВФ в Турция. В четвъртък турският парламент одобри предложение за увеличаване на дела на страната във финансовите ресурси на фонда от 0,61% на 0,98%. Промените ще влязат в сила, след като бъдат одобрени от МВФ. 
						*** 
						
						Гърция, наред с Италия и Испания, е изправена пред криза със зехтина, съобщи вестник "Файненшъл Таймс" във вторник (29 май). Цената на продукта е паднала до най-ниските си нива от десет години поради намаленото потребление на домакинствата, дължащо се на икономическата криза. На трите страни се падат 70% от световното производство на зехтин. 
						
						(Различни източници -- 23/05/12-29/05/12) 
					
					
				
			
					 
					
 
 

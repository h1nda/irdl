Увеличават се заплатите в Хърватия
					30/09/2004
					Значителен растеж на заплатите бе регистриран в Хърватия, но все още не се знае как ще реагира МВФ. 
					От Миранда Новак за Southeast European Times от Загреб – 30/09/04
 
					 
						
Служителите от сектора на здравеопазването са сред най-високоплатените в Хърватия. [АФП]
						Средната месечна заплата в Хърватия през септември беше 434 евро, с 12 % по-висока спрямо миналата година. Реалният растеж - растеж, коригиран спрямо нарастването на издръжката на живота - възлиза на 5,1 %, съобщи хърватското министерство на финансите (ХМФ) в последния си бюлетин. 
						Все още има ясно изразени разлики между средните заплати в различните сектори на икономиката. Най-високата средна заплата през септември бе регистрирана във финансовия сектор - 619 евро, 42,6 % над средната заплата за страната. Служителите в държавната администрация също са получили годишен доход над средния. По-високи от средната заплати са получили и служителите в секторите на отбраната и на задължителното социално осигуряване, следвани от служителите в здравеопазването и социалните служби, електроснабдяването, водоснабдяването и газоснабдяването, транспортните и складови дейности, рудодобива, селското стопанско, лова и лесовъдството, образованието и други обществени сектори. 
						Заплати, по-ниски от средната за републиката, бяха регистрирани в риболова, строителството, търговията, хотелиерството и ресторантьорството, преработвателната промишленост и бизнеса с недвижими имоти. В тези сектори средната заплата е по-ниска от средната заплата за страната с около 6,8 % до 39,6 %. Най-ниската заплата е регистрирана в риболовния сектор - 262 евро. 
						Заплатите в частния сектор продължават да са по-ниски от тези в публичния сектор. Средната заплата за частния сектор през септември е била 380 евро, с 23,3 % по-ниска от средната заплата в публичния сектор, и с 12,3 % под средната заплата за страната. Средната заплата в страната за септември в публичния сектор е била 496 евро, с 11,4 % над средната за страната, се казва в доклада на ХМФ. 
						Общата нетна заплата за Хърватия през първите девет месеца на годината достигна 3,4 милиарда евро, според ХМФ. Това е номинално увеличение с 8,4 % спрямо миналата година, докато реалният растеж е 4,7 %. Само в два от 13 сектора нетните разходи за заплати през първите девет месеца на годината са по-ниски в сравнение с миналата година. Тези сектори са строителството, където общите разходи за заплати са по-ниски с 5,1 %, и риболова, където е отбелязан спад от 5,3 %, съобщава ХМФ. 
						Макар решението за минимална заплата от 225 евро да е в сила от 1 април, някои работодатели продължават да плащат заплати, които са по-ниски от този размер. Според данни на ХМФ 1 036 подобни случая са регистрирани в Хърватия през септември. 
						Все още не е ясно как ще реагира МВФ на нарастването на заплатите в публичния сектор. Правителството заявява, че целта му е да постигне стендбай или кредитно споразумение с МВФ. Сключването на стендбай споразумение за 250 млн. долара бе обявено за края на годината, но изглежда то ще бъде отложено за първата половина на следващата година. 
						Според МВФ "замразяването" на заплатите в публичния сектор е един от най-неотложните въпроси, като се има предвид, че най-голямата част от държавния бюджет отива за заплати.

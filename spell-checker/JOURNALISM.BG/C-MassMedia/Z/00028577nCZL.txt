Сърбия поиска от НАТО да свали ограниченията върху буферната зона с Косово
					03/12/2008
					 
						БЕЛГРАД, Сърбия -- Началникът на генералния щаб генерал Здравко Понош каза, че Сърбия е поискала от НАТО да отмени ограниченията за придвижване в 5-километровата буферна зона по границата с Косово, включваща и 25-километрова забранена за полети зона в Сърбия, които бяха установени в края на конфликта от 1999 г. В реч от вторник (2 декември) той добави, че армията е искала да използва буферната зона от години, но е изчакала подходящия политически момент да отправи искането си. Този момент е настъпил, като се има предвид предстоящото разполагане на полицейската и юридическа мисия на ЕС ЮЛЕКС и плановете на Косово да създаде свои собствени сили за сигурност, каза Понош. Косовските лидери се противопоставят на искането на Белград, като заявяват, че то е сигнал за желанието на Сърбия да възстанови контрола си над Косово. (Студио Б, Б92, Блиц, Танюг, ФоНет - 02/12/08)

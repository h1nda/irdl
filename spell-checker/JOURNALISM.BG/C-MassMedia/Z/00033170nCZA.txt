Планът на Косово и МГС бе отхвърлен от Белград
					26/01/2010
					Сръбските власти отхвърлиха плановете на Прищина и на международната общност да елиминират т.нар. паралелни структури в Северно Косово.
					От Игор Йованович за Southeast European Times от Белград – 26/01/10
 
					 
						
Сръбският президент Борис Тадич направи обръщение към Съвета за сигурност на ООН в петък (22 януари). [Гети Имиджис]
						Съобщението от края на миналата седмица, че косовското правителство - с подкрепата на Международната гражданска служба (МГС) - ще работи за интегрирането на преобладаващо сръбското Северно Косово в институциите на Прищина срещна яростен отпор от Белград. 
						Северно Косово граничи с Централна Сърбия и е дом за една трета от общо 130 000 сърби, останали да живеят в Косово. Правителството в Прищина няма никакъв авторитет в Северно Косово, то се управлява от институциите на ЮНМИК и на сръбското правителство, наричани от Прищина "паралелни структури". 
						В обръщение към Съвета за сигурност на ООН в петък (22 януари) сръбският президент Борис Тадич нарече плана "излишна и опасна провокация", която застрашава крехката стабилност на Косово. 
						Тадич нарече плана на Прищина "последно решение" за Северно Косово, добавяйки че той "няма да донесе нищо добро на онези, които живеят там. Той ще удовлетвори единствено екстремистите, които искат всичко, което се случва в Косово, да се разглежда през изкривената призма на незаконната декларация за независимост [на Косово]." 
						Новината за плана се появи преди няколко седмици в сръбските медии и по-късно бе потвърдена от косовския премиер Хашим Тачи и ръководителя на МГС Питер Фейт. 
						МГС създаде девет работни групи за прилагане на стратегията, която цели да направи косовските институции работещи в област, доминирана от въпросните сръбски паралелни структури. 
						"Смятаме, че гражданите заслужават по-добри услуги. Бихме искали да укрепим върховенството на закона," каза Фейт в неделя (24 януари). Смятаме, че създаването на община в Северно Косово би предложило повече автономия и права на общностите." 
						Тадич настоява, че целта на стратегията е да принуди сърбите в Северно Косово да признаят независимостта на Прищина, и призова КФОР и ЮЛЕКС да защитават сръбската общност. 
						Миналата седмица сръбският министър за Косово и Метохия, Горан Богданович, посети Северно Косово и се срещна с ръководители на сръбските общини в района. Представителите на властта единодушно отхвърлиха плана. 
						"Ще се борим да предотвратим това с всички дипломатически и законови средства," каза Богданович. 
						Планът предвижда създаването на община Северна Митровица и назначаването на общинско управление, подчинено на Прищина. Същият подход по-късно ще бъде приложен и в други сръбски общини. 
						Представители на ЕС заявиха, че стратегията не е план на Съюза. Никой не се е консултирал с ЮНМИК и мисията се разграничи от него, са заявили представители на сегашното испанско председателство на ЕС, цитирани от медиите в понеделник.

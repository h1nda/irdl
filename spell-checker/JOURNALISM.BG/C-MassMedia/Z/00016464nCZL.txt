Турция похвали усилията на САЩ срещу нападенията на кюрдски бойци 
					02/11/2005
					 
						АНКАРА, Турция -- Външният министър Абдула Гюл похвали във вторник (1 ноември) мерките, предприети от Съединените щати за предотвратяване на нападенията срещу турска територия от кюрдски бойци, базирани в Ирак. Гюл заяви, че двете страни са навлезли в "нова ера" на борбата срещу войнстващия екстремизъм. 
						Други новини -- Двама военнослужещи и селски стражар бяха убити в сблъсък с терористи от Кюрдската работническа партия в югоизточната провинция Сирнак, недалеч от границата с Ирак. Убит е и един от екстремистите.
						В понеделник вечерта 18 души бяха ранени при взрив на кола бомба в Семдинли, град в югоизточната провинция Хакари. Според съобщения в медиите взривът е станал близо до главната квартира на местната жандармерия и е причинил смущения в електрозахранването в региона. (Фокус - 02/11/05; Ройтерс, АФП, НТВ - 01/11/05)

Турция отхвърли възможността за отстъпки по кипърския въпрос 
					15/06/2009
					 
						НИКОЗИЯ, Кипър -- Турция няма да отстъпи от позициите си относно Кипър, каза в петък (12 юни) председателят на турския парламент Коксал Топтан. „Изключено е връщането назад,” каза той след разговори с кипърския турски лидер Мехмет Али Талят на частта под турско управление на разделения остров.
						Топтан обеща подкрепата на Турция в текущия процес на обединяване на острова, но настоя, че е необходимо да има „две отделни общности, две отделни суверенни правителства и две отделни държави”. Той призова ЕС да изпълни своите ангажименти за прекратяване на международната изолация на кипърските турци.
						Талят на свой ред отново повтори надеждите на своята общност за постигане на решение чрез преговори, макар и да отбеляза, че всяка сделка с кипърската гръцка страна трябва да бъде одобрена от турския парламент. (Заман - 13/06/09; Анадолска информационна агенция, Хюриет, ТРТ - 12/06/09)

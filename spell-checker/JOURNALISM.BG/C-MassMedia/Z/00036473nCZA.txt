Германски инвеститор може да се включи в проекта „Белене”
					25/10/2010
					Забавеният строителен проект в България ще получи нов импулс.
					(БТА, Агенция София Нюз, Dnevnik.bg, Медиапул, EMportal - 24/10/10; БТА, Dnevnik.bg - 23/10/10; Стандарт - 22/10/10; София Ехо - 05/10/10)
 
					 
						
Българската атомна електроцентрала „Белене” ще бъде изградена, заяви в неделя (24 октомври) председателят на парламента Цецка Цачева. [Ройтерс]
						АЕЦ „Белене” ще бъде изградена със сигурност, заяви в неделя (24 октомври) председателят на българския парламент Цецка Цачева, като потвърди неотдавнашните изявления на висши държавни служители, че скоро към проекта може да се присъедини германски инвеститор. 
						 „След посещението на министър-председателя [Бойко] Борисов в Бавария вече разполагаме с повече подробности за наличието на стратегически европейски инвеститор от Германия", заяви тя. „За българското правителство беше изключително важно да осигури участието на стратегически европейски инвеститор. Вече е почти сигурно, че сме намерили такъв.” 
						Междувременно американският посланик в България призова София да не прибързва с проекта на стойност няколко милиарда евро, преди да бъде направена оценка на неговата икономическа целесъобразност. 
						 „България трябва да си зададе два въпроса – дали АЕЦ „Белене“ е икономически целесъобразен проект и, на второ място, дали той ще осигури енергийна сигурност на България и на целия регион”, заяви в неделя Джеймс Уорлик в интервю за Българското национално радио. „Не съм сигурен, че е намерен отговорът на тези въпроси. Говорим за милиарди левове и решенията, които ще бъдат взети по отношение на „Белене“, ще се отразят на енергийната система на България за десетилетия напред." 
						Проектът за изграждането на втора атомна електроцентрала на българския бряг на река Дунав, 100 км източно от съществуващата централа в Козлодуй, беше започнат от бившия комунистически режим няколко години преди падането му в края на 1989 г. Поради финансови проблеми и под натиска от природозащитни организации София беше принудена да спре плана през 1991 г. 
						Смята се, че до този момент България е изразходвала над 1 млрд. евро за проекта. 
						Първата стъпка за неговото възобновяване беше направена през април 2005 г., когато правителството на тогавашния министър-председател Симеон Сакскобургготски даде зелена светлина за строителството. Около три години по-късно коалиционният кабинет, оглавяван от лидера на социалистите Сергей Станишев, сключи договор с руското държавно дружество „Атомстройекспорт“ за изграждането на два 1000-мегаватови реактора тип ВВЕР на стойност почти 4 млрд. евро. 
						До юли 2009 г., когато след победа на проведените по-рано същия месец парламентарни избори дойде на власт дясноцентристката партия на Борисов „Граждани за европейско развитие на България“ (ГЕРБ), бяха изразходвани повече от 400 млн. евро. Правителството на Борисов заяви, че ще преразгледа всички големи енергийни сделки с Русия, включително проекта „Белене”, преди да реши дали да продължи да ги изпълнява. 
						„Не виждам икономическите ползи“ от проекта „Белене“, заяви министърът на финансите Дянков дни след встъпването си в длъжност на 27 юли миналата година. „Дори ако намерим частни инвеститори, атомната електроцентрала „Белене” няма да бъде печеливша.” 
						По това време участието в бъдещата централа беше разпределено 51 % към 49 % между българската държавна Национална електрическа компания и германската РВЕ, която трябваше да осигури 2 млрд. евро за строителството. След като не успя да намери партньор, с който да сподели тежестта на финансирането и риска, и на фона на задълбочаващата се икономическа криза в България и идващите от София смесени сигнали за бъдещето на проекта базираната в Есен компания се оттегли от него през есента на 2009 г. 
						Това доведе до замразяването на проекта до намирането на нов стратегически европейски инвеститор. Русия неколкократно отправяше предложения да предостави на България гарантирани от държавата заеми в размер до 4 млрд. евро, които да позволят продължаването на строителството. Тези предложения бяха отхвърлени от Борисов и неговия предшественик. 
						Същевременно очакваната стойност на проекта се увеличаваше непрекъснато - от първоначално планираните 4 млрд. евро до 10 млрд. евро или повече. 
						Твърди се, че България неотдавна е определила максимална стойност за централата в размер на 7 млрд. евро, а според съобщения руснаците планират да предложат цена, която е с около 800 млн. евро по-висока от исканата от София. 
						По-рано този месец София и „Атомстройекспорт“ се споразумяха за шестмесечно удължаване на изтеклия на 30 септември договор за строителство, което да осигури повече време за постигането на споразумение.

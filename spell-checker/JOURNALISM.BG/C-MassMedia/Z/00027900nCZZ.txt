Наука и технологии: В Скопие се проведе национално състезание по компютърни игри
					29/09/2008
					Скопие бе домакин на четвъртото национално състезание по компютърни игри в Македония. Още новини от седмицата: “Тюрк Телеком” блокира достъпа до уебсайта на Ричард Доукинс; Белград бе домакин на международна конференция за електронните библиотеки.
					 
						
[AFP]
						Четвъртото национално състезание по компютърни игри в Македония завърши в Скопие миналата седмица. Отборът “Симпъл X” спечели първо място в дисциплината “Каунтър Страйк”. Александър Михайловски бе победител в индивидуалното класиране във "ФИФА 2008", а Християн Димитров надделя в “Нийд фор Спийд”. 
						*** 
						
						Турският интернет доставчик "Тюрк Телеком" е блокирал достъпа до уебсайта на британския биолог и писател Ричард Доукинс след решение на съда в Истанбул, съобщи в сряда (24 септември) НТВ. Доукинс определя книгата на турския креационист Аднан Октар “Атлас на сътворението" като “абсурдна”. Книгата разглежда произхода на човечеството от гледната точка на исляма. 
						*** 
						В катедрата по филология в Белградския университет от четвъртък (25 септември) до събота се проведе международна конференция със заглавие "Електронната библиотека". Проявата събра специалисти от Обединеното кралство, Турция, Сърбия, Босна и Херцеговина и други държави. 
						*** 
						В понеделник (22 септември) и във вторник в Охрид се проведе регионална конференция по информационни технологии. Повече от 180 участници от 13 държави обсъдиха публично-частните партньорства в областта на информационните технологии и комуникациите, тенденциите в областта на човешките ресурси, взаимодействието и сътрудничеството по съвместни проекти, глобализацията и стратегическите партньорства. 
						*** 
						
						Гръцкият изследовател Федон Авурис сподели тазгодишната награда за приложна физика “Юлиус Шпрингер”. “Шпрингер Сайънс+Бизнес Медия” награди Авурис и американския учен Тони Хайнц за пионерската им работа в областта на наноразмерните въглеродни материали и нанотръбите. Наградата бе връчена в Харвардския университет в събота (27 септември). 
						*** 
						
						Гръцкият математик Йоанис Антониу, професор в Университета “Аристотел" в Солун, получи наградата “Пригожин” за 2008 г. за своя принос към теорията на хаоса и сложните отворени системи, разработена за първи път от Иля Пригожин, негов учител и нобелов лауреат. 
						
						(Различни източници – 22/09/08-29/09/08)

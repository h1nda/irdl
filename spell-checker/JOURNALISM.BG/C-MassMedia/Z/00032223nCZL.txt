Силно земетресение разтърси западното крайбрежие на Гърция
					03/11/2009
					 
						АТИНА, Гърция -- Земетресение със сила от 5,7 по скалата на Рихтер стана рано сутринта във вторник (3 ноември) в Йонийско море в близост до западното крайбрежие на Гърция. Епицентърът е бил на 334 км западно от Атина. Не се съобщава за щети и пострадали.
						Други новини -- Заместник-министърът на гражданската защита Спирос Вугиас съобщи в понеделник, че властите са затворили породилия много спорове център за задържане на остров Лесбос, който беше критикуван от правозащитни организации. Центърът "Багани", който приютяваше около 900 нелегални имигранти, ще бъде ремонтиран, за да бъдат подобрени условията на живот в него. Имигрантите, които са се намирали в него, са преместени в други подобни центрове.
						Междувременно профсъюз в пристанище Пирея, най-голямото в страната, обяви стачка във вторник и сряда в знак на протест срещу концесия, дадена на китайската компания "Коско Пасифик". Работниците се опасяват, че тя ще доведе до съкращения на работни места. Протестиращите настояват воденото от ПАСОК правителство да предоговори 35-годишната концесия. Властите обаче обясниха, че договорът, влязъл в сила във вторник, не може да бъде променян. Стачката във вторник подновява 17-дневната стачка, проведена миналия месец. (АФП, АП - 03/11/09; Ройтерс, ДПА, АНА-МПА - 02/11/09)

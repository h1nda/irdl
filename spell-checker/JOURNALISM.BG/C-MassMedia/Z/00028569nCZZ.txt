Дипломатически дневник: Среща на турски и южнокорейски официални представители
					02/12/2008
					Южна Корея и Турция се стремят да засилят търговията помежду си. Още в дипломатическите новини: холандският министър по европейските въпроси Франс Тимерманс е в Атина.
					 
						
Южнокорейският премиер Хан Сънг-су бе в Анкара в понеделник (1 декември), за да обсъди засилването на търговията. [Гети Имиджис]
						Южнокорейският премиер Хан Сънг-су пристигна в понеделник (1 декември) в Анкара на двудневно официално посещение в Турция. Хан се срещна с колегата си Реджеп Тайип Ердоган. Предстоят му срещи и с президента Абдула Гюл и местни бизнес лидери за дискусии по засилването на двустранната търговия. 
						*** 
						Холандският министър по европейските въпроси Франс Тимерманс е на официално посещение в Гърция. В понеделник (1 декември) Тимерманс се срещна със заместник външния министър Янис Валинакис. Двамата обсъдиха усилията за овладяване на настоящата финансова криза, бъдещето на ЕС и други въпроси, като промените в климата, енергийната сигурност и незаконната имиграция. 
						*** 
						
						Македонска делегация, водена от премиера Никола Груевски, завърши двудневната си официална визита в Норвегия в понеделник (1 декември). Министърът на отбраната Ане-Грете Стрьом-Ерихсен отново подчерта подкрепата на Осло за пълната интеграция на Македония в НАТО. Делегацията се срещна още с премиера Йенс Столтенберг, председателя на парламента Торбьорн Ягланд и председателя на Центъра за мир и човешки права в Осло, Шел Магне Бондевик.
						*** 
						
						Турският външен министър Али Бабаджан пристигна в понеделник (1 декември) в Азербайджан по покана на колегата си Елмар Мамедяров. Една от темите в дневния ред на срещата бе инициативата на Турция да изгради платформа за стабилност и сътрудничество в Кавказ и мерките за нейното осъществяване. 
						*** 
						Еврокомисарят по образованието, обучението, културата и младежта Ян Фигел пристигна в неделя (30 ноември) на тридневно официално посещение в Кипър по покана на министъра на образованието и културата Андреас Димитриу. Фигел ще обиколи различни училища на острова и ще се срещне с президента Деметрис Христофиас.
						*** 
						
						Сръбският президент Борис Тадич се срещна на 26 ноември с датския премиер Андерс Фог Расмусен в Белград. Тадич отново подчерта, че сътрудничеството на Сърбия с Хагския трибунал за военни престъпления и прилагането на свързаните с ЕС реформи представляват ангажимент към международната общност, а не само усилия за изпълнение на критериите на ЕС. Расмусен изрази пълната подкрепа на страната си за кандидатурата на Белград за членство в ЕС. 
						*** 
						
						Косовският премиер Хашим Тачи се срещна в понеделник (1 декември) с директора за Западните Балкани в Генерална дирекция "Разширяване" на Европейската комисия, Пиер Мирел. Двамата обсъдиха предстоящата среща на Механизма за проследяване на стабилизацията, инициатива, целяща да поддържа напредъка на Косово към членство в ЕС. 
						
						(Различни източници 25/11/08-02/12/08)

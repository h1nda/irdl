ЮНМИК иска практически решения за Косово
					20/05/2010
					В доклада си на заседание на Съвета за сигурност на ООН тази седмица генералният секретар Бан Ки Мун определи ситуацията със сигурността в Косово като относително спокойна, но лабилна.
					От Линда Карадаку за Southeast European Times от Прищина -- 20/05/10
 
					 
						
Генералният секретар на ООН Бан Ки Мун докладва пред Съвета за сигурност относно ситуацията в Косово. [Гети Имиджис]
						ЮНМИК продължава да играе решаваща роля за стабилността на Косово, според генералния секретар на ООН Бан Ки Мун. Представяйки доклада си пред Съвета за сигурност на заседание в понеделник (17 май), той заяви, че мисията "остава ангажирана с улесняването на включването на всички страни в намирането на практически решения на въпросите от взаимен интерес". 
						ЮНМИК остава в уникалната позиция да улеснява диалога и работи с двете страни посредством създаване на работни групи, каза Бан. "Една от работните групи е започнала работа и се занимава с практическите страни на завръщането на бежанците в района на Кроя и Бърджани," обясни той. 
						Доброволното завръщане на членове на малцинствата се е увеличило, макар че абсолютният брой на завърналите се остава малък, каза той. Бан призова още Прищина и Белград да подходят прагматично към участието на представителите на косовските институции в регионалните и международни форуми". 
						Специална част от доклада му бе посветена на Северно Косово. Бан заяви, че "продължава да е обезпокоен от възможността за нарастване на напрежението, в случай че косовското правителство приложи стратегията си за Северно Косово в условия, лишени от прозрачност и диалог с местните общности и всички заинтересовани лица". 
						 Деликатните въпроси, засягащи Северно Косово, могат да бъдат решени единствено чрез продължаване на разговорите и координация между всички важни участници, които посредничат в решаването на местните проблеми и обстоятелства, каза генералният секретар. 
						Други належащи въпроси, засегнати в доклада на Бан, бяха функционирането на съдилищата в Северно Косово и електроразпределението. За последното Бан каза, че намирането на устойчиво решение все още е далеч. 
						Сърбия е взела под свой контрол елетроразпределението на север и вече издава сметки на потребителите, отбеляза той. 
						Ръководителят на ЮНМИК Ламберто Заниер представляваше Косово на заседанието. Той предупреди, че "липсата на съществен помирителен процес между общностите продължава да бъде предизвикателство, което заедно с икономическите трудности продължава да крие риск от социални вълнения." 
						Сръбският външен министър Вук Йеремич междувременно заяви пред Съвета за сигурност, че страната му настоява за нови преговори между Прищина и Белград, включително по въпроса за статута. 
						Той помоли членовете на Съвета да подкрепят усилията за намиране на трайно решение и каза, че предстоящото решение на Международния съд относно законността на декларацията за независимост на Косово би могло да отвори нова възможност за стратегически компромис. 
						"Тази година може да бъде година на взаимен успех. Искам да уверя Съвета за сигурност, че Сърбия е готова да се ангажира гъвкаво и искрено и че нашето намерение не е да замразим конфликта, нито да триумфираме, нито да подчиняваме когото и да било," каза той. 
						Разногласията относно статута не трябва да пречат на усилията за решаване на практическите въпроси, каза Йеремич. Той обвини косовските власти, че отхвърлят решенията на практически проблеми, нямащи връзка със статута, особено по отношение на върховенството на закона. 
						Косовският външен министър Скендер Хюсени, изказвайки се пред Съвета като независим гражданин, обобщи усилията на Косово да развива икономиката си, включително с нова магистрала, и да развие държавните си структури и институции. 
						 Той обаче също отправи обвинения. "Сърбия, посредством дестабилизиране и крайно възпрепятстващи намеси, продължи да бъде неотзивчива," каза той. "Насърчаването и подкрепата за незаконните структури на север продължи и обявяването на т.нар. избори - организирани от Сърбия в Северно Косово - е още едно безотговорно и неприемливо вмешателство."

В Истанбул бе открито древно пристанище
					21/06/2006
					Археолози, работещи на площадката за строеж на съвременен тунел, съобщиха, че са открили древно византийско пристанище. Още в културните новини: румънският певец Жика Петреску почина на 91 години; балетът на Чайковски "Лебедово езеро" бе представен за първи път от 15 години в Босна; "Анимафест" завърши в Загреб.
					
 
					 
						
Турски археолози работят върху останките на византийски кораб в Истанбул във вторник (20 юни). [Гети Имиджис]
						
Tурски археолози съобщиха, че са открили останките на византийско пристанище на строителна площадка в съвременен Истанбул. Останките са открити по време на изкопни работи на площадката на проекта "Мармарай" за построяване на подводен тунел през Босфора. Съобщава се, че са открити църква, градска порта и осем кораба, които вероятно са потънали по време на буря през 10-и век. 
						*** 
						Големият румънски певец Жика Петреску почина на 18 юни на 91 години. Прочут с интерпретациите си на румънски фолклор, по време на кариерата си той е записал над 1 500 песни. 
						*** 
						Първият международен фотографски фестивал "Фотосалон Подгорица" започна в черногорската столица на 19 юни. Участват около 200 представители на 16 страни. 
						*** 
						Балетът на Чайковски "Лебедово езеро" бе представен за първи път от 15 години в Босна и Херцеговина. В постановката, играна в Националния театър в Сараево, участваха солисти от Русия, Германия и Чехия. 
						*** 
						Седемнадесетият Световен фестивал на анимационните филми, "Анимафест", завърши в Загреб на 17 юни. Късометражният филм на британския режисьор Джоана Куин "Мечти и желания" спечели голямата награда. Наградата "Златен Загреб" за творческо и новаторско постижение спечели Симон Богоевич-Нарат от Хърватия за филма си "Левиатан", а наградата "Златко Гъргич" за най-добър първи филм бе връчена на Владимир Лесчов от Латвия за филма му "Безсъница". 
						*** 
						Тазгодишният традиционен културен фестивал "Скопско лето" бе открит в македонската столица на 19 юни с ретроспективна изложба на художника Райко Тодорович-Тодор. Четирдесет дневният фестивал включва музикални концерти, балетни постановки и художествени изложби на участници от региона, Франция, Израел и Съединените щати. 
						(Различни източници -- 14/06/06 – 21/06/06)

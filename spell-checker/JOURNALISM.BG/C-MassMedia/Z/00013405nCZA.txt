Македонски държавник: "2005 г. е изключително важна за кандидатурите на страната за ЕС и НАТО" 
					28/01/2005
					Македонският заместник-премиер Радмила Шекеринска очерта някои от мерките, върху които ще се съсредоточи страната й, за да бъде призната за официална кандидатка за ЕС и да получи покана за членство в НАТО.
					(Институт за изследване на войната и мира - 27/01/05)
 
					 
						
"Страната трябва да покаже, че притежава и стабилни институции, и надеждна правна система," каза македонският министър на евроинтеграцията Радмила Шекеринска. [АФП]
						Като определи 2005 г. като изключително важна за стремежите на страната й към евроатлантическа интеграция, македонският заместник-премиер Радмила Шекеринска очерта някои от задачите, върху които ще се съсредоточи балканската държава през следващите месеци. 
						"На 14 февруари в Брюксел Македония ще представи списък с обем 14 000 страници, включващ отговорите на въпросника на ЕС -- който ще бъде нещо като рентгенова снимка на сегашната ситуация на Македония и предвижданите от нея реформи", написа Шекеринска в свой коментар, публикуван от Института за изследване на войната и мира в четвъртък (27 януари). 
						Страната подаде молба за членство в ЕС миналата година и се надява да получи статут на страна кандидатка за ЕС през 2006 г., когато се надява да получи и покана за членство в НАТО. 
						В изказване пред Комисията по външните отношения на Европейския парламент еврокомисарят по разширяването Оли Рен каза, че след като получи отговорите, ЕК ще започне да работи по изготвяне на своето становище, което "може да бъде включено в дневния ред на Европейския съвет през декември". Ако Македония продължи своя курс на положително политическо развитие, тя може да се присъедини към Хърватия и Турция като официална кандидатка за ЕС, каза еврокомисарят. 
						Изпращането на въпросника в Брюксел обаче не е краят на историята, предупреди Шекеринска, като отбеляза, че предстоят трудни реформи. 
						"Страната трябва да покаже, че притежава и стабилни институции, и надеждна правна система," каза заместник-премиерът. "Тя трябва да насочи голяма част от своята енергия и ресурси към по-нататъшни реформи и по-добри постижения." 
						Местните избори през март, каза тя, ще бъдат проверка на демократичните принципи и спазването на върховенството на закона. Властите ще трябва да докажат, че са способни да организират честни и демократични избори, добави тя, като отбеляза, че от Скопие вече са отправени покани към чуждестранни и местни наблюдатели, които да проследят изборния процес. 
						Сред другите предизвикателства са реформирането на съдебната система и създаването на дългосрочен план, който да очертае пътя на страната към устойчиво икономическо равитие в рамките на конкурентния пазар на ЕС. 
						Друг важен проект ще бъде разработването на национална програма за приемане на достиженията на правото на ЕС, която ще определи точния график, в рамките на който Македония ще може изцяло да приведе икономиката и законодателството си в съответствие със стандартите и наредбите на ЕС. 
						В контекста на кандидатурата на страната за членство в НАТО Македония ускорява и вече приключва реформите в армията си, каза министърът. Това ще позволи на страната да изпълни изискванията на НАТО, като така се подготви и почвата за по-добро сътрудничество между македонските въоръжени сили и тези на алианса. 
						По-нататъшният напредък към членство в ЕС и НАТО ще бъде от полза за целия регион и ще осигури допълнителни гаранции срещу възможни заплахи за регионалната сигурност в бъдеще, каза Шекеринска. 
						"Това ще покаже също, че [интеграцията] може да се постигне само при спазване на принципите на демокрацията, толерантността и върховенството на закона -- и това с особена сила се отнася за балканските държави, които са преживели трудностите на етническото разделение и конфликтите," добави тя.

Нова вълна от тероризъм на Балканите?
12/12/2003
Идеологическото и географското положение на Турция между арабския свят и Европа, както и предпочитанията и към Запада, може да са станали причина за неотдавнашните терористични нападения в Истанбул.
От Ивелина Пухалева за Southeast European Times от София - 12/12/03
 
 
Вълната от бомбени атентати в Истанбул постави Югоизточна Европа в самия център на борбата срещу тероризма. Със своето 15-милионно население и ключовото си положение в региона градът се радва на значително медийно присъствие, така желано от екстремистите.
"Всички трябва да видят с широко отворени очи, че тероризмът не е местен проблем, че той не различава цветовете", каза Исмет Север, заместник-председател на Съюза на българските и турските бизнесмени, който живее в Истанбул. "Мисля, че не е случаен фактът, че два пъти в продължение само на една седмица Истанбул бе разтърсен от терористични атентати."
Турция вече 40 години се бори срещу тероризма. През 60-те и 70-те години на 20-и век - срещу левите екстремисти, през 80-те и 90-те години - срещу атаките на кюрдската сепаратистка партия, а от началото на новия век - срещу тероризма на ислямските фундаменталисти. В същото време страната неотклонно изпълнява своите задължения и отговорности на член на НАТО, като участва в операции в Сомалия, Босна и Херцеговина и Афганистан. Според много наблюдатели солидарността на Турция с нейните западни партньори и с партньорите й от алианса е основната причина ислямските терористи да се насочат срещу нея.
Двата бомбени атентата в Истанбул съвпаднаха с решението на НАТО да назначи представителя на Турция Хикмет Четин - бивш председател на парламента и министър на външните работи - за върховен цивилен главнокомандващ на мироопазващите сили в Афганистан.
След кървавите бомбени атентати през ноември турските власти незабавно обявиха своята решимост да открият всички, които са свързани с терористичния заговор. ЕС подкрепи Турция и неочаквано приветства желанието на страната да се присъедини към европейското семейство.
Само за няколко дни следователите откриха подробности за дейността на "Ал-Кайда" по набиране на членове и обучението им на Балканите. Румънски вестник писа, че част от тази терористична дейност се финансира и провежда в Европа.
Три балкански държави - България, Румъния и Турция - проведоха тристранна среща след бомбените атентати в Истанбул с цел да набележат съвместни мерки за борба с тероризма. Турция задълбочи разследването, като проследи произхода на някои от експлозивите, използвани от атентаторите самоубийци. Публикация в румънския всекидневник Гардианул насочва към две неназовани химически фабрики, едната от които в България, а другата в Румъния. Според вестника българската фабрика би била по-приемлива за терористите поради близостта й до Турция. Вестникът писа, че румънската фабрика е собственост на бизнесмени, които са напуснали Турция.
Българските власти заявиха, че са взети всички предпазни мерки, че тайните служби работят в тясно сътрудничество със западните си колеги и на територията на България не действат никакви терористически или забранени ислямски организации.
Фундаменталистките групировки, както и сепаратистите, чиято дейност до неотдавна бе по-скоро на местно ниво, започнаха да твърдят, че са свързани с "Ал-Кайда". Те се опитват да оправдаят атентатите си, като обвиняват Турция за връзките й със Съединените щати и Израел.
В резултат от това сега Турция сякаш е притисната "между дявола и дълбокото море" - непредсказуемият дявол на глобалния тероризъм и дълбокото море на европейските й стремежи.

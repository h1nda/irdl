Наука и технологии: Пазарът на персонални компютри в Румъния ще се разрасне
					04/06/2007
					Очаква се броят на продадените персонални компютри тази година да достигне 800 000. Още от седмицата: Загреб бе домакин на археологическа конференция; експерти от електронния бизнес се събраха в Белград.
					 
						
Продажбите на персонални компютри в Румъния достигнаха 134 млн. евро през първото тримесечие на тази година -- повишение с 44 % в годишно изражение. [Гети Имиджис]
						
						Румънският пазар на персонални компютри ще се увеличи с 25 % в годишно изражение, до 800 000 броя през 2007 г., съгласно неотдавнашно проучване на "Ай Ди Си Румъния". Проучването показа, че продажбите на персонални компютри са достигнали 134 млн. евро през първото тримесечие на тази година, близо 44 % повече от същия период на миналата година. 
						*** 
						В Загреб, Хърватия, се проведе научна конференция на тема "Хърватската археология през 20-и век". Тя привлече експерти от музеите в Загреб, Сплит, Задар и Пула. Проявата бе организирана от Хърватската археологическа асоциация, която отбелязва своята 130-годишнина. 
						*** 
						Шведската телекомуникационна компания "Ериксон" обмисля откриването на международен център за техническа поддръжка в Букурещ, заяви представител на фирмата, цитиран от агенция "Медиафакс". По-рано тази година друга международна фирма за телекомуникации -- финландската "Нокия" -- разкри плановете си да инвестира във фабрика за мобилни телефони и изследователски център, този път Клуж. 
						 *** 
						
						Белград бе домакин на конференция за електронен бизнес, "Инфотех 2007", която завърши в събота (2 юни). Проявата, организирана от Сръбската асоциация за информатика и телекомуникации, привлече експерти и представители на близо 40 фирми. Участниците обсъждаха цифровата икономика, сигурността на информационните системи и маркетинга в Интернет.
						 *** 
						Английската компания "И Ей Ди Ес Астриум" и турската "Делта Трейд енд Кънсалтънси Корпорейшън" сформираха ново съвместно дружество -- "Къмюникейшън енд Спейс Текнолъджис Индъстри Трейд Корпорейшън". Новата фирма ще разработва съвместни проекти в сферата на космическите и военните сателитни комуникации. 
						
						(Различни източници – 28/05/07-04/05/07)

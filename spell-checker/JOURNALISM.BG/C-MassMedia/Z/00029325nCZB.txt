България е изправена пред трудна година
					16/02/2009
					В България предстоят да се проведат два вида избори това лято, но гласоподавателите изглежда са по-загрижени за икономическите проблеми, отколкото за изборите. Освен че трябва да се ускорят реформите, за да се смекчи ефекта от глобалната финансова и газова криза, София също трябва да засили борбата срещу корупцията и организираната престъпност, за да избегне санкциите на ЕС. 
					(Различни източници)
 
					 
						
Българите може би ще преживеят труден период тази година. [Гети Имиджис]
						Българските гласоподаватели ще гласуват два пъти през лятото - първо за представители на страната в Европейския парламент (ЕП) и второ - за избор на депутати в националния законодателен орган. 
						Но те смятат, че изборите ще окажат по-малко влияние върху развитието на страната тази година, отколкото глобалната икономическа криза и замрязаването на милиони евро помощ от ЕС за България миналата година, според неотдавнашно проучване на агенция "Алфа Рисърч" със седалище в София. 
						Според проучването, проведено през първата половина на декември, българите проявяват по-малко оптимизъм по отношение на очакванията си за икономическото положение в страната в сравнение с предишната година. Две трети твърдят, че 2009 г. ще бъде по-лоша - 32% - или същата - 34%. Делът на онези, които очакват годината да бъде по-добра от предишната са 33%, което е спад в сравнение с 42% от проучване в края на 2007 г. 
						Въпреки че българите са малко по-оптимистично настроени по отношение на личното си благополучие тази година, най-големите им тревоги са свързани с инфлацията, възможна загуба на приходи и работа и други икономически трудности в резултат на глобалната икономическа криза. 
						Първоначалната реакция на правителството по отношение на кризата бе да отрекат, че тя е имала някакво значимо отражение върху икономиката, като бе цитиран високия икономически ръст на страната, значителния бюджетен излишък и резервите в чуждестранна валута. Експертите обаче предупредиха, че няма място за самодоволство и призоваха властите да обмислят мерки за смекчаване на потенциалния негативен ефект от глобалния спад. 
						Според МФВ БВП може да се понижи от 6,25% през 2008 г. до около 2% тази година и че и бездруго ниските чуждестранни преки инвестиции вероятно ще продължат да намаляват. 
						"Публичните финанси са в добро състояние с един от най-високите фискални излишъци в Европа. Освен това балансът на централната банка и на правителството е стабилен с големи чуждестранни резерви и значителни буфери, натрупани в сметката на фискалния резерв", съобщава Фондът в изявление от 15 декември, но предупреждава, че "много по-уязвим е частният сектор". 
						
Много хора се страхуват, че ще загубят работата си в резултат на финансовата криза. [Гети Имиджис]
						В крайна сметка, след като в строителството, преработвателната промишленост и други сектори почувстваха първите признаци на кризата, тристранната правителствена коалиция, ръководена от Българската социалистическа партия (БСП), призна, че страната няма да може да се измъкне от кризата невредима. Най-лошото се очаква през пролетта, смятат експерти. Повече от 50 000 души ще изгубят работата си. 
						Мудността на правителството по отношение на ускоряването на реформите, за да се смекчи ефекта от кризата, предизвиква гнева на гражданите. Усилва се широкоразпространеното недоволство от неуспеха на властите да изкоренят корупцията по високите етажи на властта и организираната престъпност, което е главната причина за решението на ЕС през юли да спре почти 500 милиона евро помощ за България и за безвъзвратната загуба на 220 милиона евро от тази сума през ноември. Много анализатори смятат, че страната може да загуби още финансиране от ЕС тази година, тъй като мерките, които тя обеща да осъществи, не показват значими резултати. 
						През 2008 г. България остана най-бедната членка на ЕС. Тя също бе определена като най-корумпираната страна от блока на 27-те според годишния Глобален доклад за корупцията на "Трансперънси Интърнешънъл", публикуван през септември. 
						Общественото доверие в ключови държавани институции бе твърде ниско. През декември според "Алфа Рисърч" рейтингът на кабинета бе 10%, на парламента 7% и на органите на съдебното следствие и прокуратурата между 12% и 14% . Икономическите страхове, ниското равнище на доверие в институциите и политическата фрагментация могат да разпалят отново напрежението и да предизвикат рязка промяна в обществените нагласи, предупреждава агенцията в края на една година, белязана от серия стачки и протести на работници от стоманодобивната промишленост, фермери и други. 
						Положението се влоши още повече, когато доставките на руски природен газ за България през Украйна бяха спрени на 6 януари заради задълбочаващия се спор за заплащане на доставките между Москва и Киев по време на една от най-студените зими от години. Поради липсата на алтернативни маршрути, които да осигурят непрекъснатия поток на газови доставки за България, която разчита почти изцяло на руски внос, за да удовлетвори потребностите си, икономиката и населението на балканската страна бяха силно ощетени от новата криза. Недостигът на газ доведе до увеличаване на потреблението на електричество до рекордно високи равнища. 
						След десет дни криза премиерът Сергей Станишев нареди да започне подготовката за отваряне отново на един от четирите 440-мегаватови реактори от съветската епоха в атомната електроцентрала в Козлодуй, които България се съгласи да затвори, за да осигури влизането си в ЕС през 2007 г. Той обаче подчерта, че реакторът ще бъде отворен само ако продължи газовата криза и ако мярката бъде одобрена от Брюксел. 
						Президентът Георги Първанов също призова за отваряне на затворените реактори в Козлодуй, отбелязвайки в годишната си реч за националната сигурност на 16 януари, че София не иска да разпали "ядрен енергиен конфликт" с ЕС, чието съгласие трудно ще бъде получено, смятат наблюдатели. 
						
Премиерът Сергей Станишев нареди да започне подготовка за отваряне отново на един от четирите реактора в атомната електроцентрала в Козлодуй. [Гети Имиджис]
						Първанов настоява по въпроса да бъде проведен референдум. 
						На фона на нарастващото недоволство в обществото се чуват все повече гласове за провеждането на референдум по един различен въпрос преди изборите през лятото. Мнозина искат да гласуват за сменяне на сегашната избирателна система с пропорционално разпределени партийни листи с мажоритарна система. Привържениците на тази идея настояват, че всички следващи парламентарни избори ще възпроизведат същия неефективен модел, ако не бъде сменена сегашната система на гласуване. 
						Мнозинството от настоящите депутати обаче едва ли ще бъдат преизбрани, ако се въведе мажоритарна избирателна система. Шансовете те да подкрепят призива за референдум по този въпрос са по-малко от нищожни. 
						И въпреки това 60% от избирателите посочват, че смятат да гласуват в предстоящите парламентарни избори. Но много от тях твърдят, че не подкрепят нито една от партиите. 
						Дясноцентристката партия "Граждани за европейско развитие на България" (ГЕРБ) на кмета на София Бойко Борисов, която не е представена в сегашния парламент, продължава да има най-висок рейтинг, с 20,9% подкрепа на гласоподавателите с право на глас според проучването на общественото мнение през декември . БСП на Станишев е втора с 15,5%, следвана от ултранационалистическата партия "Атака" с 6,7%. Другите две партии в правителствената коалиция, ръководена от БСП - етническата турска партия "Движение за права и свободи" и "Национално движение за стабилност и възход", имат подкрепа от съответно 6% и 2,2%. 
						Дясната опозиционна партия "Демократи за силна България" и Съюзът на демократичните сили получават подкрепа на избирателите по-малка от 2% според проучването на "Алфа Рисърч" през декември. Според анализатори двете партии биха имали много по-големи шансове да преминат прага от 4%, за да влязат в парламента, ако се обединят за изборите през лятото. Неотдавна сформираната коалиция "Напред" изглежда има малки шансове да влезе в следващия парламент. 
						Само 29% от анкетираните от "Алфа Рисърч" през декември смятат, че изборите за ЕП са "много важни".

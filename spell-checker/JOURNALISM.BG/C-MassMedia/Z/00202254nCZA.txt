Откраднатите протести в Букурещ изкривяват демокрацията
					17/01/2012
					Сблъсъците в центъра на Букурещ помрачиха мирните антиправителствени протести. 
					От Паул Чокою за Southeast European Times от Букурещ -- 17/01/12
 
					 
						
Мирните протести в Букурещ прераснаха в неделя (15 януари) в сериозни сблъсъци. [Габриел Петреску/SETimes]
						Националният протест от последните четири дни срещу мерките за строги икономии и противоречивия законопроект за здравната система беше помрачен, след като мирните демонстрации се превърнаха в хаос заради намесата на банди от футболни хулигани. 
						В неделната вечер (15 януари) в центъра на Букурещ имаше най-много насилие от падането на комунизма насам, като магазини бяха изпочупени и ограбени, а повече от 30 души бяха хоспитализирани. 
						Протестиращите къртеха пейки, рушаха автобусни спирки, чупеха прозорците на магазини и палеха автомобили, хвърляйки камъни и пиратки по жандармеристите, които пък им отвърнаха със сълзотворен газ. Един жандармерист пострада тежко, след като беше ударен в главата с парче от бордюр. Близо 150 души досега са арестувани по различни обвинения, някои от тях за притежание на несмъртоносни оръжия и наркотици. 
						Демонстрациите започнаха в Букурещ като израз на подкрепа за родения в Палестина д-р Раед Арафат, основател на румънската спешна помощ, който миналата седмица подаде оставка като заместник държавен секретар на здравеопазването в знак на протест срещу новия закон, целящ реформиране на здравната система. 
						Във вторник Арафат заяви, че ще остане на поста си, след като правителството заяви, че ще преразгледа противоречивия законопроект. 
						Законопроектът щеше да доведе по същество до приватизация на системата, позволявайки на частни застрахователи да управляват голяма част от държавния здравен бюджет. Арафат, известна обществена личност в Румъния, заяви, че новата система ще бъде в ущърб на пациентите. Шествията в негова подкрепа скоро обхванаха и други градове, привличайки много други хора, които пък отхвърлят мерките за строги икономии на правителството. 
						Това, което обаче започна като мирно демократично шествие, скоро се превърна във военна зона на Университетския площад в Букурещ, т.нар. "нулев километър на румънската демокрация", мястото, където недоволните се събираха на протести през последните 21 години. 
						"Аз и съпругата ми дойдохме да се противопоставим публично на закона за реформата в здравната система, защото смятаме, че всичко ще отиде в челюстите на акулите от частния сектор", каза за SETimes пенсионерът Аугустин Козма. 
						"Но ултрасите [футболните фенове] откраднаха нашия протест и, което е по-лошо, го делегитимираха. Нашите искания вече никой не ги чува, защото всички са насочили вниманието си към тях. Тъжно е да видиш как едно национално действие отстъпва пред шепа хулигани, които нямат друга цел, освен да провокират", добави той. 
						
Четвъртият ден на антиправителствените протести в Букурещ. [Габриел Петреску/SETimes]
						Футболни фенове казаха, че са излезли на улицата не за да предизвикват хаос, а да протестират срещу закон, който праща в затвора хора, които палят факли на стадионите. 
						"Това са същите хора, заради които стадионите в Румъния сега са празни. Това е, защото човек не може да заведе децата си на футболен мач. Те разрушиха духа на румънския футбол чрез хулиганските си действия", заяви за SETimes Адриан Добре, спортен коментатор от телевизия "Спорт 1". 
						"Те освен това са продукт на снизходителното законодателство и последствие от корумпираната национална футболна система, в която през последните 20 години преобладават нагласените мачове. Това е контекстът, в който се развиват подобни действия", добави Добре. 
						Анализатори твърдят, че посланието на първоначалните мирни протести е било изкривено. 
						"Мирните протести са важни за демокрацията. В този случай обаче първоначалните цели на уличните шествия бяха отклонени и ако подобни насилствени действия продължат, протестите ще изгубят значението си", заяви за SETimes Септимиус Парву, зам.-председател на водещата румънска НПО "Асоциация Продемокрация". 
						Той заяви, че ултрасите явно са били много добре координирани в неделя вечерта, оставяйки впечатлението, че някой стои зад тяхната проява на сила. 
						"Част от вината пада върху жандармеристите, които организираха частите си по лош начин тази вечер", отбеляза също Парву. В понеделник вечерта обаче силите за сигурност изглеждаха по-добре организирани и потушиха всеки опит за насилие. 
						Парву подчерта и значението на мирните национални протести. "Това е доказателство, че това може да се случи." 
						На фона на широкото обществено недоволство президентът Траян Бъсеску помоли министър-председателя Емил Бок да оттегли сегашния закон за реформа на здравната система и да изготви нов, отговарящ на исканията на хората. 
						След по-добре координирана намеса на силите за сигурност нивото на насилие сред протестиращите спадна. "Мирните протести cа законни, но уличното насилие не се толерира и е неприемливо", заяви Бок в понеделник сутринта. По-късно шествията в центъра на Букурещ продължиха без големи инциденти.

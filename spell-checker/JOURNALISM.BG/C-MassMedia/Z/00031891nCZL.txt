ЕК смята да предложи либерализиране на визовия режим с Косово, но изтъква рисковете за журналистите
					06/10/2009
					 
						ПРИЩИНА, Косово – Според вътрешен документ на Европейската комисия (ЕК), цитиран от местните медии в понеделник (5 октомври), се очаква ЕС да препоръча либерализиране на визовия режим с Косово, но при определени условия. В проектодоклада, който разглежда напредъка на Косово, се казва също, че ЕС ще поиска всички страни да се ангажират с оказването на помощ на Прищина по нейния път към евро-атлантическа интеграция. "Възпрепятстването на участието на Косово в някои регионални инициативи поради несъгласието на Сърбия трябва да бъде критикувано,” се отбелязва в доклада. Обръща се внимание и на незадоволителното положение на журналистите и медиите в Косово и се настоява по този въпрос да бъдат предприети спешни мерки.
						Други новини -- Премиерът Хашим Тачи заяви в понеделник, че прилагането на принципите на правовата държава в Косово е предпоставка за постигането на мир, стабилност и икономическо развитие. По време на заседание на Координационния съвет по законността Тачи посочи, че институциите трябва да бъдат по-ангажирани в борбата с корупцията в митниците, която според него е основен проблем за страната. Тачи отбеляза, че борбата срещу организираната престъпност и други негативни явления може да се води само в тясно сътрудничество с международната гражданска мисия в Косово. (Зери, Косова Сот, Кохавижън - 06/10/09; Инфо Прес, Кохавижън - 05/10/09)

Румъния ще укрепва застрашените от земетресения сгради
					13/05/2005
					Румъния е силно изложена на сеизмична активност, но много от зданията в градовете не могат да издържат на мощно земетресение. С помощта на Световната банка властите се надяват да се справят с проблема, преди да е настъпила катастрофа.
					От Разван Амариеи за Southeast European Times от Букурещ – 13/05/05
 
					 
						
Четиридесет от блоковете и обществените сгради, които трябва да бъдат укрепени тази година, се намират в центъра на Букурещ. [AФП]
						Между 1992 и 2000 г. повече от 3400 сгради из цяла Румъния бяха проверени от строителни експерти, които направиха оценка на готовността им да издържат на земетресения. Експертите поставиха 578 сгради в най-високата категория на сеизмичен риск, което означава, че тези сгради могат да се срутят при земетресение със степен над 6,0 по скалата на Рихтер. 
						Повечето от най-рисковите сгради са жилищни блокове, а някои са ресторанти, театри и магазини. Освен това не по-малко от 67 болници в 55 града -- сред които три от четирите болници за спешна помощ в Букурещ -- също са включени в списъка. Това кара мнозина да се запитат къде ще бъде оказвана медицинска помощ на жертвите в случай на сериозна катастрофа. В Тимишоара, един от най-големите румънски градове, сред потенциално застрашените сгради са не само пет болници, но и главното управление на противопожарната служба, както и инспектората за извънредни ситуации. 
						Уязвимостта на Румъния на сеизмична активност прави проблема особено сериозен. "Според нашата прогноза следващото голямо земетресение -- със сила над 6,5 -- ще се случи в Румъния през следващите две или три години," каза Георге Мармуряну, ръководител на Института по физика на земята в Мъгуреле. Междувременно ежедневникът Гардианул цитира експерта на Световната банка Габриел Йонита, който е казал, че Букурещ е "европейската столица, която е най-изложена на сеизмична опасност, и един от десетте големи града в света, застрашени от земетресения." 
						Повече от 1000 души загинаха в столицата при земетресението от 1977 г., когато се срутиха десетки блокове, построени преди Втората световна война. Специалистите смятат, че са застрашени не по-малко от 17000 души, които живеят в т. нар. сгради с "червен кръг" -- наречени така заради знака, поставян в миналото на застрашените от струтване сгради. 
						През последните 13 години правителството обещава да предприеме действия. Досега обаче са укрепени едва 26 застрашени сгради -- по-малко от една на всеки 20 сгради. Тази година властите отделиха парите, необходими за укрепване на още 47 сгради, 40 от тях в центъра на Букурещ. До края на следващата година трябва да започне и работата по останалите 500 сгради, съобщи правителството. 
						"За укрепването на всички сгради от списъка са необходими още около 150 млн. евро," каза министърът на благоустройството Ласло Борбели. Очаква се заем от 155 млн. евро от Световната банка да покрие по-голяма част от разходите. 
						 Очаква се и собствениците на застрашените сгради да дадат своя принос. По закон държавният бюджет може да предостави помощ само на семейства с месечен доход под 165 евро. Останалите трябва да платят своя дял за период от 25 години на безлихвени вноски. Много от хората не желаят да плащат, независимо че са изложени на постоянна опасност.

Обилни снеговалежи създават остри проблеми в Албания 
					01/02/2005
					Зимните бури засегнаха сериозно северните части на Албания, блокирайки пътища и оставяйки населението в изолация. Правителството, НПО и деловите среди се включват във възстановителните операции. 
					От Арди Пулай за Southeast European Times в Тирана -- 01/02/05
 
					 
						
Албанци бутат камион, заседнал в снега близо до македонската граница. Силните снеговалежи блокираха много пътища в северо-източната част на страната. [AФП]
						Силните снеговалежи и дъждове, продължили няколко дни в Албания, предизвикаха хаос по пътищата на страната, особено в северната част, където някои села са напълно изолирани. Съществува остър недостиг на хранителни продукти, особено сред пътниците, блокирани от атмосферните условия в продължение на дни. Снежните преспи, достигащи на места дълбочина от над два метра, взеха 13 жертви, повредиха къщи и направиха няколко централни пътища непроходими, се казва в съобщения на местната преса. 
						Разпределението на храните и други помощи чрез военни хеликоптери започна в края на седмицата. Помощите се изпращат от Дуръс и Кавая до Кукеш, Пешкопи и Мирдита. МО и въоръжените сили работят заедно с Базата за гражданска защита, Бригадата за бързо реагиране, инженерната бригада и транспортната бригада, както и с военната болница в страната, Министерството на обществения ред, местните органи на управление и общинските власти. 
						Армейски части подпомагат силите на гражданска защита при разчистване на пътищата. Военните действат във Фуше Арез-Кукеш, Кафе Буал-Пешкопи, Шкодра и Мирдита. 
						По време на извънредно заседание на правителството вицепремиерът Намик Докле призова към спешни мерки за подпомагане на онези, които са засегнати от бурите и за възстановяване на енергозахранването в областите, където има прекъсвания. 
						"Правителството одобри извънредни средства за справяне със ситуацията, първият приоритет е храната и другите жизненоважни продукти да достигнат до нуждаещото се население възможно по-скоро. Следим ситуацията отблизо и ще направим всичко необходимо, за да я преодолеем," каза Докле. До този момент властите са отпуснали 332 000 евро за покупка на храни и други продукти. Същата сума е заделена и за местните власти, които се борят да овладеят ситуацията.
						Междувременно мнозина призовават албански строителни компании и други представители на бизнеса да предложат техническа и финансова помощ. Неправителствената организация "Стига" работи тясно с деловите среди и местните власти, за да улесни предоставянето на такава помощ.

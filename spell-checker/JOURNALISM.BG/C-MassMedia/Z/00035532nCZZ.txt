Дипломатически дневник: Гръцкият министър Друцас посети Сърбия и Косово
		03/08/2010
		Гръцкият заместник-министър на външните работи Димитрис Друцас посети Белград и Прищина. Още в дипломатическите новини: Албания и Андора обещават да засилят отношенията си; представители на Словения и Хърватия обсъждат "Люблянска Банка".
		 
			
Гръцкият заместник-министър на външните работи Димитрис Друцас. [Гети Имиджис]
			В петък (30 юли) гръцкият заместник-министър на външните работи Димитрис Друцас бе в Сърбия и Косово. В Белград Друцас се срещна с президента Борис Тадич и с външния министър Вук Йеремич. Двамата дипломати подписаха меморандум за сътрудничество по европейските въпроси. 
			В Прищина Друцас се срещна с президента Фатмир Сейдиу и с премиера Хашим Тачи. Посещението бе направено след като Международният съд издаде своето консултативно мнение относно независимостта на Косово, определяйки, че тя не е в нарушение на международното право. Гърция е една от петте страни, членки на ЕС, които не са признали независимостта на Косово. 
			*** 
			
				Очаква се сръбският президент Борис Тадич скоро да посети Албания, предадоха в понеделник (2 август) медиите в Тирана и Белград. Новината бе потвърдена от посланика на Албания в Белград, Шпетим Чауши, който заяви, че Тадич се е отзовал положително на поканата за посещение. 
			*** 
			
				Албания и Андора заявиха намерение да засилят отношенията си след посещение на външния министър Илир Мета в събота (31 юли). Туризмът, банките, околната среда и инфраструктурата бяха някои от областите на евентуално сътрудничество, които бяха обсъдени. Мета запозна колегата си Шавиер Еспот Миро с процеса на евроинтеграция в Албания и нейната конструктивна роля в региона.
			*** 
			
				Албанският премиер Сали Бериша бе в четвъртък (29 юли) в Брюксел, където се срещна с белгийския си колега Ив Льотерм. Двамата премиери отново потвърдиха решимостта си да насърчават двустранното сътрудничество във всички сфери, особено икономическия и търговския обмен и увеличаването на белгийските инвестиции в Албания. 
			*** 
			Словенският външен министър Самуел Збогар и неговият хърватски колега Гордан Яндрокович обсъдиха неуредените задължения към хърватски клиенти на бившата "Люблянска Банка" -- основен нерешен въпрос между двете страни. Срещата се проведе в сряда (28 юли) в словенското гранично село Обреже. 
			*** 
			Външният министър на ОАЕ шейх Абдула Бин Зайед ал Нахаян и кипърският му колега Маркос Киприану се срещнаха в сряда (28 юли) в Абу Даби. Двамата дипломати подписаха споразумение, което освобождава от входни визи притежателите на дипломатически и специални паспорти от двете страни. Те подписаха също меморандум за разбирателство относно дипломатическите консултации. 
			
				(Различни източници -- 27/07/10-03/08/10)

Специална комисия на ЕС за Хърватия ще проведе първото си заседание на 26 април 
					25/03/2005
					 
						ЛЮБЛЯНА, Словения -- Наблюдаващият екип на ЕС, който ще бъде изпратен в Хърватия, за да направи оценка на сътрудничеството с трибунала на ООН за военни престъпления, ще проведе първото си заседание на 26 април, заяви в четвъртък (24 март) външният министър на Люксембург Жан Аселборн по време на разговори със словенския си колега Димитрий Рупел. Екипът включва Аселборн, британския външен министър Джак Стро, австрийския външен министър Урсула Пласник, върховния представител на ЕС по въпросите на сигурността Хавиер Солана и комисаря по разширяването Оли Рен. Откриването на присъединителните преговори между Хърватия и ЕС бе отложено по-рано този месец заради недостатъчно сътрудничество в областта на военните престъпления. Аселборн изрази надежда, че преговорите ще започнат до края на юни.
						Също в четвъртък хърватският президент Стипе Месич се срещна неофициално със словенския си колега Янез Дърновшек в Любляна. Дърновшек подчерта, че Словения е една от най-силните поддръжнички на кандидатурата на Хърватия за ЕС. (Вечерни лист, Нови лист - 25/03/05; ХИНA - 24/03/05)

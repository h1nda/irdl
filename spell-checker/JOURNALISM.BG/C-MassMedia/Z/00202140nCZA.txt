Сърбите са разочаровани от забавянето по отношение на кандидатурата на страната за членство в ЕС
					10/12/2011
					Девети декември трябваше да бъде историческа дата. Вместо това ЕС не даде очакваната зелена светлина.
					От Бояна Милованович за Southeast European Times в Белград – 10/12/11
 
					 
						
Решението на ЕС е добре дошло за партиите, които не искат Сърбия да се присъедини към ЕС, смята президентът Борис Тадич. [Ройтерс]
						На срещата си в Брюксел в петък (9 декември) Европейската комисия (ЕК) отложи дългоочакваното решение да даде на Сърбия официален статут на страна кандидатка за членство в ЕС. 
						Президентът на ЕК Херман ван Ромпой каза, че напредъкът на Сърбия ще бъде оценен през февруари, а решение ще бъде взето на срещата на върха на ЕС през март. 
						Комисията похвали Белград за положените усилия, особено по отношение на хармонизирането на законодателството с това на ЕС и на ареста на оставащите обвиняеми от Хагския трибунал, но поиска продължаване на диалога с Прищина. 
						"Ние окуражаваме Сърбия да продължи този диалог. Ясната цел на ЕС е да даде на Сърбия статут на страна кандидатка за членство", каза Ван Ромпой. 
						Сръбският официален представител, отговарящ за кандидатурата на страната за интеграция в ЕС, вицепремиерът Божидар Делич, подаде оставка след решението на ЕК. Той каза, че решението "не е онова, което очакваше Сърбия". 
						Същевременно обаче той призова Сърбия да продължи процеса на интеграция в ЕС. 
						В обръщение към нацията президентът Борис Тадич каза, че Сърбия не трябва да се отказва от европейското си бъдеще, тъй като всеки друг избор би имал сериозни последици. 
						Политиката на страната "както по отношение на ЕС, така и на Косово" не е претърпяла поражение, настоя президентът. 
						"Тази политика няма подходяща алтернатива. Независимо от това, че Европа е изправена пред трудности, ние принадлежим към Европа. Убеден съм, че ще получим статут на страна кандидатка за членство някой друг път", каза Тадич. 
						Сърбия ще продължи да провежда диалог с Прищина, каза той, защото косовският проблем трябва да бъде решен. Той отново призова сърбите в Северно Косово да отстранят барикадите. 
						"Дори да се откажем от членство в ЕС, косовският проблем ще остане и замразяването му няма да премахне трудностите", каза Тадич. По-скоро "той ще направи живота на сърбите в Косово по-несигурен." 
						Той потвърди, че Сърбия няма нито косвено, нито пряко да признае Косово. 
						Междувременно опозиционните партии призоваха правителството да подаде оставка и да свика избори. "Правителството трябва да поеме отговорност поне по някакъв начин да покаже, че носи отговорност, поне веднъж по време на този мандат да се представи като група хора, които са морални и честни", каза лидерът на Сръбската прогресивна партия (СПП) Томислав Николич. 
						Професорът по политически науки Предраг Симич каза за SETimes, че отлагането на решението за кандидатурата е лошо послание за целия регион, особено в момент, в който икономическата криза се разраства. 
						"Едно положително решение за кандидатурата на Сърбия можеше да донесе на Балканите една по-спокойна година и да привлече повече внимание към европейските, а не към балканските проблеми в страните от региона", каза Симич. 
						Управляващата коалиция се намира в трудно положение, добави Симич, тъй като целта, около която тя изгради своя мандат, не бе постигната. 
						"Опозицията, водена от СПП, сега ще бъде още по-настоятелна в исканията си за свикване на избори колкото се може по-скоро", каза той. 
						Анализаторът Владимир Гоати каза за SETimes, че решението на ЕК посочва липса на доверие, че Сърбия ще прилага съществуващите споразумения. 
						Не всичко е загубено за управляващата коалиция, тъй като тя има втори шанс на срещата на върха на ЕС през март. Тя трябва обаче да вземе предвид и автономиятана на сръбската общност в Северно Косово, каза Гоати. 
						"Сръбските власти трябва да отделят повече внимание на положението на сърбите в Северно Косово, тъй като иначе ще бъде трудно да се постигне решение", заключи той.

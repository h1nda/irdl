Сърбия е с една стъпка по-близо до присъединяване към ЕС
					09/11/2011
					Докато някои политици имат големи надежди, анализатори предупреждават, че пътят на Сърбия към присъединяването й към ЕС може да бъде дълъг и труден. 
					От Бояна Милованович за Southeast European Times от Белград -- 09/11/11
 
					 
						
ЕК настоява Сърбия да продължи с реформите и действията против корупцията. [Ройтерс] 
						Сърбия очаква на 9 декември краен отговор за кандидатурата си за член на ЕС. През октомври Европейската комисия (ЕК) препоръча на Сърбия да бъде даден кандидат-членски статут, но решението за определяне на начална дата за преговори за присъединяване зависи от преговорите между Белград и Прищина. 
						Сръбският премиер Мирко Цветкович смята това развитие за голям успех, твърдейки, че препоръката на ЕК е "финалният изпит, който това правителство е взело". 
						ЕК заяви, че Сърбия си е спечелила кандидат-членския статут с арестите на лицата, издирвани от Трибунала в Хага, и с напредъка в реформите. Все пак ЕК посочи също, че Сърбия трябва да продължи да прилага реформите в системата и да се бори с корупцията. 
						Председателят на правителствения отдел за евроинтеграция Милица Делевич отбеляза, че Сърбия не трябва да се отпуска въпреки позитивната оценка на ЕК. 
						"Комисията поддържа позицията си, че това, което е направено, е достатъчно Сърбия да продължи напред. Това не означава, че ситуацията е идеална или че има време за почивка. Въпреки че няма изрични условия, продължаването на реформите, завършването на реформата в съдебната система, борбата с корупцията, следенето на приемането на новите закони - всичко това ще бъде обект на внимание от ЕК и страните членки до 9 декември", заяви Делевич за всекидневника "Вечерне Новости". 
						Сръбският президент Борис Тадич заяви, че кандидат-членският статут открива много възможности, тъй като изпраща важни икономически сигнали на инвеститорите, и потвърди пред сръбската общественост, че страната върви по правилния път. "Трябва да сме оптимисти, но да не изпадаме в еуфория", предупреди Тадич. 
						Анализатори и представители на опозицията смятат, че Сърбия няма да спечели много от потенциалния си кандидат-членски статут, особено сега, когато Европа е обхваната от икономическа криза. 
						Представителят на белградския Институт по европеистика Мирослав Прокопиевич каза за SETimes, че освен малко по-големите инвестиции, Сърбия няма да види голяма полза от кандидат-членския си статут. 
						"Всички тези инвестиции не са достатъчни; ще бъде трудно, ако реформите не продължат", каза Прокопиевич. 
						"На практика времето, необходимо една държава да се превърне от кандидат-членка в пълноправна членка, е между осем и 12 години. Сред страните в региона на Словения и отне най-малко време, докато на България най-много", каза Прокопиевич. 
						Икономическият анализатор Мирослав Здравкович каза за SETimes, че Сърбия няма изобщо да спечели от кандидатурата си, докато не организира и не засили собствената си икономика и преди всичко не увеличи износа. 
						"Това, че по дърветата ще поникнат златни плодове веднага щом станем кандидат-членка на ЕС, е политическа измислица", подчерта Здравкович. 
						Той посочи, че Сърбия трябва да създаде по-добра бизнес среда и да привлече инвеститори, което не е лесно във време, когато Европа е в криза и намалява инвестициите. 
						"Трябва да развием собствените си ресурси и да направим реформите за наше добро, защото това са условията на ЕС", заяви Здравкович. 
						Опозицията не споделя оптимизма на управляващото мнозинство по отношение на очаквания кандидат-членски статут. "Кандидатурата е просто една чакалня за членство в ЕС, за което Сърбия плаща с част от територията си - Косово", заяви за SETimes председателят на Демократическата партия на Сърбия Петър Петкович. 
						Той каза, че политиката на сегашното правителство, което твърди, че няма друга алтернатива освен Европа, е вредно за националните и държавните интереси на Сърбия. 
						"На Сърбия бяха наложени възмутителни условия, каквито нямаше за нито една друга държава, която в момента е членка", заяви Петкович.

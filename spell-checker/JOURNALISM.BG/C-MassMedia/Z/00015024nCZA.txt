В Македония ще бъдат построени двадесет нови водноелектрически централи 
					24/06/2005
					Словенска компания си осигури правото да построи и да експлоатира 20 водноелектрически централи в Македония през следващите 30 години. След това съоръженията ще бъдат прехвърлени на държавата.
					От Зоран Николовски за Southeast European Times от Скопие -- 24/06/05
 
					 
						
Сега Македония внася около 1 млрд. квтч електричество годишно за задоволяване на нуждите си. [Гети имиджис]
						Македонското правителство подписа протокол с "Турбо институт" от Словения за построяването на 20 малки водноелектрически централи. Тъй като този тип централи не се нуждаят от язовир, планира се построяването им да завърши за две години. Словенската фирма ще инвестира самостоятелно в проекта за 100 млн. 
						Министърът на икономиката Фатмир Бесими и главният изпълнителен директор на "Турбо институт" Владимир Керчо подписаха сделката на 17 юни. След церемонията Бесими приветства проекта като важно събитие за икономиката, особено в енергийния сектор. Той ще има положителен ефект върху интензификацията на инвестиционния цикъл и ангажирането на македонски строителни фирми, каза Бесими. 
						Според условията по протокола 70 % от стойността на инвестицията трябва да се реализират чрез ангажиране на македонски фирми. "Турбо институт" отговаря за изготвянето на документацията, както и за построяването и поддръжката на централите. След изтичането на 30-годишния срок на концесията централите ще бъдат прехвърлени на държавата без заплащане на обезщетение. 
						Миницентралите ще бъдат с обща мощност 20 мегавата и ще произвеждат 300 милиона квтч електроенергия. 
						Проучванията показват, че Македония има достатъчен хидроенергиен потенциал за поддържането над 400 малки централи. Според министерството на околната среда този тип централи е най-добрият избор по отношение на опазването на околната среда, тъй като не изпускат вредни емисии и не изискват построяването на язовири и създаването на големи водоеми, които смущават растителните и животински ареали. Такива водоеми влияят и върху микроклимата. 
						В момента годишното производство на електроенергия в Македония е 1,5 млрд. квтч. По-голямата част -- 1,01 млрд. квтч -- се осигурява от две топлоелектроцентрали, а други 10 до 12 % се осигуряват от хидроенергия. Освен това Македония внася около 1 млрд. квтч годишно за своите нужди. 
						Експерти очакват до края на тази година общото производство на електроенергия да достигне около 7 млрд. квтч. Междувременно търсенето може да се увеличи до 11 млрд. квтч. Така ще има недостиг от около 4,0 млрд. квтч годишно.

Сърбия активизира издирването на Младич 
					29/09/2004
					На фона на предупрежденията, че международната общност губи търпение поради отказа на Белград да сътрудничи, постъпват съобщения, че сръбските власти са започнали масивно издирване на военновременния босненско-сръбски командир Ратко Младич. 
					(Independent - 29/09/04; AП, Ройтърс, Гласът на Америка , Радио Б92, Танюг - 28/09/04)
 
					 
						
Сръбската полиция интензифицира издирването на един от най-търсените от Трибунала в Хага заподозрени във военни пресътпления Ратко Младич. [Архив]
						Изправена пред растящ международен натиск да изпълни задълженията си към Трибунала на ООН за военни престъпления, Сърбия вероятно е засилила издирвателните си действия спрямо един от най-търсените обвиняеми от Хагския съд. 
						Анонимен висш представител на сръбските служби за сигурност е заявил пред АП във вторник (28 септември), че в момента тече масивна издирвателна операция по отношение на бившия босненско-сръбски командир Ратко Младич. 
						Операцията с участието на сръбски сили за борба с тероризма и екип от западни експерти е стартирала след издаването на заповед за ареста на беглеца и след подаване на разунавателна информация от американски и други източници, е казал представителят на службите. 
						Полицията обаче не пожела да потвърди издирвателната операция и заяви, че в този ден не са били регистрирани необичайни дейности. 
						Съобщава се, че Младич притежава малка къща в село Бобова на около 20 км от Валево и мнозина считат, че той е прекарал там лятото. 
						"Примката около Младич се затяга," е заявил представителят на сръбските служби. Междувременно неназован американски дипломат, запознат с операцията, е изразил оптимизъм, че "Младич скоро ще бъде арестуван". 
						През 1995 г. Трибуналът на ООН за военни престъпления повдигна обвинения срещу Младич и бившия босненско-сръбски лидер Радован Караджич за ролята им в конфликта от периода 1992-1995 г. в Босна и Херцеговина. И двамата са обвинени в геноцид във връзка с клането в Сребреница през 1995 г., когато са били убити 8000 мъже и момчета мюсюлмани, както и по време на обсадата на Сараево. 
						Главният прокурор на Трибунала Карла дел Понте многократно настоява, че Младич се укрива в Сърбия. Белград отрича това. Властите там обаче са изправени пред растящ международен натиск да предадат Младич и още 15 обвиняеми - ключово условие за евроатлантическата интеграция на Сърбия-Черна Гора. 
						Носят се слухове, че САЩ са поставили краен срок 1 октомври на Сърбия да демонстрира сътрудничество или да бъде санкционирана с прекратяване на американска финансова помощ от 100 млн. щ.д. Британският всекидневник Индипендънт съобщи в сряда, че Вашингтон ще блокира и достъпа на Сърбия до средства от международните финансови институции.
						Американският посланик със специални поръчения по военните престъпления Пиер-Ришар Проспер отрече твърденията, че има конкретен краен срок, но посочи същевременно, че сътрудничеството отдавна е трябвало да е факт. 
						"Според мен действителността показва, че Белград трябваше отдавна да започне да сътрудничи," посочи Проспер в Хага във вторник. "Това е положението днес и светът вече губи търпение."
						След разговорите си с дел Понте и с председателя на съда на ООН Теодор Мерон американски представители са предупредили, че Белград рискува да изгуби подкрепата на Вашингтон за желанието й предполагаемите военнопрестъпници да бъдат съдени в местни съдилища. 
						"За да се гледат делата в местни съдилища, първо трябва да е налице сътрудничество с Трибунала, това означава арестуване на Младич и другите висши представители," каза Проспер, допълвайки, че може би е време да се направи преглед на подкрепяния от ООН план за приключване на дейността на Трибунала до 2010 и за продължаване на мандата му и след тази дата.

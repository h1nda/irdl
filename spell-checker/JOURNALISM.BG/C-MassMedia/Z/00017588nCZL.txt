Медиите в БиХ и Хърватия съобщават за подозрителна смърт на лебеди
					14/02/2006
					 
						САРАЕВО, Босна и Херцеговина (БиХ) -- В Босна и Херцеговина и Хърватия се съобщава за подозрителна смърт на диви лебеди, съобщиха медиите и в двете страни във вторник (14 февруари), с което увеличиха тревогите от разпространението на птичия грип в Европа. Според сараевския ежедневник "Дневни аваз" два мъртви лебеда са намерени в централния регион на БиХ Яйце. Първите изследвания за вируса на птичия грип са били отрицателни, но проби ще бъдат изпратени във Великобритания за допълнителна проверка. Освен това хърватските медии съобщиха, че през последните два дни няколко мъртви лебеда са били намерени в района на Загреб и в момента се изследват за птичи грип. 
						Също във вторник софийската водоснабдителна компания отново подчерта, че няма риск от заразяване на водата в местния язовир "Искър", от който се снабдява българската столица. Местните жители са притеснени, след като мъртъв лебед бе открит близо до язовира.
						Междувременно властите в Гърция изследват мъж за птичи грип. Ако диагнозата бъде потвърдена, това ще е първият случай на птичи грип при хора в Европа. (Дневни Аваз, index.hr, БНР - 14/02/06; Нюз Интърактив, АНА, МПА, Ройтерс - 13/02/06)

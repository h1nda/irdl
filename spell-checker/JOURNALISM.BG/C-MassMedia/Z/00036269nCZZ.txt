Дипломатически дневник: Папандреу бе удостоен с германската награда "Квадрига"
					05/10/2010
					Гръцкият премиер Георгиос Папандреу бе посочен като пример за подражание. Още в дипломатическите новини: Сърбия и Черна гора подписаха споразумение за реадмисия.
					 
						
Гръцкият премиер Георгиос Папандреу (вдясно) получава наградата в Берлин. [Ройтерс]
						
						Гръцкият премиер Георгиос Папандреу (вдясно) бе удостоен в неделя (3 октомври) в Берлин с германската награда "Квадрига" за "Сила на правдивостта". Присъжданата ежегодно в Деня на обединението на Германия от организацията с нестопанска цел "Веркщат Дойчланд" награда по традиция се дава на личности, "примери за подражание, посветили се на просвещението". Папандреу обеща, че страната му ще съумее да преодолее кризата с дълга и да приложи реформите, необходими за привеждане на финансите й под контрол. 
						*** 
						
						Сръбският вътрешен министър Ивица Дачич и колегата му от Македония Гордана Янкуловска подписаха в понеделник (4 октомври) споразумение за реадмисия. След церемонията в Белград Дачич каза, че скоро ще бъдат подписани още няколко споразумения, насочени към засилване на борбата срещу организираната престъпност и тероризма. Двамата министри присъстваха на откритата в понеделник двудневна регионална конференция, посветена на борбата с организираната престъпност.
						*** 
						Грузинският премиер Ника Гилаури пристигна в понеделник (4 октомври) на официално посещение в България. Гилаури и колегата му Бойко Борисов се срещнаха, за да обсъдят енергийното сътрудничество и в частност българските планове за закупуване на сгъстен природен газ от Азербайджан през грузинската газопроводна система. Доставките трябва да се транспортират със специални танкери през Черно море. Проектът може да заработи през 2012 г. Двамата лидери разговаряха също и за възможността за пускане на преки полети между столиците София и Тбилиси, както и на фериботна линия между двете страни. 
						*** 
						
						Сръбският външен министър Вук Йеремич бе в понеделник (4 октомври) на еднодневно посещение в Андора. Той се срещна с премиера Жауме Бартумеу Касан, председателя на Генералния съвет Хосеп Далерес Кодина и външния министър Хавиер Еспот Миро. Обсъдени бяха кандидатурата на Сърбия за членство в ЕС и двустранното сътрудничество. 
						*** 
						Китайският премиер Вън Цзябао каза в неделя (3 октомври), че неговата страна би могла да помогне на Гърция да превъзмогне настоящите си затруднения чрез тясно сътрудничество. В слово в парламента в Атина Вън каза, че Пекин и Атина трябва да засилят двустранната си търговия и връзки в областта на корабоплаването, транспорта, науката и туризма. Вън се срещна с президента Каролос Папуляс, който подчерта стратегическото значение на отношенията между двете страни. 
						*** 
						Сирийският външен министър Уалид Муалем заяви в неделя (3 октомври), че само Турция може да бъде посредник в евентуални преки мирни преговори между неговата страна и Израел. Той направи своя коментар в кулоарите на сирийско-турска министерска среща в северния град Латакия. Турският външен министър Ахмет Давутоглу каза, че отношенията между Турция и Сирия "са над това, което предлагат съществуващите образци на сътрудничество", и биха могли да служат като образец. 
						*** 
						Представители на отдела на Европейската комисия (ЕК) за Македония в ГД "Разширяване" бяха в Скопие преди излизането през ноември на доклада на ЕК за напредъка на страната в процеса на евроинтеграция, предадоха в петък (1 октомври) местните медии. Източници твърдят, че ЕК ще призове Македония да предприеме допълнителни действия за реформиране на съдебната система, публичната администрация и укрепването на политическия диалог. Същите източници казват, че от юни насам страната като цяло е отбелязала нов импулс в областта на реформите. 
						*** 
						
						Черна гора и Хърватия подписаха споразумение за взаимно екстрадиране на лица, заподозрени в организирана престъпност и корупция. Документът бе подписан в петък (1 октомври) от министъра на правосъдието Мираш Радович и гостуващия му хърватски колега Дражен Бошнякович. Двамата бяха единодушни, че споразумението, което влиза в сила веднага, трябва да засили двустранното сътрудничество в борбата срещу организираната престъпност. 
						 *** 
						
						Сръбският президент Борис Тадич и колегата му от Република Сръбска (РС) Райко Кузманович се съгласиха на 28 септември, че между Белград и Баня Лука няма открити въпроси. След разговори в сръбската столица те заключиха, че двустранното сътрудничество се е подобрило, особено в икономическия сектор. Кузманович каза, че неговата автономна област ще подкрепи всяко споразумение между Белград и Прищина по косовския въпрос. Тадич отново повтори, че Сърбия зачита териториалната цялост на Босна и Херцеговина.
						
						(Различни източници 29/09/10-05/10/10)

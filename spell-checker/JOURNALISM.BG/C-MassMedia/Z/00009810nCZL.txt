ЕС разпространи в Македония "черен списък" на дванайсет лица
12/02/2004
Списъкът от лица, на които ЕС няма да издава визи, включва бивши членове на Армията за национално освобождение, лидери на т. нар. Албанска национална армия и двама бивши началници от специалните полицейски сили, т. нар. "Лъвове".
От Мария Лазарова за Southeast European Times от Скопие - 12/02/04
 
 
"Заемането на тази обща позиция . е ясно послание за постоянната подкрепа на ЕС за пълното прилагането на Охридското рамково споразумение и подкрепа за страната по пътя й към Европа," каза Сорен Йесен-Петерсен, специален представител на ЕС в Скопие. [АФП]
Съветът по сигурността към ЕС възприе обща позиция на ограничителни мерки срещу екстремистите в Македония, които активно съдействат или участват в насилствени екстремистки действия, като така възпрепятстват или пречат на Охридското рамково споразумение.
"Възприемането на тази обща позиция от Съвета в Брюксел е ясно послание за постоянната подкрепа на ЕС за пълното прилагането на Охридското рамково споразумение и подкрепата за тази страна по пътя й към Европа. Забраната за издаване на визи е недвусмислено доказателство, че ЕС няма да толерира екстремистки и недемократични средства, които блокират пълното прилагане на Рамковото споразумение в Охрид и с това напредъка към Европа. Ситуацията ще се следи непрекъснато", каза Сорен Йесен-Петерсен, специален представител на ЕС в Скопие.
"Черният списък" на ЕС включва Хамди Байрамовски - известен като командир Бреза - който се издирва от македонската полиция за няколко престъпни акта, и Авдил Якупи-Чакала, бивш главнокомандващ на Армията за национално освобождение, обвинен от македонската полиция като отговорен за насилствени актове и няколко бомбени нападения в Скопие. Чакала се предаде миналия месец на войниците на КФОР в Косово и очаква екстрадиция в Македония. Същото се отнася и за Джемаил Хисени, известен още като командир Джейми Шей, който се предаде на служителите на КФОР през декември.
В списъка е включен и Саит Рушити, бивш член на албанската Армия за национално освобождение, за ареста на когото бе издадена международна заповед. Македонското министерство на вътрешните работи организира акция за ареста му в село Раковче през миналия юни, но той успя да избяга. Рушити се предаде на македонската полиция във вторник (10 февруари).
Гафур Адили, лидер на Албанската национална армия, известен още като командир Вардари, също е включен в списъка. Както и Гюлер Сюлеймани и Изаир Самиу-Бачи, които участваха в насилственото завземане на сградата на "Тетово табак", в която сега се помещава Тетовският университет.
Списъкът включва бивш ректор на Тетовския университет, Фадил Сюлеймани, и двама бивши командири на "Лъвовете", специална полицейска част в Македония: Горан Стойков и Горан Георгиевски, още известен като Муйо. Единственият включен в черния списък политик е председателят на тетовския клон на Демократична партия на албанците Даут Реджепи-Лека.
Във вторник Вашингтон добави Джезаир Шакири, Мендух Тачи и Якупи-Чакала към списъка си от лица, на които са забранени финансови операции със САЩ. Банковите им сметки са блокирани.
Управляващият Социалдемократически съюз на Македония заяви, че списъкът ще предизвика желаните резултати, като отбеляза, че сътрудничеството между министерството на вътрешните работи и КФОР е довело до предаването на трима от списъка.
Включените в списъка ще бъдат наблюдавани в продължение на 12 месеца.

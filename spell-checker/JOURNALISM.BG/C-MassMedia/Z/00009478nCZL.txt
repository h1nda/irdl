Интеграцията, реформите и организираната престъпност са начело в списъка на предизвикателствата пред Албания
13/01/2004
След като преодоля правителствената криза от миналата година, Албания възстанови нормалния си курс към приключване на преговорите по Споразумението за стабилизиране и асоцииране с ЕС. Някои официални представители обаче са предпазливи при даването на обещания.
От Арди Пулай за Southeast European Times в Тирана - 13/01/04
 
 
Сред основните цели на Албания за 2004 г. е успешното приключване на преговорите по Споразумение за асоцииране и стабилизиране (ССА) с ЕС - важен процес, който ще определи бъдещето на страната в рамките на западноевропейското семейство. Преговорите започнаха преди година. Тирана бе обещала да ги приключи през 2003 г., надявайки се на подкрепа от Рим по време на шестмесечното италианско председателство на ЕС.
Процесът обаче бе блокиран поради вътрешнополитически проблеми, вкл. неотдавнашната правителствена криза. Новият кабинет начело с премиера Фатос Нано, който бе одобрен от парламента в последните дни на 2003 г, определя европейската интеграция за свой висш приоритет.
Властите този път са по-предпазливи при даването на обещания и не поставят крайни срокове за приключване на САА с ЕС.
Страната тепърва трябва да осъществява реформи, които ще проправят пътя към икономическото й бъдеще. Законът за връщане и компенсиране на собствеността е една от задачите, с които властите трябва да се справят през 2004 г. Подпомогнат от ОССЕ, парламентът се очаква да приеме нов закон за собствеността през тази година.
Най-важното предизвикателство обаче остава борбата срещу организираната престъпност. В понеделник (12 януари) Нано свика заседание на новия Съвет по сигурността за обсъждане на възможните мерки. Той обеща, че 2004 г. ще бъде годината, през която ще бъде нанесен решителен удар срещу организираната престъпност и че трафикът на хора и наркотици ще бъде прекратен. Заседанието се проведе в деня на национален траур в памет на загиналите 21 потенциални емигранти, които намериха смъртта си в Йонийско море.
Междувременно президентът Мойсиу подчертава позитивното, посочвайки засиленото регионално сътрудничество, приноса на Албания в борбата срещу тероризма, началото на преговорите по САА, както и беатификацията на майка Тереза.
"Като цяло, имиджът на Албания, независимо от приливите и отливите, се придвижи в положителна посока, " заяви Алфред Моисиу.

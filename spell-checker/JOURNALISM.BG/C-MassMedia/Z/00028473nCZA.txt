Албанците ще бъдат санкционирани при неплащане на сметките си за електроенергия
					24/11/2008
					Албанците, които закъснеят с плащането на своите сметки за електроенергия, може да останат на студено тази зима.
					От Маньола Хала за Southeast European Times от Тирана – 24/11/08
 
					 
						
Който не плаща сметките си, ще остане без ток. [Гети Имиджис]
						Албанците са свикнали с нередовното електроснабдяване, а понякога и пълното му прекъсване. Но тази зима, след неизбежната приватизация на електроразпределителното дружество, албанците за първи път ще изпитат нов вид прекъсване на електроснабдяването: спиране на доставките на електроенергия за клиентите, които не са си платили сметките за ток. 
						Албанската национална телевизия излъчва съобщения за обществеността, които предупреждават потребителите на електроенергия да плащат своите сметки. В противен случай електрозахранването им "ще бъде прекъснато", предупреждава съобщението. 
						Причина за промяната е приключването на преговорите между чешката компания ЧЕЗ и министерството на търговията и енергетиката за закупуването на 76 % от ОСШ, държавното електроразпределително дружество на Албания. 
						ЧЕЗ спечели търга за приватизацията на компанията в началото на октомври с оферта от 102 млн. евро. Процесът трябва да завърши до края на тази година. 
						Според условията на търга ЧЕЗ трябва да изплати дълговете на разпределителния оператор и да инвестира над 200 млн. евро през следващите пет години. В замяна на това Тирана ще криминализира кражбата на ток, въпрос, който по-рано не беше с висок приоритет за правоприлагащите органи. 
						Междувременно обществото започва да разбира, че сметките трябва вече да се плащат без закъснение. По данни на ОСШ домакинствата са изплатили 82 % от задълженият си към октомври, а бизнесът е издължил 92 %. Най-големи длъжници са държавните институции. 
						Енергийният сектор на Албания е разделен между три държавни фирми - КЕШ, която отговаря за производството, ОСТ, която е оператор на преносните мрежи, и наскоро приватизираната ОСШ. 
						Според КЕШ контролираният от държавата енергиен сектор може да доставя 68 % от необходимото на страната електричество. Останалата част се доставя от швейцарски, чешки и сръбски компании. 
						Албания се стреми да приватизира своя енергиен сектор с надеждата да привлече повече инвестиции, да подобри управлението на сектора и по този начин да реши честите финансови проблеми на отрасъла. Представените в страната международни институции силно насърчават тази стратегия; например Международната финансова корпорация помогна за провеждането на търга за ОСШ. 
						Наблюдатели очакват, че приватизацията на ОСШ ще даде началото на поредица от други приватизационни сделки. 
						ОСШ е втората по размер държавна фирма, която ще бъде приватизирана, след бившия петролен монополист АРМО.

Съветът на министрите на БиХ встъпи официално в длъжност
16/01/2003
 
САРАЕВО, Босна и Херцеговина (БиХ) -- Новият Съвет на министрите на БиХ официално встъпи в длъжност в сряда (15 януари) след официална церемония в Сараево. В обръщението си към участниците, напускащият поста си премиер Драган Микеревич заяви, че неговото правителство е допринесло значително за развитието на позитивните процеси в страната. Той добави, че предава поста в атмосфера на толерантност и се надява тя да се запази и занапред. Новоназначеният министър-председател Аднан Терзич каза на свой ред, че церемонията отбелязва новия дух на приемственост сред институциите в БиХ, независимо от политическите и идеологически различия.
Също в сряда, в Сараево приключи тридневна техническа конференция, организирана от Службата на върховния представител и Трибунала на ООН за военни престъпления. Участниците стигнаха до заключение, че най-подходящият начин за воденето на съдебни процеси за по-маловажните случаи на военни престъпления е създаването на специална палата в рамките на държавната съдебна система на БиХ. Главният прокурор на трибунала Карла дел Понте заяви, че в новата съдебна палата ще работят местни квалифицирани професионалисти под ръководството на международната общност. Трибуналът на ООН вече е прехвърлил на властите в БиХ документите по 500 съдебни дела. (ПБС БиХ, РТРС, Източници на ОХР, ХИНА - 15/01/03)

Вътрешнополитически борби бавят избирането на ново гръцко правителство
					09/11/2011
					Докато гърците се тревожат дали ще получат нови международни заеми, политическите лидери се борят кой да поеме властта.
					От Анди Дабилис за Southeast European Times от Атина – 09/11/11
 
					 
						
Премиерът Георгиос Папандреу (вляво) участва в преговорите за ново коалиционно правителство. [Ройтерс]
						Пред очите на ужасените гърци политическите дрязги между управляващата Социалистическа партия ПАСОК и консервативния й противник „Нова демокрация“ намаляват все повече шансовете за сформиране на ново правителство, което да осигури предоставянето на международна помощ на страната. 
						Премиерът Георгиос Папандреу, който преди три дни изрази готовност да се оттегли, в сряда (9 ноември) преговаря с лидера на опозицията Антонис Самарас за това, кой да застане временно начело на държавата и какъв да бъде съставът на временното правителство до провеждането на изборите следващата година. 
						Лидерите на другите по-малки партии в Гърция призоваха Папандреу и Самарас да прекратят споровете и да намерят решение. 
						Бившият заместник-председател на Европейска централна банка Лукас Пападемос е смятан за най-вероятния избраник за временно изпълняващ длъжността премиер. Той обаче твърди, че с него не са осъществявани контакти. 
						Папандреу спечели вот на доверие на 4 ноември, след като оттегли плана си гърците да решат на референдум дали приемат втория спасителен пакет от 130 млрд. евро от "тройката" ЕС-МВФ-ЕЦБ, както и допълнителните мерки за строги икономии, които да предотвратят изпадането на страната в банкрут. Той заяви, че ще подаде оставка и ще предаде управлението на коалиционно правителство. След три дни преговори и спорове обаче все още няма изгледи за решение. 
						Според коментари, докато Пападемос изчаква, се обсъждат имената на председателя на Съда на Европейските общности Василис Скурис, на бившия гръцки омбудсман Никифорос Диамандурос, на бившия председател на парламента Апостолос Какламанис и на настоящия председател на парламента Филипос Пецалникос. 
						Говорител на правителството съобщи, че в сряда ще бъде постигнато споразумение, но подобни съобщения през предходните два дни не се оправдаха. 
						Смята се, че пречка за избирането на Пападемос е несъгласието на министъра на финансите Евангелос Венизелос на банкера да се даде възможност сам да избере администрацията, която трябва да работи с "тройката". 
						Пападемос е определян като компромисен вариант, който се ползва с широка подкрепа заради своята независимост. Това обаче може да е проблем за политическите лидери, които искат да имат по-голямо влияние върху правителство, което ще бъде хибрид от стари врагове. 
						„Пападемос е много добър избор, защото основният проблем на всяко гръцко правителство, сформирано от гръцките партии, е че няма да може да изпълни необходимите мерки“, заяви за SETimes преподавателят по икономика в Янинския университет Пантелис Камас.
						Тройката поиска писмен ангажимент, преди да отпусне просрочения транш от 8 млрд. евро от сегашния пакет от заеми в размер на 109 млрд. евро. 
						Самарас заяви, че ще подкрепи постигнатите договорености. 
						Без помощта Гърция няма да има достатъчно средства, за да извърши плащанията към своите работници и пенсионери, които с безпокойство очакват развръзката, докато политиците спорят при закрити врати. 
						Еврокомисарят по икономическите и финансовите въпроси Оли Рен заяви, че без подписаните документи Гърция няма да получи транша от заема. „Изключително важно е цялата политическа класа сега да възстанови изгубеното доверие в ангажимента на Гърция към програмата на ЕС и МВФ“, заяви той. 
						Гърците протестират, участват в безредици и стачкуват от 18 месеца заради мерките на строги икономии, които според тях са насочени срещу работниците, пенсионерите и бедните, докато същевременно според доклад на министерството на финансите укрили данъци лица дължат на държавата повече от 40 млрд. евро. 
						Лидерите на еврозоната посочиха, че е възможно Гърция да бъде изключена от 17-членната група, ако не бъде избрана коалиция, която подкрепя договорения през юли нов спасителен пакет. 
						Коалиционното правителство ще трябва също да одобри бюджета за 2012 г. преди края на ноември. 
						Според Хараламбос Царданис, директор на Института по международни икономически отношения в Атина, новото правителство ще осигури на Гърция глътка въздух. „Сформирането на коалиция [ще бъде] облекчение за народа, защото това дава сигнал, че икономическата криза вече не е политическа криза“, заяви той за SETimes. 
						Михаил Халиасос, председател на катедрата по макроикономика и финанси в Университета “Йохан Волфганг Гьоте” във Франкфурт, твърди, че в краткосрочен аспект може и да няма разлика кой ще бъде на власт, защото според него е налице нежелание за започване на реформи и създаване на по-производителна икономика. 
						Засега, каза той за SETimes, „това не може да е еднопартийно правителство с няколко сменени министри, което не се ползва с пълната подкрепа на всички партии.“

Брамерц е в Белград, за да обсъди сътрудничеството с Трибунала в Хага
					10/09/2008
					 
						БЕЛГРАД, Сърбия -- Главният прокурор на Хагския трибунал Серж Брамерц пристигна с висши официални лица на двудневна визита в Белград в сряда (10 септември). Брамерц ще обсъди сътрудничеството на Сърбия с Хага, продължаващите усилия да се открият и екстрадират оставащите двама укриващи се военнопрестъпници, Ратко Младич и Горан Хаджич, и прехвърлянето на документи от държавния архив в Трибунала. Белград желае да получи положителен доклад от Брамерц по-късно този месец, като настоява, че арестът на бившия босненски сръбски лидер Радован Караджич доказва, че Сърбия възнамерява да изпълни всичките си задължения към Трибунала, което е ключово изискване за продължаване на процеса на интеграция на страната в ЕС. 
						Във вторник прокурорът за военни престъпления Владимир Вукчевич каза, че Сърбия засилва издирването на Младич и Хаджич, тъй като правителството иска да "приключи въпроса с Хага". "Работата на нашите служби е на практика незабележима, но се работи много", каза той пред информационната агенция АФП. (Политика, Данас, РТС - 10/09/08; Бета, АФП, Б92, Танюг - 09/09/08)

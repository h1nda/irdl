Премиерът на Македония Бучковски определя двустранните връзки с Гърция като "замразени"
					10/08/2005
					 
						СКОПИЕ, Македония -- Премиерът Владо Бучковски казва, че двустранните отношения с Гърция са замразени поради продължаващия спор за наименованието на страната. "Открито трябва да се каже, че Македония и Гърция имат проблеми," каза той в изявление, публикувано в броя от сряда (10 август) на скопския ежедневник "Утрински весник", отбелязвайки, че през последните осем месеца не се е състояла нито една среща на високо равнище между двете съседки. Бучковски заяви, че дори ако уреждането на спора за конституционното наименование на страната му, което Гърция не признава по исторически причини, не бе условие за интеграцията на Македония в ЕС, откритият въпрос би причинил забавяния и проблеми в процеса на присъединяване. Той още веднъж подчерта готовността на Скопие да намери взаимноприемливо решение по спора, но каза, че страната му не може да се откаже от конституционното си наименование, "Република Македония". (Уеб-сайт на македонското правителство, Утрински весник - 10/08/05)

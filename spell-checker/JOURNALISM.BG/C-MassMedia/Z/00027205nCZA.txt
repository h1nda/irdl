Бомбени нападения в Истанбул отнеха живота на 17 души, а десетки бяха ранени 
					28/07/2008
					Две бомби убиха в неделя вечерта 17 души и раниха над 150 на улица в Истанбул. Турските власти съсредоточиха разследването си върху терористичната Кюрдска работническа партия.
					От Айхан Шимшек за Southeast European Times -- 28/07/08
 
					 
						
Първият взрив стана на оживена пешеходна улица в квартал Гюнгьорен. Вторият, много по-силен взрив избухна, след като на мястото се бе насъбрала тълпа от хора. [AФП]
						Два съгласувани бомбени взрива на оживена истанбулска улица в неделя (27 юли) убиха най-малко 17 души, пет от които деца, и раниха над 150. 
						Цел на неделните бомбени атентати бяха цивилните граждани в оживения истанбулски квартал Гюнгьорен. По времето на експлозиите улицата е била пълна с пешеходци. 
						Според очевидци първото устройство било малка шумова граната. Втората бомба се е взривила на 50 метра от първата, отнемайки живота на хора от тълпата, събрала се около мястото на първия взрив. Според експертите такава последователност във времето е често срещана терористична тактика. 
						Нито една организация не пое отговорност веднага, но силите на сигурността насочиха разследванията си върху терористичната Кюрдска работническа партия (ПКК), която е обект на засилени нападения от турските военновъздушни и сухопътни сили. Валията на Истанбул Муамер Гюлер заяви пред репортери в понеделник, че следствието се е насочило към ПКК. 
						Журналистът Намик Дурукан от всекидневника „Милиет”, който следи отблизо дейността на ПКК, обаче заяви, че нападенията не са типични за групировката. Зубеир Айдар от организацията приемник на ПКК, „Конгра Гел”, направи изявление, в което отрече каквато и да било връзка с нападението и осъди насилието срещу невинни граждани.
						Представители на турските сили за сигурност подозират една млада и по-радикална група, действаща под егидата на ПКК, т.нар. "Соколи за свобода на Кюрдистан" (ТАК), или друга нова радикална група. През 2006 г. ТАК пое отговорността за нападенията срещу цивилни граждани в Истанбул и Анталия. 
						В репортажи в турския печат към края на миналата година се цитираха представители на сигурността, които предупреждаваха, че ТАК е получила нареждания от ПКК за започване на сензационни нападения на безогледен терор на територията на Турция. Предупреждението тогава гласеше, че групата има за цел да разпали турско-кюрдска гражданска война посредством удари върху цивилни цели, както и срещу известни обществени фигури. Турската полиция задържа член на ПКК с 3,5 кг експлозив тип А-4 към края на миналата година, преди той да успее да го взриви в гара на метрото в Истанбул. През януари Съединените щати определиха ТАК като терористична група, свързана с ПКК. 
						Американското посолство в Анкара остро осъди неделното нападение в Истанбул. „Няма оправдание за убийството на невинни хора. Продължаваме да подкрепяме нашия съюзник Турция в борбата срещу тероризма,” се казва в писмено изявление на посолството. 
						Премиерът Реджеп Тайип Ердоган отмени сутрешното заседание на кабинета в понеделник, за да посети квартал Гюнгьорен, където призова за национално единство за по-нататъшно изолиране на терористите. Той разкритикува също турските медии за публикуването на кървави снимки, които според него подпомагат терористичната пропаганда.
						"Ние се борим с терора от 30-35 години ... Тази борба ще продължи, докато я спечелим,” каза той.

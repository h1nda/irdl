Турция: модел за демократизацията на Египет?
					14/02/2011
					След оттеглянето на Мубарак анализаторите смятат, че Турция може да послужи като вдъхновяващ пример за прехода в Египет. 
					От Джъстин Вела и Алина Лехтинен за Southeast European Times от Истанбул – 14/02/11
 
					 
						
Може ли Египет да тръгне по пътя на Турция към демокрация? [Ройтерс]
						В своя неотдавнашна статия колумнистът на „Тудей'с Заман" Шахин Алпай даде висока оценка на постиженията на управляващата Партия на справедливостта и развитието (ПСР) за успешното развитие на демокрацията в Турция. Алпай твърди, че този пример може да бъде използван от ислямистки организации като „Мюсюлмански братя”, с чието участие вероятно ще се сформира следващото правителство на Египет. 
						„Дори и ислямистките партии с радикални възгледи могат постепенно да заемат позиция, която е изцяло предана на демократичните ценности”, пише Алпай. „Това пролича най-добре в случая с турското ислямистко движение, което се превърна в консервативната в културен аспект, но политически и икономически либерална ПСР.” 
						Япрак Гюрсой, преподавател по международни отношения в университета „Билги” в Истанбул, обаче е скептично настроена. 
						„Когато говорим за следване на път, не става въпрос само за ПСР или за една партия”, заяви Гюрсой. „Демократичните практики в Турция са от най-малко 50 години.” 
						Дори и днес Турция все още има проблеми с демокрацията, които не могат да бъдат решени за една нощ, посочи тя. „Не мисля, че те могат да стигнат Турция само за няколко години. Тази промяна трябва да настъпи не само в политическата област, но също така и в социалната и икономическата сфера.” 
						 В интервю за SETimes Алпай подчерта, че Турция по-скоро служи като пример, а не като модел за прехода на Близкия изток към демокрация. 
						„Турция, която показва, че има ислямски ценности, еднакво свързани с демократичните и либералните ценности и в политиката, и в икономиката. Всички тези фактори водят до разпространяване на уважението към турския пример. Не казвам, че арабските демокрации ще приемат Турция като модел. Турция е голямо вдъхновение за, да се надяваме, изгряващата арабска демокрация. 
						Дори и Турция да послужи като вдъхновение, вероятно е Западът да бъде обезпокоен от възможността групи като „Мюсюлмански братя” да дойдат на власт. Алпай заяви, че е необходимо тази гледна точка да бъде актуализирана. 
						„Някои кръгове от години изтъкват аргумента, че ислямът е причина за изоставането и за авторитарните режими в тези държави. Идеята, че ислямът е еднакъв с фундаментализма, разбира се, е много опростена и изкривена идея.” 
						Бившият турски външен министър Хикмет Четин отбелязва, че макар и Турция да е мюсюлманска страна, в нея няма консенсус по отношение на „Мюсюлмански братя”. 
						„Зависи, разбира се. Ако питате мен, това е ислямистко движение. За тях би било трудно да останат на власт в каквато и да е напълно демократична система в Египет. Броят им не е много голям на фона на цялата страна, но те са по-организирани от други.” 
						Четин заяви, че Турция е убедителен пример за региона, защото е мюсюлманска държава, но най-важното, защото официално е светска. 
						„Ще видим какво ще излезе”, каза той, визирайки развиващите се събития в Египет.

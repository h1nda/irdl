Албанският Върховен съд освободи съдии във връзка със спорно съдебно решение
					29/10/2008
					 
						ТИРАНА, Албания -- Върховният съд е освободил трима съдии от съда в Дуръс, които признаха Михал Делийорги, бивш управител на компанията "Перпарими", за невинен по обвиненията във финансова измама през 2007 г., съобщиха медиите във вторник (28 октомври). Заместник-председателят на Върховния съд Крешинк Спахиу каза, че съдиите са извършили процедурни нарушения. Делийорги отговаряше по обвинения в причиняването на финансови щети за повече от 900 000 евро на митническата служба в Дуръс, но съдиите го оправдаха по всички обвинения. Понастоящем той е под арест във връзка със смъртоносните взривове на 15 март в Гердец. По време на взривовете той е бил управител на компанията "Алба Демил", която е имала договор като подизпълнител за унищожаването на стари армейски боеприпаси. (Алсат, BalkanWeb, Шекули, Телеграфи - 28/10/08)

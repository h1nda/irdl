Турция утвърждава ключовата си роля в Либия
					24/08/2011
					Турската политика към Либия поражда въпроси докога ще продължи търпението на страната към съседна Сирия.
					От Чейс Уинтър за Southeast European Times – 24/08/11
 
					 
						
Турският външен министър Ахмет Давутоглу (вляво) се срещна с председателя на ПНС Мустафа Абдел Джалил в Бенгази във вторник (23 август). [Ройтерс]
						Опитвайки се да покаже водещата роля на Турция в Либия, външният министър Ахмет Давутоглу пристигна в Бенгази във вторник (23 август), за да се срещне с лидера на Преходния национален съвет (ПНС), като така стана първият министър на външните работи, който посещава Либия след влизането на бунтовниците в Триполи. 
						Давутоглу обеща, че НАТО ще продължи да оказва подкрепа до възстановяването на сигурността, като подчерта необходимостта от изграждане на свободна, демократична, сигурна, стабилна и обединена либийска държава. Той също така обеща финансова и материална помощ, като посочи, че тези въпроси ще бъдат разгледани на среща на политическите директори от Контактната група за Либия, която ще се състои в четвъртък в Истанбул. 
						„Ето защо турската външна политика е толкова ловка”, посочва Джошуа Уокър, американски сътрудник в Германския фонд „Маршал”. „Той говори от името на международната общност и извлича политическите ползи да бъде първият лидер, чийто действия ще бъдат широко отразени не само в турските медии, като разширява още повече влиянието в Либия.” 
						Когато въстанието срещу полковник Муамар Кадафи започна през февруари, Турция се отнасяше сдържано към санкциите и намесата на НАТО. Тя беше обвинена в непостоянство за водената от нея неясна политика, която не успяваше да балансира интересите и идеологията. 
						Колебанието на Турция да се обърне срещу Кадафи до голяма степен се дължеше на нейните икономически интереси, в основата на които стоеше процъфтяващия бизнес в областта на поръчките и строителството. В Либия работеха около 25 000 турски граждани, а фирмите изпълнителки бяха започнали проекти на стойност над 20 млрд. щ.д. 
						Въпреки това през май Турция призова Кадафи да се оттегли и в началото на юли призна ПНС на бунтовниците. Оттогава тя играе активна роля в подкрепа на бунтовниците. 
						През юли Турция бе домакин на четвъртата среща на Контактната група за Либия в Истанбул и през последните няколко седмици предоставяше на бунтовниците големи количества гориво и парични средства, докато те полагаха последни усилия да влязат в Триполи. 
						Признавайки бунтовниците, Турция се присъедини към международната общност и прецени, че бунтовниците в крайна сметка ще надделеят. Предвид добрите отношения с ПНС, сега Турция си поставя за цел да играе важна икономическа и политическа роля в Либия. 
						„Турция ще продължи да поддържа икономически връзки с Либия, както и преди "Арабската пролет". Сега обаче, тъй като Либия е в процес на политически преход, Турция ще рекламира активно и своите демократични постижения, за да има още по-голямо участие в региона”, посочва Дафне Маккърди, старши научен сътрудник в „Проект за демокрация в Близкия изток” (ПДБИ). 
						„В много отношения сега Турция е един от най-важните съюзници на бунтовниците, тъй като Анкара може да помогне с регионално влияние и да ги подкрепя. А като се има предвид и членството в НАТО и председателството на ОИК, тя наистина може да свърже Изтока и Запада, помагайки на бунтовниците в опитите им да получат международна подкрепа за единна Либия”, отбелязва Уокър. 
						Падането на Кадафи, което вече изглежда неизбежно, предизвиква сравнения с бруталните репресии в Сирия, където Турция призова режима да започне реформа и да прекрати насилието срещу демонстрантите. 
						„Това, което се случва в Либия, е урок за лидерите от региона. Той показва, че лидерите, които не се вслушват в своя народ, не могат да останат на власт”, предупреди в понеделник Давутоглу. 
						Сирийските обещания за реформи на фона на продължаващите репресии не се ползват с доверието на Турция. Давутоглу дори заяви, че вече няма за какво да се говори с Асад – въпреки че Турция не стигна дотам да прекрати отношенията или да призове Асад да се оттегли. 
						Въпреки това опитът с Либия показва, че Турция може да променя позицията си много бързо, което режимът на Асад може би започва да осъзнава. 
						„Ако някой в Сирия мисли, че „братската любов” между Асад и [премиера] Ердоган ще запази техните отношения, дълбоко се заблуждава. Турция вече направи риторичен завой по отношение на Сирия, както направи това с Либия. Въпросът е кога ще последват конкретни действия, било то самостоятелни или съвместно с международната общност, в които Турция ще играе водеща роля”, посочва Уокър.

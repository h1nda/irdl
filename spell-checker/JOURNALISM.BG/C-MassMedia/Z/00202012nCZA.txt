Гръцките работници и пенсионери казват, че вредата е сторена
					01/11/2011
					На Гърция ще й бъдат опростени 50% от новия дълг, но работниците, пенсионерите и бедните казват, че това няма да им помогне при намалени заплати, повишени данъци, орязани бонуси и хиляди предстоящи съкращения.
					От Анди Дабилис за Southeast European Times от Атина -- 01/11/11
 
					 
						
Пенсионерите са сред най-тежко засегнатите групи от мерките за строги икономии. [Ройтерс]
						В студения здрач на бледата октомврийска светлина, с метла в ръка, вперил поглед надолу към сивата бетонна площадка, която мете, Теодорос Далис работи пред скромното си книговезко ателие в индустриалната зона на запад от Атина. 
						Той е сам, защото е бил принуден да освободи единствените двама работници, които е имал, станали жертви на икономическата криза в Гърция. 
						"Подстригването", което Гърция прави на международните заемодатели, като ще им върне 113 млрд. евро от заемите от спасителния план - което е едва половината от дължимото - не означава нищо за него, казва той. 
						"Чувствам се сринат психологически. Не се чува нищо позитивно от пазарите", каза Далис, на 28 г., за SETimes. Временната глътка въздух за Гърция няма да помогне нито на него, нито на хората, които е освободил, казва той. "Икономиката ще се срине още повече." 
						Министър-председателят Георгиос Папандреу заяви, че държавният сектор в Гърция е раздут и ще доведе страната до фалит. Той твърди, че е нямал друг избор, освен да приложи мерките за строги икономии по искане на "тройката" - ЕС, МВФ, ЕЦБ - предоставила спасителните заеми, но обещава, че повече няма да има орязване на средствата, предназначени за заплати. 
						За повечето гърци обаче вредата вече е сторена. "Мерките за строги икономии са капан за бедността..., те ще засегнат най-много уязвимите групи на населението", заяви за SETimes Манолис Хрисакис, директор на Националния център за социологически проучвания. "Виждаме драстичен спад в стандарта на живот." 
						Той заяви, че най-лошо ще бъдат засегнати пенсионерите, като някои от тях се мъчат да преживяват с едва 300 евро на месец - за което ще им бъдат удържани данъци. 
						Младите хора в Гърция също понасят тежестта, като близо 70% от тях искат да напуснат страната. 
						Силия Виторату, на 31 г., статистик, казва, че "подстригването" ще донесе ползи за правителството, но не и за нея или нейните приятели. "Заемите няма да изплатят заплатите и пенсиите. Пенсиите и заплатите ще изплащат заемите", каза тя за SETimes. 
						От 18 месеца протестите срещу мерките за строги икономии не дават резултат и Елиас Елиопулос, генерален секретар на АДЕДИ, държавния профсъюз, представляващ повече от 360 000 общински работници, заяви, че правителството е измамило нечестно членовете му. 
						Въпреки че много критици казват, че държавните работници са прекалено много и са неефективни, Елиопулос не е съгласен с тях. "За тези, които казват, че сме мързеливи, кажете ни някой, който работи повече от осем часа на ден." 
						Той казва, че мерките за строги икономии ще отнемат близо 10 млрд. евро от заплатите на работниците, както и повече от 100 000 работни места. Безработицата в Гърция е повече от 16% и продължава да расте, като над 100 000 фирми са прекратили дейността си. 
						Мария Гарифалаки, на 52 г., работи в частния сектор, но се страхува много. Правителството настоява за 25% орязване на заплатите, за да направи икономиката по-конкурентоспособна. Тя казва, че всичко, направено досега, е довело до съкращенията в компанията за зъболекарски материали, където работи. "Зъболекарите не поръчват медицински материали, защото хората спряха да ходят на зъболекар", каза тя за SETimes. 
						Един от работниците е бил уволнен и тя казва, че се тревожи всеки ден. "Предвид възрастта ми, ще ми бъде трудно да си намеря друга работа - ако изобщо има някаква работа. "Подстригването", казва тя, няма да подобри нищо за работниците.

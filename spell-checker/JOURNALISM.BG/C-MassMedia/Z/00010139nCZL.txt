Босненско-сръбската полиция предприема голяма операция срещу Караджич
14/03/2004
 
БАНЯ ЛУКА, Босна и Херцеговина (БиХ) -- Около 150 босненско-сръбски полицаи участваха в започнала в петък (12 март) операция по залавянето на Радован Караджич, който е един от главните обвиняеми от трибунала на ООН за военните престъпления. Говорителят на полицията Драгомир Перич каза, че операцията е приключила късно в събота без арести. Това е първата самостоятелна операция на босненско-сръбската полиция, като СФОР само я наблюдаваше. Според говорителя властите са получили достоверна информация, че Караджич е в района на Братунац, близо до границата със Сърбия.
В други новини, СФОР използваха 61-я рожден ден на бившия босненско-сръбски военачалник Ратко Младич, за да разпространят обяви на цяла страница в редица вестници в Република Сръбска. Обявите съдържаха обръщението "Ратко, ние не сме забравили", а така също и снимка на белезници, опаковани като подарък. (AП, АФП, Ройтерс, ПБС БиХ, НТВ Хаят, Pincom.info, РТРС - 13/03/04)

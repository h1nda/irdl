Хърватският премиер Санадер призовава укриващ се генерал да се предаде 
					01/03/2005
					Хърватският премиер Иво Санадер повтори апела си за доброволно предаване на третия най-важен издирван от Трибунала на ООН за военни престъпления заподозрян, запасният генерал Анте Готовина. ЕС даде ясно да се разбере, че планираното начало на предприсъединителните преговори може да се забави, ако укриващият не бъде предаден в Хага. 
					(Ройтерс, ХИНА, Интернацианал Хералд Трибюн, Би Би Си Мониторинг, ЕурАцтив, ЕСобзървър - 28/02/05; Ройтерс - 24/02/05)
 
					 
						
В реч по държавното радио хърватският премиер Иво Санадер призова запасния генерал Анте Готовина да се предаде доброволно. [AФП]
						Предвид крайния срок в средата на март за предаване на ключовия заподозрян във военни престъпления на Международния наказателен трибунал за бивша Югославия (МНТБЮ) Хърватия интензифицира усилията си, за да предотврати рисковете пред началото на преговорите за членство в ЕС. 
						ЕС определи 17 март като дата за стартиране на предприсъединителните преговори с Хърватия, поставяйки като предварително условие ареста и екстрадицията на запасния генерал Анте Готовина. Третият най-издирван обвиняем се укрива от юни 2001 г. досега.
						В понеделник (28 февруари) хърватският премиер Иво Санадер повтори предишните си призиви към беглеца да се предаде доброволно. В реч по държавното радио той отбеляза, че други лица от подобен ранг като генералите Младен Маркач и Иван Чермак веча са се предали. 
						Брюксел даде ясно да се разбере през последните седмици, че преговорите могат да се отложат, ако Хърватия не изпрати Готовина в Хага. Макар че удвоиха усилията си за намиране и залавяне на обвиняемия, хърватските власти настояват, че по тяхна информация Готовина не е в страната - твърдение, което главният прокурор на ООН за военни престъпления Карла дел Понте опровергава. 
						Страната е изправена пред "опасна задънена улица, тъй като Готовина не е в Хърватия," заяви наскоро министърът на външните работи и интеграцията с ЕС Колинда Грабар-Китарович. Загреб трябва да се опита да убеди представители на ЕС, че прави всичко по силите си да изпълни изискванията, допълни тя. 
						Дел Понте обаче заявява, че Готовина може да бъде открит от хърватските власти, които "чисто и просто не са направили всичко по силите си" да го арестуват и разбият мрежата от негови поддържници. Доклад по сътрудничеството на Хърватия с МНТБЮ, който тя се очаква да представи до дни, вероятно ще има ключово значение за решението на ЕС по това дали да процедира с предприсъединителните преговори по план. 
						Преди няколко месеца ЕС замрази авоарите на Готовина и други бегълци, обвинени във военни престъпления. От Хърватия се очаква да предприеме същите стъпки. Съобщава се, че властите в тази страна подготвят решение в този смисъл и че разпитват приятели и предполагаеми поддръжници на беглеца през последните няколко седмици. 
						Запитан дали авоарите на Готовина ще бъдат замразени, Санадер заяви в понеделник, че Главната прокуратура ще представи доклад по въпроса и че специална работна група следва да реши дали да се предприеме подобна стъпка. 
						Междувременно хърватският президент Стипе Месич започна двудневно посещение в Брюксел във вторник, по време на което той ще информира представители на ЕС и НАТО за усилията на своята страна да се подготви за членство в евро-атлантическите структури.
						Месич ще се срещне освен това с белгийския крал Албер Втори, премиера Ги Верхофстадт, както и с председателя на Европейската комисия Жозе Мануел Барозу, председателя на Европейския парламент Жозеп Борел, Върховния представител на ЕС по външната политика Хавиер Солана и генералния секретар на НАТО Яп де Хооп Схефер.

Наборници от малцинствата се присъединяват към Корпуса за защита на Косово
					07/08/2006
					С включването на 20 нови военнослужещи миналата седмица Корпусът за защита на Косово сега разполага с 215 представители на общностите на малцинствата в провинцията.
					От Блерта Фоничи за Southeast European Times от Прищина – 07/08/06
 
					 
						
Церемонията по зачисляването на членовете на етническите малцинства се състоя в Главния щаб на Корпуса за защита на Косово (КЗК) в Прищина в четвъртък (1 август). [Африм Хайрулаху]
						Двадесет нови наборници от малцинствата в Косово се присъединиха миналата седмица към Корпуса за защита на Косово, увеличавайки представителството на малцинствата на 215 души. Сред тях са трима сърби, седем босненци, двама хървати, трима турци, двама ашкали, един косовски циганин от т. нар. "египтяни" и един ром. 
						"Повечето от Вас са млади, а това е важно за КЗК. Част от моята работа са трансформирането и професионализмът, а това можем да постигнем с млади хора. Вашето поколение е особено важно за успеха ни," каза координаторът на КЗК генерал Крис Стърн. Той приветства също и нарастването на броя на жените военнослужещи. 
						Увеличаването на числеността на представителите на малцинствата в КЗК се изисква съгласно стандартите, които ООН е установила за провинцията. Според критериите на ООН малцинствата трябва да съставляват не по-малко от 10 % от контингента. 
						Постигането на тази цел обаче се оказа трудно. Според една от новите сръбски участнички решението й да се запише в Корпуса не е било посрещнато добре от всички. 
						"Но ние сме взели решение и то си е наше, не на съседите," каза Ивана Неделкович. 
						Друг наборник, Басри Тепеку, заяви, че се е присъединил към КЗК не само за да служи на институциите в провинцията, но и на своята ромска общност. 
						"Ние имаме общото желание да бъдем войници. Тук няма различия," добави той. 
						Нермина Муратагич, босненски наборник, заяви, че ще се стреми да работи "за КЗК, за моя народ и за моето родно място. Тук бяме добре посрещнати от членовете на КЗК". 
						"Това е особено важен ден за мен, за колегите и приятелите ми, които участват в КЗК," заяви друг нов член, Насер Ислами. "Вярвам, че заедно с моите колеги ще покажем, че КЗК има добро бъдеще и ще бъде армията на Косово. С нашите дела и убеденост ще покажем, че ценим участието си в КЗК." 
						Според последните препоръки на Международната кризисна група Косово трябва да разполага с военна сила от 3000 души след уреждането на статута. В Прищина изграждането на подобна част се разглежда като съществено за дългосрочните перспективи за присъединяване към международните институции и военни структури.

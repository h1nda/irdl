Патън обещава условна помощ за Македония
08/12/2002
 
СКОПИЕ, Македония -- Комисарят на ЕС по външните отношения Крис Патън заяви в петък (6 декември), че Съюзът ще предостави на Македония 46 млн евро, ако тя създаде благоприятни условия за осъществяване на реформите. По време на двудневното си официално посещение Патън се срещна с министър-председателя Бранко Цървенковски и президента Борис Трайковски. Според него Скопие трябва да ускори икономическите си реформи, за да навакса загубеното време, тъй като нейните съседки България и Румъния са много по-близо до членството в ЕС. Той добави, че ЕС ще изчака, докато Македония подпише ново споразумение с МВФ, преди да отпусне финансовата помощ от 20 млн евро. Патън уточни, че ако средствата бъдат използвани правилно, Европейската комисия ще одобри допълнителните 26 млн евро.
Според други новини, ръководителят на отдела на НАТО за Балканите Робърт Сери се срещна в неделя с президента Борис Трайковски и предложи предстоящата регионална конференция за намаляване бедността на Балканите да се проведе в Охрид. Сери отбеляза символичното значение на Охрид по отношение на етническото и политическото обединяване. (МИА - 08/12/02; Дневник, Утрински вестник - 07/12/02; МИА, A1 ТВ - 06/12/02)

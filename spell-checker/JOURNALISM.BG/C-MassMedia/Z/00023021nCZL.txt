Бивш румънски министър отрече твърденията в доклад на ПАСЕ за съществуването на тайни центрове за задържане на ЦРУ
					25/06/2007
					 
						БУКУРЕЩ, Румъния – В неделя (24 юни) бившият министър на отбраната Йоан Мирча Паску отрече твърденията на докладчика на Парламентарната асамблея на Съвета на Европа (ПАСЕ) Дик Марти, че в Румъния е имало тайни центрове за задържане на ЦРУ между 2003 и 2005 г. В доклада, представен от Марти на 8 юни, се казва, че ЦРУ е организирало тайни затвори в Румъния и Полша, където са разпитвани заподозрени терористи. Предполага се, че затворите са били организирани съгласно тайно споразумение между съюзниците от НАТО, постигнато през октомври 2001 г., малко след атаките от 11 септември. 
						В документа се твърди също, че центровете са били открити със съгласието на президентите и институциите на двете източноевропейски страни, включително и на Паску. Румънските власти отрекоха обвиненията, като настояха, че Марти няма доказателства в подкрепа на своите твърдения. „Амнести Интърнешънъл” призова управляващите в Румъния и Полша да проведат разследване. (Медиафакс - 24/06/07, АП - 23/06/07)

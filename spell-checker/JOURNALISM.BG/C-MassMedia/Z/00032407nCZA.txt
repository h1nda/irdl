Общите интереси подобряват връзките между Белград и Тирана
					18/11/2009
					Макар и на коренно противоположни позиции относно независимостта на Косово, Албания и Сърбия изграждат по-близки взаимоотношения благодарение на въпроси от взаимен интерес, като интеграцията в ЕС.
					Анализ на Робърт Остин за Southeast European Times -- 18/11/09
 
					 
						
Сали Бериша [Гети Имиджис] 
						Среща миналия месец извън официалната програма на срещата на Вишеградската четворка в Будапеща открои една потенциално важна зараждаща се тенденция: все по-затоплящи се отношения между Белград и Тирана. 
						Албанският външен министър Илир Мета и сръбският му колега Вук Йеремич се възползваха от случая да положат основите за създаването на правна рамка за двустранните отношения. Йеремич също така покани Мета да посети Белград. 
						Макар и двамата да са имали работни отношения в миналото, те се срещнаха за първи път като колеги на сегашните си постове. Това отбеляза и края на продължителния вакуум в официалните отношения на високо равнище между двете външни министерства. 
						"Работим по начин, по който не сме работили в миналото - запознавайки се взаимно с гледните си точки, занимавайки се с практически въпроси, така че икономиката да не страда от политическите ни различия," каза Йеремич. 
						Мета се изказа в подобен дух, заявявайки, че страните са готови да работят заедно дори и когато си изяснят, че имат различия по определени въпроси. 
						Косово, разбира се, продължава да бъде основната "ябълка на раздора". Албания даде пълна подкрепа на Прищина в отцепването й от Сърбия, а неотдавна премиерът Сали Бериша разпали недоволство с изказването, че Албания и Косово са част от една нация. 
						Ако се оставят настрана такива изказвания, Белград и Тирана намират все повече общи точки по редица въпроси. 
						 "Развитието на нашите отношения със Сърбия е един от най-важните елементи на регионалната ни външна политика," каза Мета в официално изявление за Southeast European Times. "Смятам, че конструктивното и конкретно сътрудничество между нашите две страни ще има силно положително въздействие за целия регион в политическо и икономическо отношение." 
						 Той добави: "Албания и Сърбия са ключови страни за укрепването на мира, стабилността и просперитета на региона. Ние сме за нова ера в отношенията ни със Сърбия, ера на взаимно сътрудничество за общо европейско бъдеще." 
						В подкрепа на тенденцията е осъзнаването от двете държави на техните нови роли в региона в контекста на интеграцията. 
						Албания се озова в ролята на помирител. Като нова членка на НАТО, участваща и в редица многостранни организации и стремяща се към интеграция в ЕС, страната няма друг избор, освен да действа в интерес на регионалното сътрудничество. 
						Почти същото може да се каже и за Сърбия, в която прозападното управление инвестира огромна енергия в поставянето на страната на нови релси. 
						Значение имат и важни икономически фактори. Макар и Югославия да се провали като държава, статистиката сочи, че историческите търговски модели са се запазили. За Тирана, като играч на регионалната търговска сцена, това значи създаване на тесни връзки със съседките си от бивша Югославия. 
						"Имаме нерешени въпроси, които никой от нас не се опитва да омаловажава или пренебрегва. Бих казал, че се отнасяме зряло към тези въпроси," каза Йеремич през октомври. "Споделяме гледището за стабилни Балкани, интегрирани в ЕС и незасегнати от нашите различия. Това пътуване трябва да започне от определена точка и ние го започваме днес." 
						Кореспондентите на Southeast European Times Маньола Хала и Сами Неза участваха в написването на този репортаж.

Дипломатически дневник: Унгария подкрепя кандидатурата на Турция за членство в ЕС
					02/11/2010
					Главният преговарящ на Анкара получи уверения в подкрепа в Будапеща. Още в дипломатическите новини: Гърция и Македония обсъждат спора за името; Полша подкрепя кандидатурата на Румъния за членство в Шенген.
					 
						
Миналата седмица главният преговарящ на Турция в преговорите с ЕС Егемен Багъш бе в Будапеща. [Ройтерс] 
						Унгария заявява, че подкрепя усилията на Турция да се присъедини към ЕС и ще се опита да ускори процеса, след като поеме ротационното председателство на блока догодина. Егемен Багъш, главният преговарящ на Турция с ЕС, бе в сряда (27 октомври) в Будапеща за среща с унгарския външен министър Янош Мартони. Преговорите на Турция с ЕС са в застой по редица причини.
						*** 
						
						Сръбският министър на правосъдието Снежана Малович и черногорският посланик в Сърбия Игор Йович подписаха в петък (29 октомври) в Белград договор за екстрадиция. Документът, който влезе в сила от момента на подписването му, дава възможност за екстрадиране на граждани между двете страни.
						 *** 
						
						Гръцкият премиер Георгиос Папандреу и македонският му колега Никола Груевски се срещнаха в петък (29 октомври) в Брюксел, за да обсъдят дългогодишния спор за името между двете страни. Двете страни подчертаха отново решимостта си да продължат дискусиите за уреждане на спора. Груевски се срещна в сряда с председателя на Европейската комисия, Жозе Мануел Барозу, който призова двете страни да намерят решение. 
						*** 
						Полският президент Бронислав Коморовски заяви пред румънския премиер Емил Бок на среща в Букурещ на 26 октомври, че неговата страна напълно подкрепя усилията на Румъния да се присъедини към Шенгенската зона на ЕС догодина. Бок оцени високо опита на Полша в успешното усвояване на еврофондове. Коморовски се срещна също и с колегата си Траян Бъсеску, обещавайки усилия за подобряване на сътрудничеството между двете държави в структурите на ЕС и НАТО. 
						*** 
						
						Българският министър без портфейл Божидар Димитров пристигна в събота (30 октомври) в Албания за срещи с представители на българската общност в страната и с албанския външен министър Едмонд Хаджинасто. В дневния ред бе включено и посещение в гр. Берат, където се съхраняват мощите на старите български светци Ангеларий, Сава и Горазд, ученици на Светите братя Кирил и Методий.
						
						(Различни източници -- 26/10/10-02/11/10)

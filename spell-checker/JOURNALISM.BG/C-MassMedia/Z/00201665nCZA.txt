Незаконният трафик на хора все още е бич за Косово 
					21/07/2011
					Правителството работи за пресичане на незаконния трафик на хора и сексуалната експлоатация, но присъдите са друг въпрос.
					От Линда Карадаку за Southeast European Times от Прищина – 21/07/11 
 
					 
						
Прищина е център на незаконния трафик на хора. [Ройтерс]
						Косово е източник, дестинация и транзитна страна за трафика на жени и деца, се казва в публикуван неотдавна доклад на Държавния департамент на САЩ. Въпреки че правителството е положило известни усилия за борба с трафика на хора, то не е изпълнило минималните стандарти, докато остават сериозни институционални пропуски, заключава докладът. 
						Много жертви на незаконния трафик са принудени да проституират, а основните страни източници са Албания, Молдова, Полша и Сърбия. Все повече жени и деца от Косово обаче са подложени на насилствена проституция както у дома, така и в чужбина. 
						Освен човешката цена, трафикът е заплаха за върховенството на закона, правителствените институции и борбата срещу корупцията. 
						Връзките между организираната престъпност и правоприлагащите органи са причина за неуспеха на мерките срещу незаконния трафик, каза за SETimes изпълнителният директор на Движение ФОЛ („Изкажи се”) Рамадан Илази. 
						"Имали сме случаи, в които е констатирано, че високопоставени служители на тези агенции са сътрудничили или са били замесени в корупция," каза той за SETimes. 
						Илази добави, че крайният резултат е липсата на доверие в публичните институции навсякъде на Балканите. "Трудно е да се намерят хора, които да свидетелстват, ако не вярват в институциите," каза той. 
						Докладът признава известен напредък в засичането на връзките между правителствените институции и организираната престъпност, но посочва правни недостатъци и проблеми с решаването на делата от съдебната система. 
						"Следствието срещу четирима гранични полицаи и едно общинско длъжностно лице за участие в незаконен трафик продължава. Правителството обаче не докладва за осъждане или присъди срещу правителствени служители, замесени в трафика на хора," се казва в доклада. 
						Като положителна черта в доклада се посочват усилията на правителството за пресичане на трафика. 
						"Правителството повиши статута на своя полицейски отдел за борба с трафика в дирекция и умножи повече от три пъти броя на разследванията на трафик. То установи самоличността на повече жертви на трафик от минали години и предложи комплексен набор от държавно субсидирани услуги за тези жертви. Всички потвърдени жертви на трафик са участвали в наказателни разследвания тази година," се казва там. 
						Правителството публикува изявление, че борбата срещу трафика на хора е станала приоритет за него. 
						"[Тя] получава специално внимание посредством прилагането на националната Стратегия и план за действие 2008-2011 г. срещу трафика на хора, съгласувани с министерството," каза вътрешният министър Байрам Реджепи. 
						Той обясни, че правителствените усилия са показали положителни резултати в сравнение с минали години. В цяло Косово през 2010 г. бяха проведени полицейски акции - нещо, което не се случи през 2009 г. - и общинските и данъчни инспекции сътрудничиха в разследванията. 
						Министерството организира също разяснителни кампании срещу незаконния трафик на човешки същества. 
						Все пак организираната престъпност заплашва косовските институции и регионалната стабилност, което изисква съгласувано сътрудничество с други страни и международни институции. 
						"Имайки предвид, че организираната престъпност е регионален проблем и че имаме криминални организации, които заобикалят границите на страната и етническите пречки, този проблем трябва да се решава не чрез политиката, а от перспективата и реалността на място," заключи Илази.

Ленче Софрониевска: Правосъдната система в Македония се нуждае от сериозна реформа
					06/02/2005
					Недостатъчна степен на независимост от законодателната и изпълнителната власти, неефективно водене на съдебните дела и дълго проточили се процеси, маса неразгледани случаи и необходимост от по-голям професионализъм сред съдии и прокурори - това са някои от предизвикателствата пред македонската съдебна система, която трябва да се хармонизира със стандартите на ЕС като част от усилията на страната за присъединяване към съюза. В това специално интервю с кореспондента на Southeast European Times Мария Лазарова председателят на Републиканския съдебен съвет Ленче Софрониевска обсъжда необходимите реформи в македонската съдебна система.
					От Мария Лазарова за Southeast European Times от Скопие -- 03/01/05
 
					 
						
Председателят на Републиканския съдебен съвет Ленче Софрониевска. [Tомислав Георгиев]
						
Southeast European Times: Какви са най-сериозните проблеми и предизвикателства пред македонската съдебна система? 
						
Лeнче Сoфрониевска: Анализът на съдебната система в Македония показва нейната недостатъчна институционална, организационна, конституционална и законова настройка. Неадекватното място на правосъдието сред институциите означава недостатъчна степен на независимост от законодателната и изпълнителната власти, като неекспедитивността и дългата продължителност на съдебните процеси прави съдебната система неефективна и предизвиква безпокойство сред гражданите на нашата страна. За да се премахнат тези недостатъци, трябва да бъде развито оперативно и ефективно правосъдие, основаващо се на европейските правни стандарти. 
						
SE Times: Правителството одобри стратегията за реформа на съдебната система. Какви нововъведения предлага тя? 
						
Сoфрониевска: Като гаранция за засилване на независимостта на съдебната система са посочени очакваните промени в подбора, избирането и освобождаването на съдиите, в обучението на магистратите и финансирането на правосъдието, а така също в организацията и отговорностите на съдилищата, опростяването на процедурите, въвеждането на информационни технологии, обогатяването на кадрите и придържането към принципа на справедливото представителство на етническите групи в съответствие с европейските стандарти. 
						
SE Times: Ще улеснят ли промените в начина на избиране на съдиите постигането на независимост на съдебната система от изпълнителната и законодателната власти? 
						
Парламентът, а не съдебната власт има окончателната дума в избирането на съдиите. [Архив]
						
Сoфрониевска: Практиката досега показва някои аномалии в ситемата на избиране на съдиите. За да се премахнат те с оглед усилване на независимостта на съдебната система, е необходимо предефиниране на позицията, ролята, структурата на Републиканския съдебен съвет. Включването в конституцията от 1991 г. на условието за учредяване на специална експертна институция за избирането на съдии бе голяма крачка напред в сравнение с предишния период, когато парламентът директно избираше магистратите. Това бе неправилно, тъй като се получаваше, че съдебната власт играеше второстепенна роля в избирането и парламентът притежаваше последната дума. 
						Стратегията за реформата на съдебната система предвижда повечето членове на Републиканския съдебен съвет да бъдат съдии, избрани чрез непосредствено гласуване от самите съдии. Другата част от съвета ще бъде избирана от парламента и президента. По този начин ще бъде укрепена тенденцията към независимост и самостоятелност на македонската съдебна система, тъй като изборът на нови съдии и прогресът на старите ще зависи главно от съдебния състав. 
						
SE Times: Често критикуват Македония за неефективно фунционираща съдебна система, дълго продължаващи процеси и нерешени дела. Мислите ли, че това ще се отрази върху кандидатурата на Македония за членство в ЕС? 
						
Сoфрониевска: Приемането на Македония в ЕС ще зависи от успешното провеждане на съдебната реформа в съответствие с европейските и международните стандарти. Колкото по-бързо осъзнаем задълженията си, произтичащи от споразумението за стабилизация и асоцииране, толкова по-скоро ще станем част от системата на ЕС и ще функционираме като елемент на европейската съдебна система. 
						
SE Times: Обявени са конституционните промени, свързани с правосъдната система. Какво представляват тези промени? 
						
Македония е в процес на хармонизиране на законите й с тези на ЕС. [Архив]
						
Сoфрониевска: Независимостта на съдебната система е застрашена от начина на избиране и освобождаване на съдиите. Професионализмът на съдиите ще се засили с реформата на тази система, както и с предефиниране на организационната структура и отговорностите на съдилищата. Очакват се конституционни поправки, касаещи избирането на съдиите и състава и ролята на Републиканския съдебен съвет. Една нова конституционна поправка ще прехвърли компетенциите по делата, свързани с по-леки нарушения в уличното движение, митата, финансовите и икономическите операции на административните институции, като в същото време ще осигурява конституционни и законови гаранции за съдебна защита на гражданите срещу неправомерни действия от страна на държавната администрация. След одобрението на конституционните поправки ще бъде предложен нов закон за нарушенията, който ще определи процедурите в административната система и съдилищата. 
						
 SE Times: Смятате ли, че неефективната съдебна система е едно от главните препятствия пред чуждестранните инвестиции? 
						
Сoфрониевска: Анализът на дейността на съдилищата показва нарастващи аномалии в ефективността на съдебната система. Това може да има голямо негативно влияние върху преките чуждестранни инвестиции в Македония. Дългото водене на делата, произтичащо от незаконното установяване на отношенията длъжник-кредитор, предизвиква недоверие в чуждестранните инвеститори относно процеса на възстановяване на нарушените права. Все още действа концепция, фаворизираща длъжника за сметка на кредитора, както и злоупотреба с процедурата на упълномощяване от страна на участващите в делото. Освен това липсват съответните регистри и записи с информация за длъжниците, необходими за предоставяне на ищците. Всичко това поражда чувство на несигурност в чуждестранните инвеститори. 
						
SE Times: Какво е сегашното ниво на съвместимост на македонската съдебна система с европейската система и какво трябва да се направи за пълното й хармонизиране? 
						
Сoфрониевска: Вече са приети повечето от законите за тези аспекти на правосъдието, които трябва да се хармонизират със законите на ЕС, в това число законът за независимия бюджет на съдебната система, законът за прокуратурата, поправките в наказателния кодекс, закона за наказателните процедура и закона за съдебните процедури. Стратегията за реформата на съдебната система предвижда приемане на целия комплекс от закони до края на 2005 г. с оглед създаване на функционална система, основаваща се на европейските правни стандарти. Необходими са поправки в закона за съдилищата, касаещи организацията на съдебната система, както и нов закон за административните спорове, които ще прехвърлят тази проблематика на друг съд от първа инстанция. Трябва да се приемат също така закони за нарушенията и за органите на реда. 
						
SE Times: Каква е очакваната роля на държавната школа за съдии? 
						
Сoфрониевска: Създаването на държавна школа за обучение на съдии и прокурори е приоритетен закон, предвиден в стратегията за реформа на съдебната система. Ще бъдат дефинирани условията за приемане в школата и те ще се базират на прегледа на предишни изпити за професионалните качества на завършилите прависти. По този начин ще бъде подготвен добре образован състав от бъдещи съдии и само от завършилите школата ще бъдат избирани новите съдии. 
						
SE Times: До колко последователно Македония прилага принципа на справедливо и адекватно представителство на етническите общности в съдебната система? 
						
Сoфрониевска: Поправките в закона за съдиите ще осигуряват правилно и справедливо представителство на гражданите от всички общности без нарушаване на критериите, установени от закона. За да се изпълни това положение и да се даде възможност на етническите общности да използват своя език в съдебните процедури, бе направен анализ на техните нужди, както и финансови разчети. Бяха приети мерки и отделени фондове в държавния бюджет за 2005 г. за наемане на 200 души от етническите общности в съдебната администрация. Постоянна практика ще бъде прилагането на конституционните и законовите положения за представителството на етническите общности в съдилищата.
						При предлагането на кандидати за съдии се обръща специално внимание на принципа за справедливото и адекватно представителство на етническите общности, особено по отношение на съдиите в съдилищата в Македония. През 2004 г. Републиканския съдебен съвет предложи и парламентът одобри 47 съдии. Тринадесет от тях бяха членове на албанската етническа общност, един бе член на сръбската общност и един на турската. По този начин 30% от предложените кандидати бяха представители на етническите общности.

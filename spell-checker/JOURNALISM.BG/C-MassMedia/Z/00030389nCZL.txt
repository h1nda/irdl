Според съобщения Албания е далеч от либерализация на визовия режим
					26/05/2009
					 
						ТИРАНА, Албания -- Албания е "на правилния път" към либерализиране на визовия режим, но до момента не е успяла да изпълни изцяло стандартите на ЕС в тази сфера, съобщиха местните медии в понеделник (25 май), позовавайки се на последния доклад на Европейската комисия (ЕК) за процеса на либерализация на визовия режим със страните от Западните Балкани. Албания и Босна и Херцеговина (БиХ) са в дъното на класацията на ЕС на страните, отговарящи на изискванията. Докладът беше публикуван един месец преди общите избори в Албания и стана повод за разгорещен политически дебат. Управляващата Демократическа партия беше обещала режим на безвизови пътувания в ЕС до края на мандата си. Главната опозиционна Социалистическа партия обвини правителството в забавяне на процеса поради липсата на реални действия срещу престъпността и корупцията. (Топ Ченъл, Шекули, Клан, Нюз 24, БНК, Гласът на Америка - 25/05/09)

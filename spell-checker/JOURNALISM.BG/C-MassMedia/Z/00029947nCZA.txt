Бюрократи спъват инвестицията във второто по големина летище в Сърбия
					15/04/2009
					Според някои твърдения бюрократи осуетяват изграждането на нов товарен и логистичен център на второто по големина летище в Сърбия.
					От Георги Митев-Шантек за Southeast European Times от Белград -- 15/04/09
 
					 
						
Новият център би увеличил възможностите за летището. [AФП]
						Заплануваното съвместно начинание на летището в Ниш, Сърбия, не може да започне, както се твърди - поради бюрократична намеса. Австрийската строителна фирма EYEMAXX, в сътрудничество с инвестиционния фонд ”Чейтън Капитал” със седалище във Великобритания, трябваше да започне този месец строежа на нов товарен и логистичен център на Летище Ниш.
						Бюрократите в сръбския поземлен регистър, от чието одобрение зависи започването на работите, обаче не са променили статута на земята, което да даде възможност за строеж. Управлението на летището и EYEMAXX подписаха договор за изграждане на съоръжението миналия октомври. 
						Главният директор на Летище Ниш Драган Бугаринович изрази пред Southeast European Times надежда, че чуждестранните инвеститори ще изчакат Белград да сложи край на бездействието на поземления регистър. Това не е икономически, а политически проблем, добави той.
						Става дума за 500 потенциални работни места и огромен скок в способността на второто по големина летище в Сърбия, „Константин Велики”, да се конкурира за пътници и да обслужва фирми от региона, които желаят да транспортират стоки до европейските си клиенти. 
						Община Ниш помоли правителството – министерствата на инфраструктурата, на околната среда и градоустройството и дори премиера Мирко Цветкович – да сложи край на инерцията в Белград. „Някой в бюрокрацията е недосегаем ... С изтичане на времето ... расте опасността 500 души да не получат работа, а градът да загуби своя първи чуждестранен инвеститор за четири години,” каза кметът на Ниш Милош Симонович. 
						Това не е първият сблъсък между властите в Ниш и Белград. През 2006 г. националният превозвач ЮАТ получи монопол върху летището, като намали честотата на полетите и конкурентоспособността му. Летището няколко пъти се опитва да разшири дейността си чрез откриване на нови маршрути до Черна гора или привличане на нискобюджетни превозвачи от страни в ЕС. 
						Отговорът на Белград обаче винаги е бил „не сега”. Според твърденията му раздвижването в Ниш би застрашило ЮАТ или би раздразнило черногорското правителство.
						Последната надежда на града е паневропейското споразумение за "открито небе”, което може да даде на Ниш възможност да сключи договори с нискобюджетни авиокомпании. Това споразумение обаче все още изчаква ратификация от сръбския парламент.
						Цената, която Ниш е платил, е загубата на 500 млн. евро очаквани приходи. Градът има остра нужда от стимула на обновеното летище; безработицата в Ниш (с население от 250 000 души) е нараснала на 40 000 души, а средната заплата е с 20 % по-ниска от средната за страната. 
						Застъпниците на Ниш се страхуват, че големите инвестиции – като например закупуването на местната цигарена фабрика от „Филип Морис” през 2003 г. – ще бъдат по-скоро изключение, отколкото правило, ако градът не съумее да се пребори с очевидната мудност на Белград.

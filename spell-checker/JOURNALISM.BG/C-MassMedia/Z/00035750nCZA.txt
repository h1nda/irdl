Бившият директор на мисията на USAID Харви се надява Сърбия да получи членство в ЕС
					23/08/2010
					Сърбия не трябва да бъде обременена от своето минало, каза за SETimes бившият директор на мисията на USAID Майкъл Харви.
					От Саша Илич за Southeast European Times от Белград – 23/08/10
 
					 
						
Бившият директор на мисията на USAID Майкъл Харви. [USAID]
						Бившият директор на мисията на USAID в Сърбия Майкъл Харви е виден специалист по развитието с опит в Таджикистан, Хаити, Етиопия, Ирак и Йордания. Харви завърши обиколката си в Белград миналия месец, след като работи там от септември 2007 г. Преди да поеме следващия си пост в Тел Авив, Харви разговаря за опита си в Сърбия с кореспондента на SETimes Саша Илич. 
						
						SETimes: Какво ви впечатли най-силно в Сърбия? 
						
						Майкъл Харви: Промяната в политическата ориентация. Изборите преди почти три години наистина изясниха накъде иска да се отправи Сърбия -- към ЕС и [към] подновения ангажимент за завършване на програмата за икономически реформи. Това не беше така при предишната администрация. Много от кметовете в страната по това време далеч не бяха позитивни политически участници, но сега в големите градове има нов екип от добри партньори. 
						Най-силно впечатление обаче прави колко много Сърбия е обременена от миналото и че това въобще не трябва да бъде така. Хората са готови да продължат, искат някои от проблемите да бъдат решени - като [задържането на обвиняемия във военни престъпления Ратко] Младич и Сребреница - и правителството работи по тях. Мисля също така, че хората все още не осъзнават, че останалата част на Европа е готова да ги приеме. 
						
						SETimes: Какъв беше ключът за постигането на приоритетите на USAID: насърчаване на инвестициите, икономически растеж и създаване на работни места в Сърбия? 
						
						Харви: За да бъде изградена отново стабилна политическа и икономическа система, хората трябва да чувстват, че са част от нея. Става въпрос за достойнство и доверие в бъдещето. USAID изигра основна роля за изпълнението на програмата за икономически реформи и аз съм много горд от това. Те обаче все още не са завършени и затова Сърбия продължава да изостава. 
						Проблемът до голяма степен е свързан с обхваналата системата корупция, която вреди на международната репутация на Сърбия като място за инвестиции. USAID ще продължи да бъде партньор на страната, за да й помогне да се превърне в подходящо място за сръбските и чуждестранните инвеститори. 
						
						SETimes: USAID концентрира вниманието си върху медиите, откакто е в Сърбия. Как оценявате този сектор днес? 
						
						Харви: Медиите са подложени на огромно напрежение на два фронта. Първо, частните медии се издържат от приходи от реклама, а икономиката на Сърбия е в сериозен застой. Въпреки че икономическото състояние е по-добро отколкото преди една година, все още ни предстои дълъг път [до края на кризата]. Второ, има сериозни проблеми с регулирането на сектора и по-специално с издаването на лицензи. 
						Положителната страна е, че [партньорът на USAID в осъществяването на дейността й] IREX и други партньори извършиха огромна работа за подобряване на професионализма на сръбските медии. Сега имате висококачествени журналисти. Това е нещо, от което съм изключително горд. 
						
						SETimes: Какви очаквате да бъдат приоритетите на новия директор на мисията? 
						
						Харви: Тъй като Сърбия все още не е в ЕС, присъствието на USAID беше продължено, за да следва датата на присъединяване, което означава, че започваме няколко нови проекта. Предизвикателството ще бъде да започнем да ги изпълняваме. 
						Загрижен съм, че правителството ще бъде ангажирано с изборите след шест месеца. Политиците, които са заети с избори, не се грижат за управлението, а в момента е необходимо управление. Има толкова много работа, която трябва да бъде свършена, за влезе Сърбия в ЕС. Надявам се, че моята наследничка на поста Сюзан Фриц ще успее да запази новите проекти и посоката на действията на правителството, за да прекосим финала и всички да празнуваме членството на Сърбия в ЕС на 1 януари 2016 – според моята прогноза. 
						
						SETimes: Какви промени бихте искали да видите в Сърбия през следващите пет години? 
						
						Харви: Най-голямото нещо, което Сърбия трябва да направи, е да завърши икономическия преход и да отдалечи политическите партии и държавата от икономиката. Те все още са твърде преплетени. Без това няма да имате средата, в която бизнесът би инвестирал. 
						Системата трябва да бъде демонтирана и да бъде изградена такава, в която частната икономика открива работни места. Това е по-голямо предизвикателство от влизането в ЕС, защото можете да влезете в ЕС, без да решите тези проблеми, но докато не направите това, няма да станете богато, щастливо общество. 
						
						SETimes: Кой е най-скъпият ви спомен от Сърбия? 
						
						Харви: Това е лесно – приятелите. Това беше чудесно място.

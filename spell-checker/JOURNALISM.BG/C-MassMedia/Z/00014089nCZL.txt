Република Сръбска разследва 900 длъжностни лица за съучастие в клането в Сребреница
					01/04/2005
					 
						БАНЯ ЛУКА, Босна и Херцеговина (БиХ) -- Босненско-сръбските власти оповестиха в четвъртък (31 март), че прокурори разследват близо 900 длъжностни лица с цел да установят дали са били замесени в клането в Сребреница. Специална комисия е съставила списък на заподозрените по искане на Пади Ашдаун, върховният международен представител в БиХ. Правителството на Република Сръбска (РС) заяви, че акцията свидетелства за "неговата решимост и ангажимент за изпълнение на всички задължения по изясняване на събитията от юли 1995 г. в Сребреница".
						Други новини: В четвъртък правителството на РС потвърди, че ще осигури гаранции за освобождаването на петима обвинени от трибунала на ООН за военни престъпления. И петимата -- Гойко Янкович, Саво Тодович, Драго Николич, Винко Пандуревич и Мико Станишич -- се предадоха тази година. (Ню Йорк таймс, Дневни аваз - 01/04/05; AФП, Ройтерс, Би Би Си, Фена - 31/03/05)

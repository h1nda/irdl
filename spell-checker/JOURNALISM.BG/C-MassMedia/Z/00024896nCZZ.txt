Наука и технологии: Използването на мобилни телефони в Румъния се увеличава
					17/12/2007
					Румънският телекомуникационен регулатор ANRCTI докладва за увеличение от 24 % в използването на мобилни телефони. Още новини от областта на науката и технологиите: човешки останки на 500 000 години бяха открити в Турция.
					 
						
Използването на мобилни телефони в Румъния се е повишило с 24 % през първата половина на годината. [Гети Имиджис]
						Абонатите на румънските мобилни мрежи са разговаряли общо 9,7 милиарда минути по мобилните си телефони през първите шест месеца на 2007 г., докладва румънският телекомуникационен регулатор ANRCTI. Това представлява увеличение с 24 % за една година. Средностатистическият румънец прекарва по един час и 23 минути на месец на мобилния си телефон, сочат данните на ANRCTI. 
						*** 
						Средната температура в Гърция ще се увеличи с 2 до 5 градуса по Целзий до 2100 г., предвижда гръцки учен. Според Христос Янакопулос от Националната обсерватория в Атина зимите ще станат по-кратки, което ще доведе до икономии на електроенергия. Тези икономии обаче ще бъдат компенсирани от повишените енергийни нужди през по-дългите лета. 
						*** 
						Работниците във варница край град Денизли, Турция, са изкопали човешки останки на възраст 500 000 години. Находката е от особен интерес за учените заради белезите по костите, които се смятат за най-старото свидетелство за наличие на туберкулоза. 
						 *** 
						Най-големият световен производител на телекомуникационно оборудване, "Ериксон", обяви в понеделник (10 декември), че е подписал договор за изграждане на инфраструктура за седем "цифрови града" в Гърция. Компанията ще доставя комплексни решения и ще играе ролята на главен системен интегратор на оборудването, което ще бъде интегрирано в различни общини. 
						*** 
						
Сърбия ще започне да регистрира уебсайтове с новия домейн .rs, който ще замени стария .yu от януари 2008 г., заяви във вторник (11 декември) Слободан Маркович от сръбската Национална агенция за регистрация на домейни на конференция в Белград. Той добави, че приоритет за регистрации с новия домейн ще имат онези, които вече притежават .yu адреси. Регистрацията ще струва между 20 и 25 евро. 
						
(Различни източници – 10/12/07-17/12/07)

Бизнес: "Нокиа" открива нов завод в Румъния
					29/02/2008
					"Нокиа" се подготвя за откриването на производствена база в румънския окръг Клуж. Още новини от седмицата: безработицата в Сърбия намалява; преките чужди инвестиции в Черна гора са над 1 млрд. евро. 
					 
						
[Гети Имиджис]
						Базираната в Китай "Би Уай Ди Електроникс", дългогодишен доставчик на "Нокиа", се подготвя за започване на производство в град Жуку, в румънския окръг Клуж, където "Нокиа" неотдавна премести своето производство от Германия. "Би Уай Ди Електроникс" планира да произвежда 3 млн. пластмасови корпуса за мобилни телефони годишно, като производството ще започне през ноември, след получаването на разрешително от румънските власти. 
						*** 
						Статистическата служба на Сърбия обяви във вторник (26 февруари), че безработицата в Сърбия е спаднала до 18,1 % през 2007 г., от 20,9 % през 2006 г. Това е първият отбелязан спад от 2000 г. Между 2000 г. и 2006 г. безработицата в Сърбия се увеличи от 12 % на 20,9 %. 
						*** 
						Британската тютюнева компания БАТ спечели търга за приватизацията на турската държавна компания "Текел". БАТ спечели сделката на стойност 1,13 млрд. евро, като се пробери с инвестиционната банка "Ситигруп", турския холдинг "Доган" и местната компания "Чинвен". Чрез придобиването на "Текел" БАТ ще увеличи своя дял на турския пазар до 36 %. 
						*** 
						Преките чуждестранни инвестиции в Черна гора през миналата година са били над 1 млрд. евро, бележейки ръст от 56,4 % спрямо 2006 г. Предварителните данни от централната банка на Черна гора показват, че по-голямата част от чуждите инвестиции са били в пазара на недвижими имоти. 
						*** 
						 Най-големият производител на автомобили в Иран, "Иран Кодро Индастриъл Груп", е взел решение да открие производствена база в Турция. Автомобилите на фирмата с марката "Саманд" ще се продават в Европа. 
						*** 
						
Албанското правителство одобри в сряда (27 февруари) законопроекта за бъдещите приватизационни процедури. Правителството се съгласи, че законът ще помогне за приватизацията на държавното дружество КЕШ, която се смята за много важна за решаването на продължаващите проблеми с доставките на електроенергия. 
						*** 
						
Хърватската компания "Био Адрия" съобщи във вторник (26 февруари) за плановете си за строителство на най-големия завод за биодизел в страната. Годишното производство на завода, който ще се намира в района на пристанището на Славонски Брод, ще бъде до 150 000 тона. Проектът се оценява на 58 млн. евро. 
						
(Различни източници – 22/02/08-29/02/08)

Срещу бившия транспортен министър на Румъния са повдигнати обвинения в корупция
					06/03/2009
					 
						БУКУРЕЩ, Румъния -- Прокуратурата за борба с корупцията оповести в четвъртък (5 март), че е повдигнала обвинения в корупция срещу бившия транспортен министър Мирон Митря. Според съобщението Митря е приел подкупи на стойност около 213 000 евро в периода между 2000 и 2004 г. в замяна на назначаването на Ирина Жиану за заместник-директор на Държавния инспекторат по строителството. Прокурорите твърдят, че строителни фирми, свързани с Жиану, след това са построили безплатно къща на майката на Митря. Той твърди, че обвиненията са политически мотивирани. В сряда парламентът одобри предложение за снемане на имунитета на бившия премиер Адриан Нъстасе. Той може да бъде съден за приемане на подкупи и фалшифициране на официални документи.
						Други новини -- Правителството реши в сряда да проведе изборите за Европейски парламент на 7 юни. Румъния ще избира 33-ма депутати. (Зиаре, АП, Ройтерс - 05/03/09; Агерпрес, Медиафакс, Хотнюз - 04/03/09)

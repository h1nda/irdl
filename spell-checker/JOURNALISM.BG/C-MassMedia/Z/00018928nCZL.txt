Доклад на ОССЕ похвали напредъка, постигнат от хърватските демократични институции
					14/06/2006
					 
						ЗАГРЕБ, Хърватия -- Нов доклад на ОССЕ похвали нивото на напредъка, постигнат от хърватските демократични институции по отношение на гражданското общество, полицията и медиите. Представителят на ОССЕ в Загреб Хорхе Фуентес каза във вторник (13 юни), че документът, който ще бъде официално представен в централата на ОССЕ във Виена в четвъртък, приветства създадената от националните власти правна, финансова и политическа рамка. Той посочи и проблемните области, като завръщането на бежанците, съдебните процеси за военни престъпления и правата на малцинствата. Много сърби, посочва докладът, се чувстват подложени на дискриминация.
						Също във вторник германският канцлер Ангела Меркел каза на хърватския си колега Иво Санадер, който е на посещение в страната, че Берлин подкрепя ускореното присъединяване на Хърватия към ЕС. Санадер потвърди, че 2009 г. остава реално постижима цел. (Весник, Вечерни Лист - 14/06/06; Уеб сайт на ОССЕ, ХРТ, ХИНА, АП - 13/06/06)

Отмяната на парад в Сърбия може да предизвика забрани на групи
					24/09/2009
					"Гейпарадът на гордостта" в Белград - насрочен за по-рано тази седмица - бе отменен заради заплахи от екстремистки организации.
					От Бояна Милованович за Southeast European Times от Белград --24/09/09
 
					 
						
Полицията проверява в неделя (20 септември) документите на сръбски ултранационалист в Белград. [Гети Имиджис]
						Сръбските власти смятат да забранят политически групировки, които заплашват другите, заявиха в понеделник (22 септември) длъжностни лица. Катализатор бяха заплахите на ултранационалистически групи, които станаха повод за отмяната на неделния "Гейпарад на гордостта" в Белград. 
						Заместник-министърът на правосъдието Слободан Хомен заяви пред Б92, че властите планират да внесат искане във върховния съд на Сърбия за "забрана на всички организации, които отправят заплахи". 
						Ултранационалистическите групи "Образ" (Чест) и "Сръбското народно движение 1389" се противопоставиха на гейпарада. Лидерът на "Образ" Младен Обрадович предупреди, че организаторите ще отговарят за последствията, ако той се проведе, както е планирано. 
						Според репортажи в местния печат група от около 10 000 хулигани е планирала да замерва участниците в парада с камъни, скрити в каналните шахти по протежение на маршрута на парада. 
						Групите също така са планирали да атакуват шведското посолство, което трябваше да бъде домакин на коктейл за участниците в парада. Някои членове на тези екстремистки групи дори са искали да се инфилтрират в парада, за да имат възможност по-късно да нападнат участниците директно. 
						Вътрешното министерство обяви, че полицията не би могла да гарантира сигурността на участниците в парада и препоръча той да се премести от центъра на града в парка "Ушче", близо до реките Дунав и Сава, където участниците в парада биха били по-добре защитени. 
						"Вътрешното министерство е длъжно да привлече вниманието върху повишения риск за имуществото и човешкия живот. Ние предложихме да се избере място, което полицията да е в състояние да охранява, така че да не бъде отговорна за нито един човешки живот," каза вътрешният министър Ивица Дачич. 
						Организаторите отказаха. "Традицията във всички големи световни градове е подобни събития да се провеждат по главните улици, за да се демонстрира, че представителите на гей- и лесбийските общности са равноправни членове на обществото. Ние не искаме да се разхождаме на някоя поляна край реката; това не би било "Парад на гордостта," каза представителката на организационния комитет Майда Пуача. 
						Предлагането на различно място показва, че "държавата се е поддала на заплахите от насилие," казаха организаторите. 
						Началникът на сръбската полиция Милорад Вельович заяви в понеделник, че ще се вземат "по-строги мерки" срещу онези, които подстрекават към насилие, отбелязвайки, че 37 души са били арестувани в неделя, след като се опитали да организират антигей митинг в центъра на Белград. 
						Полицията каза още, че "в бъдеще" в центъра на Белград няма да се разрешават публични събирания поради проблеми със сигурността.

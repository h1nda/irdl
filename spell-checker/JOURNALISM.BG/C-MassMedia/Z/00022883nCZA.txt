Експерти заявиха, че за постигане на успех в инициативата за приобщаване на ромите са необходими системни политики 
					13/06/2007
					Деветте страни, участнички в инициативата "Десетилетие на ромското включване", трябва да преминат от прилагане на спорадични мерки към приемане на цялостни политики за интегриране на ромите, бяха единодушни участниците в международна среща в София във вторник.
					(AФП, ЧТК, БТА, Агенция София Нюз, News.bg, Медиапул, Дневник, Romadecade.org, Правителство на България - 12/06/07)
 
					 
						
Първата съвместна инициатива в Европа за подобряване на положението на ромите, най-голямото малцинство на континента, все още не дава резултати две години след началото си, казват експерти. [Гети Имиджис]
						Интегрирани политики за приобщаване на ромите и ефективно усвояване на средствата от ЕС са главните условия за успеха на инициативата "Десетилетие на ромското включване", бяха единодушни представителите на деветте страни, участнички в нея, и международни представители в София във вторник (12 юни). 
						Десетгодишният проект, целящ да сложи край на вековната изолация и дискриминация на ромите в България, Хърватия, Чешката република, Унгария, Македония, Черна гора, Румъния, Сърбия и Словакия, започна след среща в София през февруари 2005 г. Инициативата, осъществявана с подкрепата на Световната банка и Институт "Отворено общество" (ИОО), е съсредоточена в четири приоритетни области - образование, трудова заетост, здравеопазване и жилищно настаняване. 
						Усилията за подобряване на положението на ромите в участващите страни през последните две години произведоха смесени резултати, съгласно доклад на наблюдатели, публикуван в навечерието на 10-ата среща на Международния управителен комитет. 
						Според "ДекейдУоч" - първата оценка на правителствените действия за прилагане на ангажиментите, поети в рамките на съвместната инициатива - е налице "значителен напредък във всички страни, макар и по-голям в някои от тях, отколкото други, а в самите страни той е по-голям в някои области на действие, отколкото в други". 
						Всички страни участнички са приели свои десетилетни планове за действие, създали са съответните институции и координационни служби и са започнали - макар и в различна степен - действия за подобряване на положението на ромите, се казва в доклада. 
						В документа, изготвен от коалиция от ромски НПО и активисти, се отбелязва също известен напредък към постигане на една друга цел на инициативата, а именно даване на глас на ромите в усилията на страните за насърчаване на тяхното приобщаване. 
						"Десетилетието обаче не е достигнало критичната точка, която би гарантирала успех," казват експертите, призовавайки правителствата да преминат от прилагането на специфични проекти и спорадични мерки към приемане на цялостни програми или интегрирани политики. 
						Поради липсата на съгласувани и системни показатели и данни за резултатите в доклада се оценяват единствено действията на правителствата, без да се анализира действителното им отражение върху ромите. 
						Все пак в него се измерва представянето на всяка участваща страна по скала от 0 (най-ниската оценка) до 4 (най-високата оценка), като главният критерий е отговорността на отделните правителства и усилията за преминаване от спорадични мерки към системни политики, подкрепени с бюджетни ресурси. 
						Сред деветте държави Унгария показва най-добри резултати с оцека от 2,29, следвана от България с 1,84 и Словакия с 1,82. Черна гора се нарежда на последно място с оценка от 0,63. 
						Участниците в софийската среща бяха единодушни, че ЕС трябва да вземе по-дейно участие в усилията за подобряване на качеството на живот на ромите. Те също така бяха единодушни за нуждата от по-ефективно оползотворяване на структурните фондове на блока. 
						"ЕС трябва да развие цялостна европейска ромска политика," каза във вторник българският премиер Сергей Станишев, чиято страна завършва едногодишния си мандат като председател на "Десетилетието на ромите". 
						В същия дух се изказа и милиардерът филантроп и председател на ИОО Джордж Сорос, който каза, че ЕС не може да "пренебрегва съдбата на осем милиона роми". Същевременно, каза той, е от решаващо значение правителствата да ускорят сътрудничеството си с ромското гражданско общество, така че програмата за социално включване да може да се придвижи напред. 
						Сред останалите официални представители на софийската среща бяха вицепрезидентът на Световната банка Шигео Кацу и еврокомисарят по регионалната политика Данута Хюбнер.

Консерватори и кемалисти се обединяват около национализма
					09/09/2011
					Опозицията срещу кюрдския национализъм и сепаратистката ПКК са сред малкото неща, по които кемалистите в Турция са единодушни с религиозните консерватори. 
					От Аарон Стайн за Southeast European Times в Истанбул - 09/09/11
 
					 
						
Турският национализъм е един от редките примери за допирни точки между консерватори и кемалисти. [Ройтерс]
						Макар че двете идеологически фракции в Турция, религиозните консерватори и кемалистите, често са имали разногласия за смисъла на секуларизма, с времето техните възгледи за турския национализъм се сближиха. 
						Консервативната ПСР възприе по-умерени възгледи като част от по-голяма стратегия за привличане на по-широк електорат и за да придобие контрол върху всички аспекти на управлението. "В миналото премиерът Ердоган казваше, че той е имамът на Истанбул, че е срещу секуларизма и че човек не може да има светска нагласа и едновременно с това да бъде мюсюлманин", казва Сена Карасипахи, автор на "Мюсюлмани в съвременна Турция". "Сега те [ПСР] са по-умерени, за да останат на власт." 
						Истинският обрат за движението на религиозните консерватори бе военният "мек преврат" през 1997 г., който отне властта от ислямистката Партия на благоденствието (Рефах), впоследствие закрита през 1998 г. от свързания с кемалистите Конституционен съд за нарушаване на принципите на секуларизма. 
						След закриването на Партията на благоденствието, ПСР, която възникна от умереното крило на ислямисткото движение в Турция, се трансформира в масова партийна структура, разпъвайки широк чадър над различните сектори на турския електорат. 
						"Религиозните консерватори са онези, които претърпяха развитие и демонстрираха най-очевидна тенденция да преосмислят ценностите си", твърди Халил Каравели, асоцииран член на Института за Централна Азия и Кавказ и Програмата за изследване на Пътя на коприната 
						Кризисният момент в турската политика е тълкуването на държавния секуларизъм. Турският секуларизъм винаги е бил уникален, тъй като Мустафа Кемал Ататюрк извърши много реформи, за да постави религията под контрола на централизираната държава - нещо, което излиза от границите на концепцията и практиката на секуларизма (т.е. отделянето на църквата от държавата) както е на Запад. 
						"Те [ПСР] приеха секурализма в смисъл, че държавата трябва да бъде неутрална и да не налага ценностите си върху другите малцинства", смята Каравели. "Секуралистите станаха по-фанатични във възгледите си", включително догматичното им следване на контролиран от държавата секурализъм. 
						Една област, в която двете фракции намериха допирни точки е турският национализъм, който излезе на преден план в турската вътрешна политика на фона на нарастващото насилие в населената предимно с кюрди югоизточна част на страната. 
						"По отношение на турския национализъм и двете фракции са със силна националистическа нагласа. По отношение на кюрдските малцинства и двете имат резерви; те не са гъвкави, нито толерантни като другите либерални или социално умерени общности", казва Карасипахи. 
						"Tурският премиер Ердоган винаги е бил турски националист", обяснява Гарет Дженкинс, старши асоцииран член на Програмата за изучаване на Пътя на коприната и Турската инициатива на Съвместния център. "След провала на кюрдското отваряне през 2009 г. забелязваме, че Ердоган става все по-яростен турски националист, което съвпада с растящото му влияние в ПСР." 
						"При растящото напрежение между турци и кюрди и възможността от възникването на ситуация, подобна на гражданска война, ние ще станем свидетели на сближаване между консерватори и секуралисти в опозиция срещу кюрдите", казва Каравели. 
						Макар че религиозните консерватори демонстрираха по-очевидна тенденция към възприемане на по-нюансирана позиция за национализма и кюрдския проблем, в настоящия момент турският национализъм осигурява рядко съвпадение на ценностите на кемалисти и ПСР.

Президентската надпревара в Сърбия може да бъде "сериозна повратна точка" 
					17/01/2008
					Девет кандидати ще вземат участие в президентските избори в неделя в Сърбия, но социологическите проучвания показват, че само двама имат реален шанс за победа -- проевропейски ориентираният настоящ президент Борис Тадич и кандидатът на сръбската Радикална партия Томислав Николич.
					От Игор Йованович за Southeast European Times от Белград -- 17/01/08
 
					 
						
Проучванията предвиждат оспорвана надпревара между заемащия длъжността Борис Тадич (вляво) и заместник-председателят на Радикалната партия Томислав Николич. [Илюстрация: SE Times]
						Много белградски анализатори смятат, че сръбските президентски избори в неделя (20 януари) ще решат бъдещето на страната и нейната европейска интеграция. Девет политици се кандидатират за президентския пост, но фаворитите са лидерът на Демократическата партия и настоящ президент на Сърбия, Борис Тадич, и заместник-лидерът на сръбската Радикална партия Томислав Николич. 
						Тадич, който зае поста през 2004 г., се застъпва за ускорена интеграция на Сърбия в ЕС. Николич предпочита сближаването с Русия и казва, че Москва ще бъде поканена да разположи свои военни бази в Сърбия. Николич обяви също така, че ще номинира лидера на Радикалната партия Воислав Шешел, който е подсъдим за военни престъпления в Хагския трибунал, за нов премиер. 
						Тадич и Николич са единодушни по един въпрос - Сърбия няма да признае независимостта на Косово. Провинцията, която е с преобладаващо етническо албанско население, се намира под администрацията на ООН от 1999 г. Косовските албански лидери заявиха, че ще обявят независимост до няколо седмици, като съгласуват това със Съединените щати и големите европейски страни. 
						Дуелът между двамата водачи в надпреварата може да бъде решен от трети политик - премиера Воислав Кощуница. Социологическите проучвания сочат, че Тадич може да победи Николич само с подкрепата на всички партньори от управляващата коалиция и особено на Демократическата партия на Сърбия на Кощуница. 
						Кощуница обаче не е съгласен с плана на Тадич за подписване на Споразумение за стабилизация и асоцииране (ССА) с ЕС, ако Съюзът изпрати мисия в Косово, която според плановете трябва да замени настоящата мисия на ООН там. Премиерът настоява, че ЕС не може да подкрепи независимостта на Косово и едновременно с това да подпише ССА със Сърбия. 
						Засега Кощуница е избрал да подкрепи коалиционния си партньор от предишните парламентарни избори Велимир Илич, който се очаква да спечели около 8 % от гласовете. 
						Лидерът на либералдемократите Чедомир Йованович е единственият президентски кандидат, който се обявява за независимост на Косово. Подобно на Илич, Йованович има шансове да спечели около 8 % от гласовете в неделя. Смята се, че другите петима кандидати ще съберат още по-малко гласове. 
						По закон, ако никой от кандидатите не спечели повече от 50 % от гласовете на първия тур, първите двама кандидати трябва да се явят на балотаж. На този втори тур събралият повече гласове кандидат печели. 
						Според проучванията, проведени от белградския Център за свободни избори и демокрация, надпреварата ще бъде изключително оспорвана. Очакванията са, че Николич ще има превес над Тадич на първия тур с около 1,15 милиона гласа, докато Тадич вероятно ще събере около 1,05 милиона. 
						Избирателната активност ще играе основна роля за резултата от изборите. При ниска избирателна активност превес ще имат радикалите, които разполагат с много дисциплинирани избиратели. Директорът по стратегически маркетинг Сърджан Богосавлевич обаче каза, че шансовете на Николич да спечели на първия тур са много слаби, тъй като останалите седем кандидати най-вероятно ще "отклонят около 25 % от гласовете". 
						Сърбия "всъщност се изправя пред сериозна повратна точка, ако стане смяна на властта," каза Богосавлевич.

Турция-Израел: Какво следва оттук нататък?
					05/09/2011
					Влошаването на отношенията представлява повишен риск за региона, смятат анализатори.
					От Алакбар Рауфоглу за Southeast European Times - 05/09/11
 
					 
						
Лайнерът "Мави Мармара" пристига в Истанбул на 26 декември, 2010 г. [Ройтерс]
						Само часове след доклада на ООН за инцидента с флотилията за Газа миналата година, публикуван в петък (2 септември), Турция съобщи, че ще експулсира посланика на Израел в Анкара и суспендира всички военни споразумения с бившия си съюзник. 
						Сега отношенията между двете страни са "по-лоши, отколкото бяха непосредствено след инцидента с "Мави Мармара", казва Салих Капусуз, заместник-председател на управляващата Партия на справедливостта и развитието (ПСР), отговарящ за отношенията с обществеността. 
						"Нашата позиция бе ясна от самото начало. Какъвто и да бъде резултатът, ние сме готови за него", каза Капусуз. "Целият свят знае, както и Израел, че каквито и да са основанията, това няма да остане без отговор." 
						Девет турски активисти загинаха на 31 май, 2010 г., след като израелски командоси се качиха на борда на кораба, транспортиращ помощи, "Мави Мармара" и им бе оказана съпротива. В доклада от петък на ООН се прави заключението, че макар че действието е било основателно според международното право, Израел е използвал прекомерна сила. 
						Анкара поиска официално извинение и репарации за семействата на жертвите, но досега Израел отказва. 
						"Израел съжалява за загиналите и ранените по време на инцидента", казва Артур Ленк, директор на Отдела за международно право към Външното министерство на Израел и член на комисията на ООН. Той каза, че страната му "приема доклада на комисията и се надява, че Турция ще работи за възстановяване и подобрявяне на отношенията между двете страни, което е от взаимен интерес". 
						"Отношенията с Турция са били и продължават да бъдат много важни за Израел", каза той. "От своя страна Израел полага големи усилия за постигането на двустранно споразумение, което ще даде възможност на двете страни да оставят инцидента с флотилията зад гърба си и да подобрят отношенията помежду си." 
						"След публикуването на доклада на Генералния секретар на ООН, ние се надяваме, че ще бъде постигнат компромис в този дух", добави той. 
						Алон Лиел, бивш израелски посланик в Турция казва, че през последните шест месеца главният проблем в отношенията между Израел и Турция е "поднасянето или неподнасянето на извинение". 
						"Израел реши да не се извини още преди година и сега ще трябва да приеме последиците на своя отказ - Турция драматично понижава турско-израелските дипломатически отношения до ниво на втори секретар, най-ниското ниво на израелската дипломатическа служба." 
						"Щетите, нанесени върху двустранните връзки между Израел и Турция са очевидни и неизбежни", добавя той. 
						За Хикмет Четин, бивш външен министър на Турция "е жалко, че инцидентът в Газа бе доведен до [такова] опасно равнище." 
						"В историята на нашите страни никога не е имало такъв проблем. Това е погрешният път както за Израел, така и за Турция", твърди той. "Дипломацията се нуждае от търпение и време. Само по тази начин може да се намери решение." 
						Ченк Сидар, директор на "Сидар Глобал Адвайзърс" във Вашингтон обаче смята, че за Турция няма място за отстъпки. 
						"Топката е в игрището на Израел и ще остана там известно време", казва той. Същевременно той добавя: "По-нататъшното влошаване на отношенията между Израел и Турция представлява огромен риск за региона във време на големи масови вълнения." 
						При сегашното състояние на нещата лидерите търсят начин да излязат от безизходното положение. 
						Четин казва, че е необходим "рязък завой" с подкрепата на международната и местната общност. 
						"Това може да се постигне на културно ниво, дори чрез футболната дипломация", споменава той, имайки предвид бъдещия мач от шампионската лига на УЕФА, който може да се играе в Истанбул между Бешикташ (Турция) и Макаби Тел Авив (Израел) на 15 септември. 
						Макар че не е ясно дали израелският отбор ще дойде в Турция, официални представители в Анкара обещават да окажат максимално гостоприемство. 
						"Политиката и спорта са отделни неща", каза министърът за младежта и спорта Суат Килич. "Ние гледаме на този мач от спортна перспектива. Турският народ ще окаже гостоприемство на всеки, който идва за международни състезания в нашата страна."

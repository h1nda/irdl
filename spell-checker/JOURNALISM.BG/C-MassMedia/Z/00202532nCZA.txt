Черна гора назначи Миодраг Влахович за министър на външните работи
05/08/2004
Миодраг Влахович, изтъкнат политически наблюдател и ръководител на Центъра за регионални проучвания и проучвания по сигурността, беше назначен за нов министър на външните работи на Черна гора. Той бе предложен от премиера Мило Джуканович и Социалдемократическата партия.
От Антонела Кръстович за Southeast European Times от Подгорица - 05/08/04
 
 
Новият министър на външните работи на Черна гора Миодраг Влахович. [Файл]
В четвъртък (29 юли) парламентът на Черна гора назначи изтъкнат политически наблюдател и ръководител на независим мозъчен център за министър на външните работи на страната. Миодраг Влахович, на 43 години, бе предложен от премиера Мило Джуканович и от Социалдемократическата партия (СДП), член на управляващата коалиция.
Влахович, на 43 години, е директор на Центъра за регионални проучвания и проучвания по сигурността и активен пропагандатор на независимостта на Черна гора. Той замести Драгиша Бурзан, висш ръководител от СДП, който поема нов пост като посланик на Сърбия и Черна гора във Великобритания.
Премиерът благодари на Бурзан за работата му като министър на външните работи през един труден период и каза, че очаква Влахович да допринесе за подобряване на качеството на управлението. Влахович нарече новата си длъжност голямо предизвикателство и отговорност и каза, че главната причина да стане член на правителството е, за да работи за влизането на Черна гора като независима и международно призната държава в семейството на европейските народи.
Влахович е роден на 15 ноември 1961 г. в Дяковица. Завършва право през 1986 г. в правния факултет в Подгорица, Черна гора, а магистърска степен по право получава през 1991 г. в Холандия. Той е един от основателите на Центъра за регионални проучвания и проучвания по сигурността и активно е участвал в работата на една организация за мир - Гражданския съвет за мир. От 1992 до 1994 г. е бил член на парламента на Черна гора. Влахович владее английски и италиански.

Сделката с Водафон в Албания проправя пътя за финансиране на компании от частния сектор
08/03/2004
ЕБВР, МВК и гръцката банка Алфа са отпуснали 85 млн. евро на компанията за мобилни телефонни Водафон Албания като част от осемгодишно споразумение. Това решение подсказва, че добре управляваните компании от частния сектор в Албания могат да получават дългосрочно финансиране от международния пазар.
От Арди Пулай за Southeast European Times в Тирана - 08/03/04
 
 
Компаниите от частния сектор в Албания са получили силен положителен сигнал от ключови международни финансови институции, които окуражават страната да засили позициите си съобразно принципите на пазарната икономика.
ЕБВР, МФК и гръцката банка Алфа са отпуснали 85 млн. евро миналия месец на компанията за мобилни телефони Водафон Албания. Заемът ще позволи на Водафон да разшири обхвата на своята мрежа и да предложи качествени услуги в цяла Албания, засилвайки по този начин конкуренцията.
ЕБВР и МФК предоставят съответно по 35 млн. евро на година в продължение на девет години, а Алфа банк, втората по големина гръцка банка, отпуска още 15 млн. евро за период от 8 години. Заемът представлява най-големият албански проект за финансиране на дълг и първият отпуснат от банков консорциум дългосрочен заем за частния сектор в страната.
"Този проект е много важен както за албанския сектор на мобилните комуникации, осигурявайки много придобивки за клиентите на Водафон, така и за самата Водафон, стимулирайки плановете ни за по-нататъшно развитие в Албания," каза Томас Папаспиру, генерален директор на Водафон-Албания. "Освен това, работейки с институции като ЕБВР и МФК, ние получихме цялата необходима финансова подкрепа за успешното развитие и функциониране на нашата компания, което ще ни позволи да предложим най-добрите мобилни комуникационни услуги на сегашните си и бъдещи клиенти."
Представители на ЕБВР, МФК и Алфа Банк също изразиха задоволство от партньорството, посочвайки, че това е силен сигнал за нарастващо доверие към Албания. "Той показва, че силни и добре управлявани компании от частния сектор в Албания могат да получават дългосрочно финансиране от пазара. Освен че укрепва принципите на пазарната икономика, проектът трябва да демонстрира и на други потенциални частни инвеститори възможностите, които съществуват в страната," заяви Петер Райнигер, Директор на Бизнес Груп за енергетиката и телекомуникациите в ЕБВР.
На Водафон-Албания бе даден 15-годишен лиценз през февруари 2001 година за осигуряване на мобилни услуги в цяла Албания. Шест месеца по-късно компанията изгради своя мрежа и започна да предоставя търговски услуги. Тя е вторият по големина мобилен оператор в страната, като основният пакет от акциите й се притежава от Водафон Груп, най-големият доставчик на услуги в сектора на мобилните комуникации в света.
Фирмата оперира в Албания заедно с Албански мобилни комуникации, първата в страната компания за мобилна телефония и бивш монополист в сектора. Държавната телефонна компания Албтелеком обяви, че и тя скоро ще започне да предлагаза мобилните услуги. Конкуренцията се очаква да понижи цените на мобилните услуги в Албания, които понастоящем са най-високите в ЮИЕ.

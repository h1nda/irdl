Хърватия си поставя за цел привличането на чуждестранни инвестиции
					17/10/2011
					Инвестиционният потенциал на страната беше тема на най-голямата досега конференция за инвестиции в Хърватия.
					От Наташа Радич за Southeast European Times от Загреб – 17/10/11
 
					 
						
Загреб проведе двудневен форум, за да активизира чуждестранните инвестиции. [Петър Кос/SETimes]
						В опит да се преборят с финансовата криза и да стимулират икономиката хърватските власти организираха в Загреб конференция на тема „Инвестирайте в Хърватия”. Събитието, което се състоя на 10 и 11 октомври, привлече стотици чуждестранни бизнесмени и хърватски милионери, които живеят и работят в чужбина. 
						„През последните години правителството премахна редица потенциални бариери пред инвестициите и ние активно се опитваме да привлечем чуждестранни инвестиции, тъй като това е приоритет на нашата политика. Като се борим с корупцията, изпращаме ясно послание към нашите потенциални делови партньори”, заяви премиерът Ядранка Косор на церемонията по откриването. 
						При бушуващата в Европа финансова криза привличането на чуждестранни инвестиции става все по-трудно. Туризмът, енергетиката и хранително-вкусовата промишленост са основните отрасли в Хърватия, които привличат интерес. От 1993 г. насам в страната са инвестирани 24 млрд. евро. 
						„Добра идея е да се съберат хора от деловите среди и да им бъдат показани ресурси и проекти тук”, каза за SETimes Андрю Скот, преподавател в „Лондон Бизнес Скул”. Той подчерта важността на продължаването на реформите, които биха дали на чуждестранните инвеститори ясен сигнал за безопасната среда за инвестиции в Хърватия. 
						Председателят на Търговската камара Надан Видошевич каза за SETimes, че географското местоположение на Хърватия я прави привлекателна за чуждестранните инвеститори. 
						Най-оптимистично настроен от участниците беше Аджит Сингх от „Ей Си Джи Уърлдуайд”. Неговата компания със седалище в Индия не съжалява, че е инвестирала в Хърватия. Тя е закупила завод за производство на желатинови капсули. 
						„Преди две години и половина нашата инвестиция започна да носи печалба. Хърватските работници са образовани и готови да се учат”, каза той за SETimes след своята презентация. Той спомена, че се планира дейността да се разшири с нов завод в Лудбрег, в северната част на Хърватия, като така предприятието ще се превърне в регионален и европейски център. 
						В конференцията в Загреб участваха известни хърватски бизнесмени, спечелили богатството си в чужбина. Милионерът Дарко Кончар проявява интерес към придобиването и преструктурирането на хърватската корабостроителна индустрия. На конференцията в Загреб присъстваха членове на богатото чилийско семейство Лукшич. 
						Хърватският вицепрезидент Домагой Иван Милошевич, организатор на събитието, представи централна база данни за всички инвестиционни проекти в Хърватия, в която потенциалните инвеститори могат да намерят важна информация за възможностите за бизнес.

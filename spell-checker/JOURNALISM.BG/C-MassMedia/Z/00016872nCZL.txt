Премиерът на Турция Ердоган е на посещение в Австралия
		07/12/2005
		 
			МЕЛБЪРН, Австралия -- Министър-председателят на Турция Реджеп Тайип Ердоган започна първото си посещение в Австралия в сряда (7 декември) с лекция в Университета в Мелбърн, посветена на неговия план за намаляване на международните конфликти и неразбирателство чрез диалог и помирение. Инициативата "Алианс на цивилизациите", чийто коспонсор е Испания, бе официално обявена миналата седмица. Ердоган ще се срещне с премиера Джон Хауард в четвъртък. 
			Междувременно в Анкара във вторник, президентът Ахмет Недждет Сезер се срещна със своя хърватски колега, който е на посещение в Турция. Двамата се споразумяха страните им да се ангажират с процеса на реформи, който ще доведе до членство в ЕС. (AAП - 07/12/05; ХРТ, ХИНА - 06/12/05)

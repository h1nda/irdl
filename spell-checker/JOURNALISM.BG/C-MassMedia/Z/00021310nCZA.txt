Енергийна криза налага спирания на тока в Албания
					19/01/2007
					Населението недоволства, а фирмите губят пари заради проблемите на Албания да задоволи нуждите от електричество. 
					От Ерлис Селимай за Southeast European Times от Тирана – 19/01/07
 
					 
						
[Гент Шкулаку]
						От 1990 г. Албания страда от редовен недостиг на електричество. Пресъхнали водоеми на водноелектрическите централи, липса на собствено производство и трудности с вноса на енергия тази зима отново оставиха жителите на тъмно. 
						Албанската енергийна корпорация КЕШ заяви, че спешно търси начини за увеличаване на електроенергията, за да се избегне пълното спиране на основната водноелектрическа централа поради липса на валежи. Според директора на КЕШ Анди Бели слабите дъждове са довели до пресъхване на водоемите на водноелектрическите централи в северната част на страната. 
						КЕШ е въвела до 12-часови ежедневни спирания на тока в цялата страна. Болниците, правителствените институции, хлебопекарните и полицейските участъци се захранват приоритетно, макар че и те са засегнати. 
						"Единственото решение е да се увеличи вносът," каза Бели, като добави, че КЕШ е готова да купи 9 млн. квтч от съседна Гърция. Министърът на икономиката Генц Рули посети Атина на 11 януари и получи потвърждение, че Гърция е готова да увеличи износа на електричество за Албания. 
						Междувременно опозиционната Социалистическа партия поиска оставката на Бели. Към нея се присъедини и гражданското движение Мяфт! (Стига!), което настоява да се предприемат действия за решаване на проблема с електричеството. 
						Фирмите са тежко засегнати. Председателят на Съюза на търговските камари Луган Брегаси каза, че ежедневно бизнесът понася загуби от средно 500000 евро поради спирането на тока. 
						Фирмите, особено малките компании, трябва да платят по-ниски данъци, каза Брегаси, като заяви, че за времето, когато токът е спрян, те не бива да плащат същите данъци, които плащат при нормални условия на работа. 
						Премиерът Сали Бериша обеща, че ще се вземат всички мерки за удвояване на енергийните доставки, като натовари с тази задача министерството на икономиката.

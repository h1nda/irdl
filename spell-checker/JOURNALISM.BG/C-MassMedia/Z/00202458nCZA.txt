Процесът на приватизация в Косово е обект на критики
					21/03/2012
					Заради зачестилите жалби Косово анализира критично процеса на приватизация.
					От Мухамет Брайшори за Southeast European Times от Прищина – 21/03/12
 
					 
						
Приватизираната преди пет години „Фероникел“ продължава да работи, но дейността й поражда опасения за безопасността на работниците. [Ройтерс]
						Поне на хартия нещата изглеждат много добре. Правителството продава предприятия, отървава се от бремето на управлението, а парите от продажбата помагат за финансиране на държавния бюджет. 
						Според критиците обаче правните процедури във връзка с приватизацията в Косово са сложни и политически натоварени и това ще окаже дългосрочно влияние върху икономиката. Те твърдят, че някои собственици или служители могат да се възползват от съществуващите пропуски, а други не получават почти нищо. Налице е и етнически елемент, тъй като хората от различни общности могат да кажат, че дискриминацията – в момента или по-рано – е повлияла на възможностите им да се възползват от приватизацията. 
						Есат Бериша е един такъв пример. „Баща ми, както и аз, работихме в „Хидротекника“ до декември 1990 г., когато бях уволнен, защото сръбските власти ни освободиха от работа. След края на войната се надявах да се върна на работното си място, но това така и не стана." 
						След като „Хидротекника“ беше приватизирана през 2006 г., „...не получих никаква компенсация, а най-лошото е, че фирмата вече не съществува, защото новият собственик промени нейната съдба“, каза Бериша за SETimes. В някои случаи фирмите са били купувани по-скоро заради земята, отколкото с намерението да се продължи дейността им. 
						Не само той разсъждава така: наложеното от режима на Милошевич дискриминационно законодателство принуди хиляди хора в Косово да напуснат работните си места. 
						Освен това много от приватизираните дружества са променили местата на предприятията и често служители като Бериша са изключвани от ведомостите за заплати, предизвиквайки чести протести пред Агенцията за приватизация. 
						Дардан Сейдиу, икономически експерт от движение „Ветевендосе”, открито критикува процеса. „Десет години по-късно виждаме липсата на каквато и да е структура в икономиката. Повечето производствени фирми вече не съществуват или се използват за съхранение на стоки; ефективността като концепция изглежда беше само на думи, а безработицата се задълбочава. И накрая, броят на чуждестранните инвеститори е символичен, както и инвестираните от тях средства", каза Сейдиу за SETimes. 
						В резултат от приватизацията на публични и държавни фирми през последните години бяха получени повече от 600 млн. евро, които бяха прехвърлени в банки в чужбина и не бяха използвани от правителството на Косово. Според Сейдиу тези средства са твърде малко и някои страни в региона са продали само едно или няколко дружества за тази сума. 
						На същото мнение е и Себ Бютючи, изпълнителен директор на Института за балканска политика. „Основният проблем е продажбата на по-ниски цени, тъй като стойността на дружествата намалява заради лошото управление, неосъществяването на дейност от предприятията и обвиненията в корупция“, каза той за SETimes. Трябва също така да се вземе предвид и цената на пропуснатите възможности: „В някои случаи приватизацията можеше да доведе до по-добри услуги и по-голяма ефективност.“ 
						Според Сейдиу, ако процесът се проследи в ретроспекция, може да се каже, че той „беше проведен набързо..., без план за икономическо развитие“, а приватизацията е довела до сериозни проблеми за работниците. 
						За пример той посочва фирми от източния регион Биничко Поморавие, където „във вече приватизираните предприятия работеха почти 17 000 души. Днес по-малко от 1 700 от тях продължават да работят в тези предприятия – не бяха запазени работните места на дори и 10 % от работната сила“, посочва Сейдиу. 
						Според Бютючи, ако синдикатите бяха по-силни, това щеше да доведе до по-добри резултати. „Тук основният проблем е липсата на истински синдикати. Работниците не бяха в състояние да договорят сделка, която да осигури по-плавен преход. Затова много работници бяха уволнени. Що се отнася до тези, които продължават да работят, няма гаранции за безопасността им на работното място. „Фероникел“ е фрапиращ случай, при който липсата на политическа воля за решаване на проблема със сигурността на работното място застрашава живота на работниците“, каза той за SETimes. 
						През последните месеци пострадаха няколко работници във фирма „Фероникел“ в Централно Косово, като това накара председателя на парламента Якуп Красничи да призове за по-добри и по-безопасни условия на труд. „Фероникел“ беше приватизирана през 2007 г. 
					
				
			
					 
					
 
 

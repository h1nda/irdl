САЩ обещават подкрепа за интеграцията на балканските държави в НАТО
05/05/2003
Албания, Македония и Хърватия подписаха Американо-адриатическата Харта заедно със САЩ в петък ( 2 май) в Тирана. Държавният секретар на САЩ Колин Пауъл оцени високо трите балкански държави за техните постижения и обеща по-нататъшна подкрепа
От Албан Бала за Southeast European Times в Тирана - 05/05/03
 
 
Хиляди млади албанци приветстваха американския държавен секретар Колин Пауъл по време на разходката му по главния булевард на Тирана в петък (2 май). Той бе в столицата на Албания, за да се срещне с външните министри на Албания, Македония и Хърватия и за да подпише Американо-адриатическата Харта.
Пауъл каза, че Хартата има за цел да подчертае "подкрепата на САЩ за усилията на трите държави към тяхното евентуално пълно интегриране в евроатлантическите институции и особено за стремежа им за членство в НАТО."
Албанският външен министър Илир Мета, хърватският външен министър Тонино Пицула и македонският външен министър Илинка Митрева заявиха по време на съвместна прес-конференция, че се надяват САЩ "да дадат допълнителен тласък в духа на Вилнюс за тяхната обща цел - пълноправно членство в НАТО".
Адриатическата Харта, инициатива лансирана по примера на Американо-балтийската Харта от 1998 година, бе предложена заедно от президентите на Албания, Хърватия и Македония на американския президент Джордж Буш по време на Срещата на високо равнище на НАТО в Прага през ноември 2002 година. Буш приветства адриатическата инициатива като съществен принос към неговата визия за единна, свободна и мирна Европа. Хартата предвижда създаването на Комисия за партньорство, която ще прави преглед на напредъка, който е постигнат в изпълнение на необходимите стандарти.
Отбелязвайки постиженията на трите балкански държави, Пауъл каза, че САЩ възнамеряват да продължат своята помощ за тях в осъществуване на необходимите реформи. Той добави, че всяка страна ще бъде оценявана според индивидуалния прогрес, който е постигнала.
Външите министри приветстваха ангажимента на САЩ, като заявиха, че той ще укрепи демократичните институции, гражданското общество, правовата държава, пазарните им икономики, човешките права и свободи за всички граждани на Албания, Хърватия, Македония, както и на останалите държави от Юго-източна Европа.
"Някои от проблемите можем да решим сами," посочи Митрева. "Други не можем. Няма обаче проблеми, които да не решим заедно, ние - Македония, Албания, Хърватия и САЩ."
По време на четиричасовата си визита в Тирана Пауъл подписа и споразумението по член 98 с албанското правителство. То постановява, че Албания " ще се въздържа от предаване или прехвърляне на американски правителствени представители; лица, наети от американското правителство; военен персонал или американски граждани по какъвто и да е начин на Международния наказателен съд без съгласието на САЩ."

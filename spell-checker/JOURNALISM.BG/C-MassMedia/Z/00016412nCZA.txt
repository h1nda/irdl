Черногорският външен министър посети Съединените щати 
					28/10/2005
					Външният министър Миодраг Влахович бе във Вашингтон по-рано този месец, за да разговаря с американски политици и представители на администрацията. Основно място в разговорите заемаше планираният референдум за независимост на Черна гора.
					От Антонела Архин за Southeast European Times от Подгорица – 28/10/05
 
					 
						
Черногорският министър на външните работи Миодраг Влахович [АФП]
						Плановете за референдум за независимост на Черна гора заемаха основно място в разговорите по време на посещението на външния министър Миодраг Влахович в Съединените щати и Канада този месец. Начело на делегация на ръководеното от него министерство той се срещна с американски политици и представители на администрацията и присъства на кръгла маса, посветена на Черна гора, чийто домакин бе известен вашингтонски мозъчен тръст по външнополитически въпроси. 
						На 18 октомври Влахович се срещна със заместника на помощник държавния секретар на САЩ Джеймс Макдугъл и с Алън Ван Егмонд, директор на отдела за балкански и евроазиатски програми към канцеларията на министъра на отбраната. Влахович заяви, че резултатът от планирания референдум няма да застраши регионалната стабилност. Нито пък, добави той, ще има отрицателен ефект върху усилията за решаване на въпроса за статута на Косово, "тъй като това не са свързани процеси и те имат различна динамика и са възникнали по различни причини". 
						В разговорите в министерството на отбраната страните се съгласиха, че поддържането на връзките между Черна гора и Съединените щати в областта на сигурността и отбраната е в техен общ интерес. Представителите на Пентагона изразиха удовлетворението си от сътрудничеството на Черна гора с трибунала на ООН за военни престъпления и от факта, че Черна гора дава своя конструктивен принос за постигане на условията, необходими за присъединяване към програмата "Партньорство за мир" и в крайна сметка към НАТО. 
						Влахович се срещна и с американските конгресмени Бил Делахънт и Елиът Енгъл, които похвалиха мултиетническия и мултирелигиозен модел в Черна гора. Разговорите се съсредоточиха върху интеграцията на малцинствата, реформите в образованието и участието на малцинствата в развитието на демокрацията и икономическите реформи. 
						В чест на посещението на черногорската делегация вашингтонският Център за стратегически и международни изследвания организира кръгла маса под надслов "Черна гора: стъпки към референдум за независимост". На форума Влахович защити енергично референдума, като каза, че Подгорица ще се противопостави на всякакъв външен натиск за отлагане на гласуването. 
						Последните социологически проучвания показват, че 43 % от черногорците подкрепят идеята за своя държава, 35 % са против нея, а останалите се колебаят, отбеляза той. 
						Лидерите на Черна гора възприемат независимостта като предпоставка за влизане в ЕС, тъй като не искат републиката да се присъедини като територия или провинция на друга държава със свои собствени интереси и цели, каза Влахович. Той добави, че ако се приеме идеята за собствена държава, политическата система на Черна гора ще бъде опростена чрез отхвърляне на тромавите структури на федерализма и институциите на страната ще бъдат по-прозрачни и не толкова скъпи. 
						Черна гора никога не е била част от Сърбия, отбеляза министърът, като подчерта, че въпросът за статута на Черна гора не е свързан със статута на Косово. Черна гора разбира сложните отношения в региона, но няма да отложи своя демократичен процес само защото въпросът с Косово не е решен, каза той.

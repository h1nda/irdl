Съдебно решение подобрява шансовете на Бъсеску да избегне импийчмънта
					12/07/2012
					Решение на Конституционния съд прави по-трудно свалянето от поста с референдум на временно отстранения румънски президент.
					От Паул Чокою за Southeast European Times от Букурещ -- 12/07/12
 
					 
						
За първи път от импийчмънта в сряда (11 юли) временно отстраненият президент Траян Бъсеску се обърна към обществеността от предизборния си щаб в Букурещ. [Габриел Петреску/SETimes]
						Решението на Конституционния съд от вторник (10 юли) да отхвърли спешно издаденото от правителството постановление прави доста вероятно временно отстраненият президент Траян Бъсеску да запази поста си. 
						Съдът отхвърли постановлението, което щеше да позволи Бъсеску да бъде свален от поста с обикновено мнозинство на гласувалите на национален референдум, насрочен за 29 юли. Решението подкрепи закона, който има значително по-високо изискване, позволявайки отстраняването на президента с мнозинство от регистрираните гласоподаватели. 
						Тъй като е невъзможно 9 млн. регистрирани гласоподаватели да участват в референдума, решението на съда най-вероятно ще сложи край на усилията на управляващата социаллиберална коалиция да отстрани президента. 
						Бъсеску беше отстранен от длъжност в петък (6 юли) с 256 на 114 гласа в парламента, в който преобладава Социалистическият либерален съюз на министър-председателя Виктор Понта, опонент на Бъсеску. Бъсеску, който е президент от осем години, е обвиняван в злоупотреба със служебно положение. 
						Бъсеску беше отстранен веднъж преди пет години, но оцеля на национален референдум. В момента обаче рейтингът му на одобрение е доста по-нисък, тъй като президентът е обвиняван от много хора за непопулярните мерки за строги икономии. 
						Някои министри заплашиха, че правителството ще организира референдум съгласно разпоредбите на извънредното постановление, игнорирайки решението на Конституционния съд. Преди две седмици Понта игнорира друго решение на съда, че Бъсеску трябва да представлява Румъния в Европейския съвет. 
						Анализатори казват, че би било неразумно за правителството на Понта да отхвърли това съдебно решение. 
						"Би било законно действие от страна на премиера Виктор Понта да оттегли извънредното постановление след съдебното решение", каза за SETimes Септимиус Първу, заместник-председател на водещата НПО "Про Демокрация". "В края на краищата Конституционният съд остава една от основните институции на страната и неговите решения трябва да се спазват от всички политици." 
						Правителството на Понта вече си навлече международни критики след действията си за намаляване на правомощията на съда като част от битката си срещу Бъсеску. Американското посолство в Букурещ призова правителството да действа в съответствие с решението от вторник, предупреждавайки, че "е неприемливо да се провежда референдум, който изглежда не е в съответствие с конституцията", защото подобно действие "вероятно би провокирало много опасна конституционна криза." 
						Понта защити решението си да призове парламента да се произнесе по окончателните решения, според които ще се организира референдумът, но заяви, че ще уважи решението на съда, без да отменя извънредното постановление. 
						Въпреки че Бъсеску започна кампания за своята длъжност, съдбата му е силно оспорвана от гражданите. 
						"Мисля, че г-н Бъсеску си го търсеше със своето противоречиво политическо поведение. Той може и да спечели отново, но аз го виждам в крайна сметка като президент с помрачена вътрешна легитимност", каза за SETimes 26-годишният икономист Дориан Маргарит. 
						Други се страхуват, че референдумът няма да сложи край на политическите борби. "Това ще бъде само началото, какъвто и да е изходът. Бъсеску не е човек, който лесно ще приеме поражението. В началото сме на гореща и дълга политическа есен", каза за SETimes Андрей Кодреску, на 47 г.
					
				
			
					 
					
 
 

Радованович е одобрен за държавен министър на отбраната
16/03/2004
 
САРАЕВО, Босна и Херцеговина (БиХ) -- Камарата на представителите на БиХ одобри в понеделник (15 март) назначението на Никола Радованович за първи общодържавен министър на отбраната след съгласуване на неговата кандидатура със Службата на върховния представител. Законодателите одобриха също така назначението на двама заместник-министри на отбраната, Енес Бечирбашич и Марина Пендес. Радованович заяви, че неговият приоритет е удовлетворяването на критериите за приемане в програмата на НАТО "Партньорство за мир".
Също в понеделник сръбския вицепремиер Миролюб Лабус посети Сараево и призова за по-тесни връзки с БиХ. Според него двете страни биха могли да си помагат взаимно в хода на европейската си интеграция и да дадат нов тласък на регионалното сътрудничество.
Други новини: обединението на Мостар бе официално обявено в понеделник след премахването на предишните шест общини. Върховният представител Пади Ашдаун подчерта, че девет години след края на войната градът има най-сетне един кмет, единен бюджет и единна градска администрация. (Източници на СВП, Независне новине - 16/03/04; РТРС, ПБС БиХ, Ройтърс, Федерална ТВ - 15/03/04)

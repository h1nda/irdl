Джелич каза, че Сърбия ще внесе заявлението си за кандидатстване за членство в ЕС до края на годината
					04/03/2009
					 
						БЕЛГРАД, Сърбия -- Заместник министър-председателят Божидар Джелич отново подчерта във вторник (3 март), че Сърбия би могла да внесе заявлението си за придобиване на статут на кандидат-член на ЕС през тази година, въпреки предупреждението на Съюза да не се прибързва. Джелич определи интеграцията като най-добрата гаранция за дългосрочна стабилност и икономически разцвет, тъй като 75 % от чуждестранните инвестиции в Сърбия идват от ЕС.
						Миналия месец еврокомисарят по разширяването Оли Рен посъветва Сърбия да не внася заявление за кандидат-членски статут, докато не приключи напълно сътрудничеството си с Трибунала за военни престъпления в Хага. Това би позволило на всички членки на ЕС да ратифицират Споразумението за стабилизация и асоцииране със Сърбия, както и да се отчете някакъв напредък, преди да се пристъпи към следващата стъпка в процеса на интеграция на страната в ЕС. Пълното сътрудничество включва арестуване на укриващия се от правосъдието Ратко Младич. (Радио Сръбия, Бета - 03/03/09)

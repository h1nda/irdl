План за язовири и ВЕЦ среща съпротива в Турция
					02/12/2010
					Борбата около бъдещето на долина в Североизточна Турция се трансформира в битка за ползването на огромното природно богатство на страната.
					От Александър Кристи-Милър за Southeast European Times от Истанбул -- 02/12/10
 
					 
						
Правителствен план предвижда построяването на 1000 язовира в североизточната част на страната. [Ройтерс]
						За повечето жители на долината Икиздере родното им място е просто "дар божи". 
						Но как точно ще бъде използван този дар, е въпрос, превърнал се в причина за ожесточена борба с последици далеч отвъд неговите гористи планински склонове в североизточната турска провинция Ризе. 
						 В края на октомври съвет за защита на природата и културата блокира подкрепяния от правителството план за изграждане на 22 язовира за ВЕЦ в долината чрез обявяването й за "защитена зона". 
						За еколозите и местните асоциации, които водеха борба против проектите, това изглеждаше като решителна победа. 
						Само дни по-късно обаче правителството публикува обновена версия на законопроекта за околната среда, който, ако бъде одобрен, според някои еколози ще изложи на риск от застрояване най-малко 80 процента от основните обекти на биологично разнообразие в Турция, включително Икиздере. 
						Наред с други неща, новият закон ще отнеме статута на повече от 1000 "обекта на природното наследство", ще премахне правомощията на местните съвети, като този, който обяви Икиздере за защитена зона, и ще постави бъдещето на всички тези обекти под егидата на нов централен съвет, доминиран от бюрократи, които според еколозите ще "свирят по гайдата" на правителството. 
						 "Този акт има потенциала да нанесе огромни и необратими вреди на природата," каза Енгин Йълмаз, директор на турската НПО Асоциация "Природа", за SETimes. 
						Проектът накара 73 турски организации на гражданското общество да се обединят в протестни действия. Той предизвика и критиката на Комисията на ЕС в нейния доклад за напредъка на Турция за 2010 г., публикуван миналия месец, където тя отбеляза своята "загриженост" от предложеното премахване на защитените обекти. 
						Комисията посочи въздействието, което енергийните нужди на Турция може да имат върху околната среда. "Налице е нарастваща загриженост относно отрицателните последици за потенциално защитени видове флора и фауна от изграждането на нова водна и енергийна инфраструктура в източната част на страната," се казва в доклада. 
						Нарастващото население и икономика на Турция представляват все по-голяма заплаха за огромното й екологично богатство. Населението расте бързо, като средната му възраст е 28 г. Икономиката й, която според прогнозите ще отбележи ръст от 7,3 % тази година, е най-бързо развиващата се в Европа и отстъпва само на Китай в Г20. 
						Богатството на дивата природа е също толкова внушително. Като важен пункт в миграцията на много прелетни птици и намирайки се на кръстопътя на три екологични района, страната може да се похвали с почти толкова видове, колкото останалите части на Европа, взети заедно. 
						Това богатство е видимо в Икиздере, което се нарежда сред 200-та най-важни в екологично отношение долини в света заради богатството си на редки или застрашени видове. 
						"Долината е дар божи за хората," каза Кадем Екси, жител и активист срещу язовирите. "Тя е зелена и красива и ние искаме и следващото поколение да я види такава." 
						 Турското правителство обаче реагира гневно на решението за защитена зона. Премиерът Реджеп Тайип Ердоган обвини опонентите на плана, че "препречват пътя ни". 
						 "Не препоръчвам да се унищожава природата, но Бог повелява да използваме предимствата на науката, информацията и научните изследвания," каза той за турските медии. "Нека да се възползваме от тези елементи." 
						Активистите се опасяват, че законопроектът ще влоши, по думите им, "конфликта на интереси" в турското министерство на околната среда. 
						Министърът на околната среда Вейсел Ероглу определи отмяната на строителството на язовирите в Икиздере като "лудост". Преди да заеме сегашния си пост, той бе началник на Държавните хидравлични съоръжения, които минаха към министерството, когато той пое поста през 2007 г. 
						"Има очевиден конфликт на интереси," каза Йълмаз. "[Ероглу] работи така, сякаш мисията му е да строи язовири и водноелектрически проекти." 
						Правителството в крайна сметка предвижда построяването на 1000 нови язовира само в североизточната част на страната, проекти, които според него ще донесат икономически ползи на бедния регион. 
						Междувременно някои жители на Икиздере се опасяват, че ползите може да бъдат илюзорни - и биха могли да ги лишат от по-ценен ресурс в дългосрочен план. 
						"Красотата на природата може да привлича туристи," каза Екси за SETimes. "Ако язовирите се изградят, само енергийните компании ще спечелят пари."

Турските жени изоставят работата в името на семейния живот
					22/06/2011
					Натискът върху жените да сключат брак и имат деца е един от факторите за слабото участие на жените, въпреки че според някои традициите също играят роля.
					От Алина Лехтинен за Southeast European Times от Истанбул – 22/06/11
 
					 
						
Само 25 % от жените в трудоспособна възраст работят. [Ройтерс]
						В малкия турски град Машукие, на около 120 км източно от Истанбул, 32-годишната Йозлем иска да узнае своята съдба. По традиция, след като човек пие турско кафе, чашата се обръща и утайката показва какво вещае бъдещето. 
						„Това е последният ти шанс”, казва гледачката на кафе. 
						Йозлем, която се притеснява, че никога няма да се ожени, току що е започнала нова връзка. В Турция средната възраст, на която жените сключват брак, е 23 г. Йозлем смята, че вече остарява и се надява тази връзка да бъде успешна. 
						Много турски жени изпитват натиск да се оженят и да имат деца – от семейството, обществото, а дори и от министър-председателя Реджеп Тайип Ердоган, който призова всяка турска жена да има поне три деца. Много жени спират да работят, след като сключат брак и създадат семейство. 
						Айше Гюнасуй, феминистка и член на изпълнителния комитет на Асоциацията за права на човека в Турция, обяснява, че не толкова турското общество оказва натиск върху жените да се женят и да имат деца. По-скоро, твърди тя, натискът идва отвътре, от самите жени. 
						„Възприемането на жената като съпруга и майка преди всичко останало е толкова силно вкоренено, че не е необходим натиск от обществото, самите жени предпочитат да напуснат работа, за да се грижат за децата си”, казва тя. 
						Гюнасуй подчертава, че жените с деца, не само в Турция, а и в цял свят, са склонни да приемат себе си преди всичко като майки. 
						„Много жени имат усещането, че [ги смятат за лоши майки, защото не са се отказали от работата си], заради възприемането на жената от векове като майка, не само в Турция, а и в цял свят”, обяснява Гюнасуй. 
						Според доклада от 2010 г. „Последни тенденции в участието на жените в работната сила в Турция”, изготвен от Държавната организация за планиране на Република Турция и Световната банка, само около 25 % от жените в трудоспособна възраст са активни на трудовия пазар. 
						Повечето работещи жени са в сектора на селското стопанство, което обяснява защо при жените, които живеят в големите градове, нивото на участие в работната сила (21,4 %) е по-ниско в сравнение с жените, които живеят в селските райони (35,8 %). 
						Гюнасуй обаче посочва, че броят на работещите майки всъщност нараства не само в богатите семейства, а и в слоевете от обществото с по-ниски доходи. 
						„Някои отрасли, като например текстилната индустрия, [са] силно зависими от работещите майки”, казва тя. 
						Въпреки това в една бързо променяща се страна с младо население традициите не се приемат от всички и непрекъснато се оспорват. 
						Сейда Гюндюз Инан, която се е оженила малко преди да навърши 30 години, твърди, че никога няма да се поддаде на натиска да спре да работи, когато има деца. 
						„Там, където живея, животът е скъп и отглеждането на дете без достатъчно средства е трудно”, обяснява тя. „Аз съм добре образована гражданка и трябва да използвам това в името на моя народ.” 
						Бану Каракаш, 23-годишна студентка в Истанбул, твърди, че няма да се ожени въпреки оказвания от родителите й натиск. Вместо това тя иска да стане учителка. Дори ако реши да роди, тя няма да се откаже от съдържателна работа. „Бракът в Турция е част от веригата от събития в живота”, добавя тя, като казва, че се надява да прекъсне тази верига. 
						За други традициите продължават да важат. 
						Желанието на Йозлем най-накрая се е сбъднало. Тя се жени през юли.

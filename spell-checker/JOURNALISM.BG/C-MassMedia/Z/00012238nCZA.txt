Сътрудничеството с МНСБЮ остава основна пречка по пътя на Белград към интеграция в ЕС
					08/10/2004
					След разговори с официални представители на Сърбия и Черна гора в Белград представителите на ЕС Хавиер Солана и Крис Патън казаха, че повечето проблеми са разрешени, но добавиха, че сътрудничеството с МНСБЮ си остава основната пречка. 
					От Игор Йованович за Southeast European Times от Белград - 08/10/04
 
					 
						
Върховният представител по въпросите на сигурността на ЕС Хавиер Солана (вляво) и комисарят по външните отношения на Европейската комисия Крис Патен (вдясно) се срещнаха със сръбския президент Борис Тадич в Белград във вторник (5 октомври). [АФП]
						Във вторник (5 октомври), четири години след падането на режима на Слободан Милошевич, представителите на ЕС Хавиер Солана и Крис Патън бяха в Белград, за да разговарят с властите на Сърбия и Черна гора. "Всеки знае, че в отношенията ни е имало и добри и лоши моменти, но мога да кажа, че повечето пречки вече са преодолени", каза Солана след това. На първо място в дневния ред бе новият подход на ЕС за присъединяването на Сърбия и Черна гора, наречен "двете писти". 
						Според Солана и Патън сръбските лидери са приели новия подход, който предвижда Сърбия и Черна гора да подпишат едно споразумение с ЕС, но поотделно да разговарят със съюза по икономическите подробности. 
						"Сега няма място за дебати и оттегляния и се надяваме, че на 11 октомври ще можем да представим положителен доклад на външните министри на ЕС, за да започне работата по предварителното проучване, което, надявам се, може да завърши в началото на 2005 г.", каза Патън. Той предупреди обаче, че липсата на сътрудничество с Трибунала на ООН за военни престъпления си остава основната пречка по пътя на Сърбия към ЕС, а проучването ще отрази това. 
						Двамата представители на ЕС призоваха също косовските сърби да участват в предстоящите парламентарни избори в провинцията, като казаха, че това е единственият начин те да упражнят правата си. 
						Солана и Патън се срещнаха с президента на Сърбия и Черна гора Светозар Марович, със сръбския президент Борис Тадич, с черногорския президент Филип Вуянович, със сръбския премиер Воислав Кощуница, с черногорския премиер Мило Джуканович и със сръбския заместник-премиер Миролюб Лабус. 
						Тадич каза, че изявленията на представителите на ЕС демонстрират подкрепата за съюзната държава, като в същото време признават реалността на икономическите връзки на съставните републики. Той се съгласи със Солана и Патън, че косовските сърби трябва да участват в предстоящите избори и каза, че въпросът за сътрудничеството по въпросите на военните престъпления пречи на перспективите на Сърбия за интеграция. Марович зае подобна позиция, но Кощуница не се съгласи по въпроса за участието на косовските сърби. 
						Лабус каза, че ако всичко върви по план, съюзната държава би трябвало да стане член на ЕС през 2012 г. Според него моделът на "двете писти" за Сърбия и Черна гора е единственият начин интеграционният процес да продължи. Моделът получи и подкрепата на висши черногорски ръководители, включително на президента Вуянович. 
						В четвъртък Тадич и Кощуница продължиха спора си за парламентарните избори в Косово. Кощуница обвини президента, че незаконно се е противопоставил на парламента, като е призовал за прекратяване на сръбския бойкот, докато Тадич каза, че Кощуница преследва политика на бездействие, която може да доведе до "дезинтеграция на страната".

Преместването на роми предизвика международно негодувание
					19/06/2012
					Градските власти отново предизвикаха яростни критики у дома и в чужбина след изселването на ромски семейства в замърсен район.
					От Паул Чокою за Southeast European Times от Букурещ -- 19/06/12
 
					 
						
Ромската общност в северозападния миньорски район Бая Маре отново бе подложена на скандално отношение. [Ройтерс]
						Европейската комисия бе последната, която разкритикува решението на кметската управа в Бая Маре да премести малка общност от роми в помещенията на бивша компания за добив на медна руда, които не са били напълно обеззаразени. Еврокомисарят по правата на човека, Нилс Муйжниекс от Латвия, призова румънското правителство да реагира срещу т.нар. от него "грубо посегателство върху човешките права." 
						Критиката дойде, след като около 100 ромски семейства бяха преместени в сградата на бившата компания "Купром", която при закриването си през 2006 г. бе вторият най-голям замърсител в Румъния. 
						След като групата бе преместена, 21 роми, включително много деца, бяха отведени в болница след отравяне от бутилки с токсични химикали, които не са били изнесени. 
						Решението за преместване на семействата от квартал Краика дойде само седмица след местните избори на 10 юни. Преместването на ромите бе основно обещание в предизборната кампания, дадено от социалдемократа Каталин Керекеш. Той бе преизбран с изумителните 86 % от гласовете. 
						"Мисля, че румънските власти трябва да започнат сериозно разследване и да установят какво се е случило и кой е отговорен за здравните проблеми на тези хора," е казал Муйжниекс, цитиран от "Медиафакс". 
						Посолството на САЩ в Букурещ изрази подобно безпокойство. "Настоящата ситуация представлява неспособност на градските власти да предоставят елементарна защита на своите граждани. Тя допринася също за силното усещане за умишлена дискриминация срещу ромската общност," се казва в изявление на посолството. 
						От Националния съвет за борба с дискриминацията обявиха, че разследват обстоятелствата, при които са били изселени семействата. 
						Ромските НПО са възмутени от преместванията. "Отново показваме как ромите биват третирани като граждани втора класа, как се застрашава здравето им и гражданските им права," посочи в изявление за SETimes "Романи Крис", водеща НПО в страната.
						Други изразиха безпокойство, че подобно негативно отношение към ромите се разпространява. "Местенето на ромите... е просто поредната проява на политиката на презрение към най-елементарните човешки права, която се копира във все повече и повече селища в Румъния," каза за SETimes Диана-Оливия Хатнян, изпълнителен директор на правозащитната организация "Ападор-СХ".
						Кметската управа в Бая Маре защити решението си. 
						"Преместването в централата на "Купром" е временна мярка, докато Градският съвет завърши квартала за настаняване на социално слаби, който строи за бедните роми," каза за SETimes Дан Коарда, говорител на Община Бая Маре. "Това, което целим, е да се ликвидират четирите огнища на бедност, където ромите живеят в импровизирани и рушащи се бараки." 
						Коарда отхвърли твърденията, че стоте семейства от Краика са били принудително изселени, и каза, че социални работници са помагали при преместването. Община Бая Маре се надява да приключи с преместването на оставащите в квартал Краика 260 семейства до края на годината. 
					
				
			
					 
					
 
 

Управителният съвет на СПМ се консултира с лидерите на БиХ
					19/11/2009
					 
						САРАЕВО, Босна и Херцеговина (БиХ) -- В сряда (18 ноември) Управителният съвет на Съвета за прилагане на мира (СПМ) проведе индивидуални консултации с политическите лидери, подчертавайки необходимостта от преговори по конституционните промени. Такива реформи, заяви СПМ, ще направят институциите по-добре функциониращи и ще позволят на страната по-добре да отговори на критериите за интегриране в ЕС и НАТО. Очаква се също така Управителният съвет да обсъди политическата криза в Мостар, където членовете на градския съвет не могат да изберат кмет въпреки многобройните опити за това. Предмет на обсъждане са също бюджетът на страната за 2010 г. и свободата на медиите.
						Други новини от сряда -- Съветът за сигурност на ООН продължи мандата на стабилизиращите сили на ЕС в БиХ, ЮФОР, с още една година. Съветът подчерта, че "цялостното и координирано завръщане на бежанците и на разселените лица в целия регион продължава да бъде от решаващо значение за дълготрайния мир". (Фена, Онаса, СРНА, Дневни Аваз, Информационен център на ООН, ДПА, АФП - 18/11/09)

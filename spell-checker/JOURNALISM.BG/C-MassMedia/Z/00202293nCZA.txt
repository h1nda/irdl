Сръбският вицепремиер Дачич обсъжда "действителността на място"
					27/01/2012
					Сръбският вицепремиер Ивица Дачич каза, че е решен да поеме отговорността за предоставяне на хората "на онова, което им липсва преди всичко: икономическо развитие и правосъдие във всички сфери".
					От Ивана Йованович за Southeast European Times от Белград -- 27/01/12
 
					 
						
Ивица Дачич каза: "Най-важното е да изградим и развиваме конструктивни и коректни отношения." [Ивана Йованович/SETimes]
						Ивица Дачич играе две роли, служейки в кабинета като министър на вътрешните работи и вицепремиер и представлявайки Социалистическата партия на Сърбия в коалиционното правителство. 
						В ексклузивно интервю за SETimes той признава, че двойната му роля е предизвикателство, тъй като "всичко, което се случва в сигурността, може да има [политически] последици, включително арестуването на заподозрени във военни престъпления." Неговата партия все пак бе някога под ръководството на Слободан Милошевич. 
						Дачич отбелязва с гордост, че рейтингите на общественото одобрение към неговото министерство рязко са се повишили от началото на неговия мандат и че директорите както на Интерпол, така и на Европол са присъствали на тържествата по случай двувековния юбилей на сръбската полиция. 
						По отношение на Косово Дачич вижда два различни проблема: решаване на въпросите, свързани с ежедневното качество на живот, и "постоянното решение", което според него "трябва да бъде честно: като се вземат под внимание интересите на всички страни". Най-доброто решение, казва той, може да е свързано с коригирането на административната граница между Централна Сърбия и Косово. Вашингтон, отбелязва той, "винаги е заявявал, че трябва да уважаваме действителността на място, а действителността на място днес ни говори, че Косово означава едно за сърбите и друго за албанците". 
						Колкото до евроинтеграцията, Дачич казва: "Задачата за всички нас е да намерим компромис и баланс... Сърбия трябва да влезе в ЕС въпреки всички пречки." Но има условия, които Сърбия не може да приеме: "имплицитното признаване на Косово, както и всички опити за вкарване на косовските сърби в косовските институции," казва Дачич. 
						Той отхвърля твърденията, че Сърбия прекарва повече време в ухажване на сътрудничеството с руските агенции, отколкото с тези на САЩ. Признавайки исторически тесните връзки с Москва, той каза за SETimes: "Мисля, че за Сърбия е много важно да си постави известни цели и да подобри отношенията си със САЩ, с Германия и с други страни от ЕС, запазвайки добрите си отношения с Русия. Ако някой казва, че това е невъзможно, той трябва да обясни как може Германия да бъде в отлични отношения хем с Русия, хем със САЩ." 
						Той добавя: "Лично аз бих искал да изградим партньорски отношения със САЩ, защото те са ключов фактор за решаване на косовския въпрос." 
						По отношение на членството в НАТО той заяви: "Мнозинството от гражданите все още са против присъединяването към НАТО и по тази причина парламентът издаде Декларацията за военен неутралитет. Това не означава обаче, че Сърбия не трябва да изгражда и развива отношения с НАТО чрез различни програми, като "Партньорство за мир". 
						Сръбската полиция, казва Дачич, развива връзки с други отдели в региона, особено в съседна Хърватия. Той добавя: "Имаме добро сътрудничество с Македония, Черна гора, Босна, Румъния, България, Унгария и Словения." 
						Дачич е посещавал два пъти Тирана и казва: "Имаме чудесно сътрудничество с Албания, [макар че] имаше известна опозиция срещу това сътрудничество в нашия парламент, както и в албанския." 
						Връзките с косовската полиция са съвсем отделен въпрос. "Нямаме сътрудничество, защото Сърбия не признава Косово като независима държава. Следователно сме подписали споразумения с ЮНМИК и ЮЛЕКС и си сътрудничим с косовската полиция посредством тези споразумения." 
						Дачич е ентусиазиран относно засилването на връзките с американските агенции за борба с престъпността. "Имаме фантастично сътрудничество с ФБР и ДЕА (Агенцията за борба с наркотиците), както и с други американски структури на сигурността. Борбата срещу престъпността не съществува без сътрудничество." Той казва, че е подписал над 25 споразумения с държави от Латинска Америка, ЕС, Русия и Китай. Последното, казва той, включва и Австралия. 
						По отношение на свободата на движение Дачич каза за SETimes: "Трябва да премахнем визите с Албания. Паспортите на граничните пунктове с Македония вече са отменени по моята инициатива и съм предложил същото да стане факт и за Албания и Хърватия."

Кризата с гръцкия дълг броди из Европа
					29/04/2010
					Кризата с дълга в Европа се задълбочи в сряда, когато Испания стана третата членка на еврозоната, чийто кредитен рейтинг бе понижен. В цяла Европа безпокойството е осезаемо.
					(АФП, АП, Ройтерс, Блумбърг, Би Би Си, Euobserver, Ню Йорк Таймс - 29/04/10; Ройтерс, АП, Блумбърг, Си Би Ес НЮЗ, Би Би Си, РСЕ/РС, EurActiv - 28/04/10)
 
					 
						
Понижаването на кредитния рейтинг на Испания подхрани опасенията за разширяване на кризата с дълга в еврозоната. [Архив]
						Докато експерти от ЕС и МВФ бързат да постигнат споразумение с Атина, а висши представители на ЕС продължават да изказват решимост да бъде подпомогната Гърция да избегне просрочване на плащанията си, се ширят опасения, че кризата с дълга също ще се разпространи. 
						Агенцията за кредитен рейтинг "Стандард енд Пуърс" (С&amp;П) понижи в сряда (28 април) рейтинга на дългосрочния държавен дълг на Испания от AA+ на AA, посочвайки, че е възможно и по-нататъшно понижаване на рейтинга на четвъртата по големина икономика в Европа. Съобщението дойде ден след като агенцията понижи рейтинга на Португалия и намали този на Гърция за дългосрочен и краткосрочен дълг до най-ниската възможна степен ("junk"). 
						"Заразата вече е факт," каза в сряда ръководителят на ОИСР Анхел Гуриа, цитиран от информационната агенция "Блумбърг". "Това е като [вируса] Ебола. Когато разбереш, че си го прихванал, трябва да си отрежеш крака, за да оцелееш." 
						Председателят на Европейския съвет Херман ван Ромпой свика извънредна среща на върха на лидерите от еврозоната - насрочена за около 10 май - за обсъждане на кризата с дълга. 
						Понижаването на рейтинга на три страни от 16-членната еврозона за по-малко от две денонощия изостри безпокойството на инвеститорите от европейската криза с дълга, а определящите политиката на ЕС бяха изправени пред растящ натиск да одобрят огромен спасителен пакет за Гърция. 
						Съгласно постигнато миналия месец споразумение в Брюксел Гърция би могла да получи двустранни заеми от страните в еврозоната и в краен случай финансова помощ от МВФ, ако не може да получи заеми от финансовите пазари. 
						Гърция има нужда да набере 8 милиарда евро, за да изплати облигации с падеж на 19 май. Премиерът Георгиос Папандреу обаче се оплака в сряда, че лихвите, които страната му трябва да плати, "са отвъд всякаква логика". Той призова ЕС да "не позволява на пожара" да погълне европейската и световната икономика. 
						Тъй като 70 % от гръцкия дълг се държи от финансови институции от еврозоната - най-вече в Германия и Франция - европейските лидери са силно заинтересовани да предотвратят просрочване на плащанията от Гърция. Подобни страхове и разклатеното доверие в еврозоната нанесоха сериозни удари на еврото, което в сряда падна до рекордно ниско ниво към щатския долар - $1,3131. 
						"Няма съмнение относно решимостта на еврозоната, на Европейската централна банка (ЕЦБ), МВФ и Европейския съюз да гарантират стабилността на Гърция и следователно стабилността на нашата валута," каза в четвъртък френският бюджетен министър Франсоа Бароан. 
						След разговори с главния директор на МВФ Доминик Строс-Кан и управителя на ЕЦБ Жан-Клод Трише в Берлин германският канцлер Ангела Меркел призова за ускоряване на продължаващите усилия за спасяване на Атина. 
						"Преговорите [в Атина] с гръцкото правителство, Европейската комисия и МВФ трябва да се ускорят," каза тя. "Надяваме се те да могат да приключат през идните дни и на тази основа Германия ще вземе своите решения" относно обхвата на своя принос в помощния пакет. 
						Германските граждани са силно против всякакво спасяване на Гърция. Преди важните регионални избори на 9 май във федералната провинция Северен Райн-Вестфалия Меркел подчерта, че Гърция ще трябва да представи подробен план за икономии в бюджета за 2011 и 2012 г., за да получи право на двустранни заеми. 
						Според репортажи от сряда съгласно споразумението, което се обсъжда в момента, Гърция ще получи цели 120 милиарда евро като помощи от еврозоната и МВФ за срок от три години. От тях 45 милиарда евро ще бъдат предоставени на Атина тази година. 
						Германия, най-голямата икономика в Европа, би участвала с една пета от тази помощ, според АП. 
						Еврокомисарят по икономическите и валутните въпроси Оли Рен изказа в четвъртък увереност, че преговорите ще завършат "до няколко дни", и обеща, че подробностите от спасителния пакет ще бъдат изнесени скоро. 
						Помощният пакет, който се обсъжда, "ще даде на Гърция достатъчно облекчение от натиска на финансовите пазари", каза Рен пред репортери в Брюксел. "Искам да подчертая, че това се прави не само заради Гърция, но и заради всяка членка на еврозоната и нейните граждани с цел опазване на финансовата стабилност в Европа и в глобален мащаб."

Сърбия, Румъния и България продължават да се борят с наводненията по река Дунав
					17/04/2006
					Сърбия, Румъния и България работят усилено по укрепване на дигите, след като втората по големина река в Европа достигна най-високото си ниво от 111 години насам.
					(Файненшъл Таймс, Скотсмън, Интърнешънъл Хералд Трибюн, Айриш Икзаминър, Индипендънт, Таймс - 17/04/06; АП, Ройтерс, БиБиСи, СиЕнЕн, Файненшъл Таймс, Ромпрес, Медиафакс, БНН, Агенция София Нюз, Медиапул, Dnevnik.bg - 16/04/06)
 
					 
						
Румънски войници носят торби с пясък във Фетешт, на 150 км източно от Букурещ, в неделя (16 април). [Гети Имиджис]
						Стотици хора в Сърбия, Румъния и България бяха принудени да напуснат домовете си, след като пролетното топене на снеговете и проливните дъждове повишиха рекордно нивото на р. Дунав и причиниха наводнения в много части от региона. 
						Служители на аварийните служби и доброволци работеха усилено в неделя (16 април) по укрепване на дигите, след като втората по дължина река в Европа достигна най-високото си ниво от 111 години насам. 
						Сръбските власти обявиха извънредно положение в десет региона, след като р. Дунав и трите й притока, Сава, Тиса и Тамис, достигнаха опасни нива. 
						Белград, където се събират реките Дунав и Сава, е един от сръбските градове, засегнати от наводненията, които оставиха под водата ниските улици на столицата и една древна крепост. Там нивото на река Дунав достигна 843 см и крайбрежните улици бяха затворени за автомобили. Повредени са около 100 сгради и са евакуирани няколкостотин жители на града. 
						Стеснение в тясната клисура Джердап в Сърбия, близо до границата с Румъния, е предизвикало покачване на водите на р. Дунав нагоре по течението чак до Белград. 
						"Подсилили сме диги, които ще издържат на вълната, но въпросът е колко дълго нивото на водата ще се задържи толкова високо," каза Сърджан Йованович, ръководител на белградския екип за защита от наводнения. "Това е, което ни тревожи." 
						Йованович призова също жителите на града да избягват разходките до популярна местност за отдих на р. Сава. Според него някои млади жени са пробили торбите с пясък с високите си токчета, като така се увеличили риска от свличане на защитната дига. "Опасността е голяма, водата може да разруши горната част на дигите. Целият район ще бъде наводнен само за няколко секунди," каза той. 
						В Сърбия най-високото ниво на реката -- 957 cм -- е регистрирано във Велико Гладище, където по р. Дунав минава границата с Румъния. Нивото на реката може да се повиши с още 30 cм през следващите няколко дни. 
						В северната провинция на страната Войводина около 10000 хектара селскостопански земи са изцяло превърнати в блата, а около 200000 хектара са само кал и тиня, като това може да застраши реколтата в житницата на Сърбия. 
						В Румъния, където 12 области са в извънредно положение, властите разпоредиха контролирано наводняване на 90000 хектара гори и селскостопански земи, за да се попречи на реката да залее градските райони в страната и отсрещния български бряг. 
						"Нивото на водите спадна с 200 кубически метра за секунда," е казала Беатриче Попеску от румънското министерство на околната среда, цитирана от "Ройтерс". "Това е успех." 
						Междувременно в съседна България бе обявено извънредно положение във всички общини на седемте окръга, разположени по протежение на Дунавската равнина. Край северозападния български пристанищен град Видин, в който живеят около 50000 души, е изграден палатков лагер за 1200 души. Нивото на водата там достигна 966 см през уикенда. Наводнена е по-голямата част от промишлената зона на града. 
						Около 40 % от град Никопол, който е разположен на изток от Видин, бяха залети в неделя, когато нивото на водите на р. Дунав достигна 865 см. Войници и водолази продължиха да укрепват дигите там и в други частично залети градове, сред които е и Лом. Междувременно българският министър на държавната политика при бедствия и аварии Емел Етем предупреди, че се очаква ново покачване на р. Дунав до сряда.

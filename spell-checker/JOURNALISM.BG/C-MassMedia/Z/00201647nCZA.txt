Истанбулска конференция обсъжда прехода към ерата след Кадафи
					18/07/2011
					Либийската опозиция беше призната от Групата, с което беше отворен път към крайно нужните замразени либийски авоари.
					От Алакбар Рауфоглу за Southeast European Times – 18.07.2011 г.
 
					 
						
Висши дипломати от западни и арабски държави присъстваха на срещата на Контактната група за Либия в Истанбул в петък (15 юли). [Ройтерс]
						Висши дипломати от САЩ, Турция и 30 други западни и арабски държави, включително представители на либийската опозиция, се събраха в Истанбул в петък (15 юли), за да обсъдят намирането на политическо решение на либийския конфликт, като в същото време координират помощта за въстаниците. 
						Срещата на Контактната група за Либия, четвъртата от създаването й през март, се различаваше от предишните по това, че се съсредоточи върху прехода към ерата след Кадафи, а не върху военната кампания на НАТО. 
						Като основна дипломатическа стъпка Групата обяви официално, че признава опозиционния Национален преходен съвет (НПС) за законен управляващ орган на Либия. Извън символичното значение това решение може също така да доведе до освобождаването на милиарди долари замразени либийски активи и предаването им на въстаниците в страната. 
						На срещата бяха установени и общите принципи за политическия преход в Либия, които ще отразяват принципите, залегнали в пътната карта на НПС, включително сформирането на национален конгрес, преходно правителство и висш изпълнителен съвет. 
						Турските представители подчертаха важността на постигането на напредък от международната общност по отношение на кризата в Либия преди началото на свещения месец рамазан през август. 
						„Трудно е, но не и невъзможно”, заяви за SETimes Бурхан Каятюрк, депутат от управляващата ПСР и говорител на комисията по външните работи, и добави, че за постигането на дълготраен мир в Либия западните съюзници трябва да разберат спецификата на региона, нещо, за което Турция е готова да им окаже съдействие. 
						„Ние познаваме реалностите на този регион и можем по-добре да обясним западните стандарти на Либия и обратното”, твърди той. „Ние спазваме западните демократични и икономически стандарти в нашата страна и желаем да ги интегрираме в Либия. 
						Междувременно, при посещението си в Истанбул за срещата на Контактната група, държавният секретар на САЩ Хилари Клинтън предупреди Турция във връзка с нейната собствена демокрация, включително опитите за ограничаване на медиите и на свободата на изразяване. 
						„Хората в целия Близък изток и Северна Африка желаят за си извадят поуки от опита на Турция”, заяви тя. 
						Депутатът Фарук Логоглу, съветник на лидера на главната опозиционна РНП и бивш посланик в Съединените щати, вярва, че с продължаването на опитите за ограничаване на демокрацията на вътрешния фронт Турция може да загуби всякаква „роля на модел” в Близкия изток. 
						„Нямаше място за такива теми като демокрацията и правата на човека във външната политика на ПСР по отношение на Близкия изток. На нашето правителство му беше напомнено за тези ценности след арабските въстания”, заяви той за SETimes. „Нашият народ се страхува да изрази мнението си, дори по собствените си мобилни телефони. Това ли е демокрацията, следвана от арабския народ?” 
						Опозицията е недоволна и от позициите на Турция по отношение на Либия. „Нашата страна не трябва да е част от решение, което може да раздели Либия, докато Кадафи фактически е все още на власт”, казва Логоглу. 
						Според Таяр Аръ, ръководител на факултета по международни отношения към Университета "Улудаг" в Бурса, единствената грижа на турските дипломати във връзка с Либия сега е времето. 
						”Колкото по-дълго време продължава [либийският] конфликт, толкова по-трудно ще бъде за турските лидери да отстояват позицията си пред собствения си народ”, заяви той за SETimes. 
						„Фактът, че Турция подкрепя САЩ и НАТО, извръщайки се от Кадафи и доближавайки се до въстаниците, все още не е проблем за ПСР във вътрешната и външната политика до момента”, казва той и добавя, че амбицията на Турция да бъде модел за Близкия изток и домакинството й на такива международни срещи ще бъдат катализатори и за нейни вътрешни демократични реформи.

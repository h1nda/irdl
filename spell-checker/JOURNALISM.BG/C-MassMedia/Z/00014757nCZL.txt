Генералният секретар на НАТО отново потвърди ангажимента на алианса към Югоизточна Европа
					01/06/2005
					 
						ЛЮБЛЯНА, Словения -- Генералният секретар на НАТО Яп де Хоп Схефер заяви във вторник (31 май), че алиансът предвижда по-тясно сътрудничество с Босна и Херцеговина и Сърбия и Черна гора, при условие че двете страни изпълнят международните си задължения. "Ние предлагаме перспектива за засилено сътрудничество с Босна и Херцеговина и със Сърбия и Черна гора -- ако те изпълнят определени условия и по-конкретно това за пълно сътрудничество с Хага", каза де Хоп Схефер на сесията на Парламентарната асамблея на НАТО в Любляна. Отбелязвайки, че алиансът работи в тясно сътрудничество с трите държави от Адриатическата харта -- Албания, Хърватия и Македония -- той подчерта, че НАТО "остава ангажиран с подпомагането на всички страни от Югоизточна Европа да последват стъпките на Словения" и да постигнат евроатлантическа интеграция.
						Други новини: Ирландският министър на отбраната Уили О'Дий посети Сараево във вторник за среща с върховния представител Пади Ашдаун. О'Дий каза, че Ирландия е решена да задържи военните си части на Балканите толкова дълго, колкото е необходимо. (Б92, Танюг, EФE - 31/05/05)

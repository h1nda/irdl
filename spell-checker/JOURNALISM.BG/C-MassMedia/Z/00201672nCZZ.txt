Арестът на Хаджич билетът на Сърбия за ЕС? 
					23/07/2011
					Отегчени блогери обсъждат ефекта от ареста на Горан Хаджич
					От Бояна Милованович за Southeast European Times от Белград - 23/07/11
 
					 
						
Полицията ескортира Горан Хаджич в Нови Сад в петък (22 юли), където той посети майка си и се подготви за прехвърляне в Хагския трибунал. [Ройтерс]
						Сърбия арестува последния обвиняем от Хагския трибунал Горан Хаджич миналата седмица, като довърши сътрудничеството със съда, но много сърби смятат, че могат да се очакват други пречки за членството в ЕС. 
						"Бе изпълнено политическото условие, което силно спъваше европейската интеграция на Сърбия. Сега сътрудничеството с Хагския трибунал, което бе използвано като причина за отлагане на асоциирането на Сърбия в ЕС, вече не съществува", каза за SETimes политическият анализатор Деян Вук Станкович, изразявайки мнението на еврооптимистите. 
						Други смятат, че въпреки ареста, признаването на Косово вероятно ще стане друго условие за членство в ЕС, което Сърбия никога не може да изпълни. 
						Журналистът Mилан Груич хвали президента Борис Тадич и правителството "за свършената работа, която е нещо напълно нормално за Сърбия". 
						Груич твърди, че арестът не е голямо събитие от гледна точка на ролята и значението на Хаджич по време на войната за разлика от тези на Милошевич, Караджич или Младич, но той освободи сръбските граждани от пречката пред развитието, поставена от неизпълнените задължения пред Хагския трибунал. 
						"Сърбия се класира да бъде в лигата на професионалните европейски държава, т.е. тя направи последната крачка, преди която бяхме на дъното", каза той. 
						Нещо повече, Груич признава, че мнозина смятат Косово за бъдеща форма на изнудване срещу сръбската интеграция в ЕС, но все пак смята, че това няма да се случи, тъй като проблемът е политически. 
						"Политиката означава преговори, а именно разговори, изобилстващи с обрати, но със сигурност не и какъвто бе случаят с Хагския трибунал, непреодолима пречка, която спъва всякакъв вид споразумения." 
						
						Патриот представлява мнението на онези, които не са в лагера на дебатиращите членството в ЕС. Той твърди, че арестът на Хаджич е позитивен акт сам по себе си по отношение на върховенството на закона в Сърбия. 
						"ЕС или не ЕС, ние трябва да сме доволни, когато арестуват престъпници. Трябва да се справим със собствените си престъпници [а другите с техните], ако искаме колективно, като народ, да станем по-добри." 
						Все повече хора като Ивана се страхуват, че Сърбия придоби ролята на постоянен аутсайдер по отношение на ЕС и очаква нови условия по пътя към ЕС, които Сърбия не може да изпълни. 
						"Властите изпълниха едно от основните условия за членство в ЕС. Това [сега] означава ли, че правителството ще признае независимостта на Косово? Имаме нужда от избори колкото се може по-скоро, от нови стратегически решения и нови политически идеи. Свиквайте спешно избори", казва тя. 
						
						Aдриана говори от името на недоволните от хладното отношение на международната общност към Сърбия, предвид факта, че най-вече сърби са изправени пред Хагския трибунал. Това говори за двоен стандарт при положение, че други страни, извършили военни престъпления и други жестокости, стават членки на ЕС или получават някаква друга подкрепа. 
						"Кога косовските албанци ще отговарят за трафика на човешки органи? Тъжно е, че ние екстрадираме собствените си граждани, докато онези, които извършиха престъпления срещу сърби, свободно се разхождат по улиците на Хърватия и Косово."

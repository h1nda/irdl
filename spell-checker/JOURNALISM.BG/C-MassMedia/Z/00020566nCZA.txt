Докладчикът Ван Орден: "ЕС трябва да преразгледа крайния срок за закриването на българските ядрени реактори"
					09/11/2006
					България трябва да има достатъчно енергийни мощности, за да задоволява вътрешните си нужди и тези на региона, цитираха медиите докладчика на Европейския парламент за страната. 
					(София Ехо - 09/11/06; Агениция София Нюз, Дневник, Europe.bg - 08/11/06; Агенция Фокус - 02/11/06; AФП, Агенция София Нюз - 01/11/06; Агенция Фокус, Агенция София Нюз - 19/10/06)
 
					 
						
АЕЦ "Козлодуй" [Гети Имиджис]
						ЕС трябва да демонстрира по-голяма гъвкавост по отношение на крайния срок за закриването на 3-и и 4-и реактор в атомната електроцентрала "Козлодуй", цитираха българските медии в сряда (8 ноември) проектодоклад на докладчика на Европейския парламент (ЕП) за страната Джефри ван Орден. 
						По време на присъединителните преговори с ЕС България се съгласи да затвори двата 440-мегаватови реактора от съветско време преди насроченото си приемане в Съюза на 1 януари 2007 г. След закриването на реактори 1 и 2 през 2002 г. и предстоящото закриване на реактори 3 и 4 в Козлодуй ще останат да работят двата последни реактора - по-съвременни 1 000-мегаватови реактори. 
						По рано този месец българският министър на икономиката и енергетиката Румен Овчаров алармира Европейската комисия (ЕК) за по-скорошно от предвиденото намаление на износа на електричество от страната поради проблеми със снабдяването с въглища. 
						"Намаляваме снабдяването на региона с електричество, за да подсигурим вътрешната консумация, а това неминуемо ще създаде проблеми за страните от региона," каза на 1 ноември министърът. 
						Изключително важно е България да има достатъчно енергийни мощности, за да задоволява както вътрешните си, така и регионалните нужди, е посочил Ван Орден в проектодоклада си, добавяйки, че безопасността стои на първо място и не трябва да бъде компрометирана. 
						Неговият апел не е първият. Членовете на Европейския парламент Романа Йордан Сизел от Словения и Едит Херцог от Унгария отправиха подобни призиви миналия месец, позовавайки се на необходимостта от гарантиране на регионалната стабилност. Те предложиха крайният срок за закриване на 3-и 4-и реактор да се измести от 31 декември за края на август 2007 г. 
						"Понастоящем България изнася електроенергия за всички свои съседи," твърдят парламентаристките. "Дори и ако се позволи ограничено заместващо производство от силно замърсяващите ТЕЦ на лигнитни въглища, спиранията на тока в региона ще са неминуеми." 
						Освен въпроса с Козлодуй в доклада на Ван Орден се казва още, че България трябва да бъде призована да приложи изискванията, очертани в мониторинговия доклад на ЕК от 26 септември, за да избегне задействането на предпазните клаузи. Според софийския ежедневник "Дневник" документът призовава София да демонстрира осезаеми резултати в борбата с организираната престъпност и корупцията и да гарантира максимална прозрачност в процеса на приватизация и назначаването на държавни служители на отговорни постове в публичната администрация и съдебната система.
						Освен това ЕС се нуждае от уверения, че България може да гарантира, че получените от блока средства ще бъдат правилно усвоени и че българите ще имат лесен достъп до тези пари, цитира Агенция "София Нюз" проектодоклада.

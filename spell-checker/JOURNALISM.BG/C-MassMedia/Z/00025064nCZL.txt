Словенският премиер Янса каза, че БиХ заплашва стабилността на Балканите
					08/01/2008
					 
						ЛЮБЛЯНА, Словения -- Босна и Херцеговина (БиХ) представлява по-сериозна заплаха за стабилността на Балканите от Косово, каза пред журналисти в понеделник (7 януари) словенският министър-председател Янез Янса. В момента Словения е ротационен председател на ЕС. "За Косово е ясно какво ще стане и въпросът е повече как това да стане", обясни той, като по всяка вероятност визираше бъдещата независимост на сръбската провинция. "Въпросът за Босна е дали Дейтънското споразумение работи. Първо трябва да се уверим, че Дейтънското споразумение работи", каза Янса. Той се оплака, че БиХ все още не е жизнеспособна държава, тъй като не може да се самоуправлява и има нужда от чуждестранни администратори. Лидерите на основните партии в БиХ се договориха да възобновят през тази година преговорите по конституционните реформи, но само след като се осъществи дългоочакваната реформа в полицията. (Дневни Аваз - 08/01/08; АФП, Б92, Гласът на Америка, News.bg - 07/01/08)

Балканските лидери подкрепиха резолюцията на ООН за въвеждане на забранена за полети зона над Либия
					21/03/2011
					Балканските страни обещаха да помогнат за приемането на всички мерки, които имат за цел да защитят цивилните граждани от режима в Триполи.
					(Заман, ACT Media, Euobserver - 21/03/11; Хюриет, АНА-МПА, Albeu.com, Уебсайт на Министерството на външните работи на България – 20/03/11; Агенция София нюз, София ехо, Заман, Кроейшън Таймс, Уебсайт на президента на България – 19/03/11; Информационен център на ООН – 17/03/11)
 
					 
						
Френски военни самолети участваха в съюзен патрул в неделя (20 март) за прилагане на резолюцията на ООН за установяване на забранена за полети зона. [Ройтерс/ECPAD]
						Балканските лидери изразиха подкрепа за резолюция 1973 на Съвета за сигурност на ООН, с която се одобрява създаването на забранена за полети зона над Либия и използването на „всички необходими мерки” за защита на цивилното население от удари от силите на полковник Муамар Кадафи. 
						Босна и Херцеговина (БиХ), единствената балканска държава, която в момента участва в ключовия 15-членен орган, е една от десетте страни, които гласуваха в подкрепа на приетото в четвъртък (17 март) решение след продължаващите вече четири седмици кръвопролития в северноафриканската страна. Останалите пет членки на съвета – Бразилия, Китай, Германия, Индия и Русия – се въздържаха. 
						В изказване по време на срещата в четвъртък посланикът на БиХ в ООН Иван Барбалич изрази загриженост от бързото влошаване на положението в Либия и призова за край на жестоките репресии срещу демонстрантите. 
						Резолюцията, отбеляза той, беше приета в отговор на искания на либийския народ и някои регионални организации, като например Арабската лига, за установяване на забранена за полети зона над страната. 
						Турция, която по-рано възрази срещу подобен ход, в крайна сметка промени позицията си, тъй като режимът в Триполи продължи репресиите срещу протестиращите, пренебрегвайки многократните призиви на международната общност за незабавно прекратяване на насилието. 
						„Ние изразихме на най-високо ниво нашата искрена подкрепа за призива на Арабската лига към Съвета за сигурност на ООН за... установяване на забранена за полети зона”, се казва в изявление от петък на канцеларията на турския премиер Реджеп Тайип Ердоган, цитирано от истанбулския всекидневник „Заман”. 
						В изказване по време на среща в Саудитска Арабия два дни по-късно Ердоган отправи критики към Кадафи заради това, че е пренебрегнал призивите на Анкара да изпълни волята на либийския народ, както и че не се е вслушал в неговия съвет да се оттегли след 41 години на власт. 
						„Преминахме през този етап. Кадафи сам си противоречи”, заяви Ердоган по време на среща в Джеда в неделя (20 март). „Той посочи, че не е официален лидер на Либия. От човек, който не изпълнява официална длъжност, се очаква да предаде (властта) в Либия на лице, което официално заема ръководен пост.” 
						В свой коментар от неделя лидерът на основната опозиционна партия в Турция, Републиканската народна партия (РНП), Кемал Кълъчдароглу подкрепи последната резолюция на ООН срещу Либия, като изрази надежда, че там ще дойде на власт по-демократичен режим. 
						„Никоя администрация не трябва да оказва натиск върху собствения си народ и да стреля по него”, подчерта лидерът на РНП. 
						Други балкански държави, включително Албания, България, Хърватия, Гърция и Румъния, също приветстваха приетата в четвъртък резолюция, като обещаха да помогнат за приемането на мерки, за да се осигури защитата на либийските цивилни граждани от по-нататъшни репресии. 
						„Албания е готова да предостави необходимите бази на международната коалиция за нейната мисия, която е от значение за свободата, мира и стабилността в Средиземноморския регион”, се казва в изявление на канцеларията на премиера Сали Бериша от неделя. 
						В изказване по националната обществена телевизия ТВР същия ден румънският президент Траян Бъсеску заяви, че Букурещ е „посочил ясно, че Румъния зачита Резолюция 1973..., която предвижда установяването на забранена за полети зона с цел да се защити цивилното население”. Той също така посочи, че Румъния ще се присъедини към действията на НАТО в Либия. 
						„Когато НАТО предприеме действия, Румъния ще участва”, е заявил Бъсеску. 
						Въпреки че приветстваха действията на международната общност срещу режима на Кадафи, президентът на съседна България Георги Първанов и премиерът на страната Бойко Борисов заявиха, че те са много закъснели. 
						Според тях тези мерки е трябвало да бъдат взети преди години, когато либийският режим осъди на смърт шестима български медици по обвинения в заразяване на 400 либийски деца с вируса на ХИВ. 
						„Едва ли има някой, който е по-заинтересован от нас, българите, да бъде свален режимът на Кадафи, тъй като шестима невинни български граждани страдаха в продължение на години от произвола на либийския режим”, се казва в изявление на канцеларията на президента от събота. 
						В изказване след среща по повод на ситуацията в Либия в неделя Борисов повтори, че България осъжда насилието срещу цивилни граждани. 
						„България е за решение, основаващо се на международното право и резолюциите на Съвета за сигурност на ООН. Същевременно ние ще изпълним категорично нашите съюзнически задължения в рамките на НАТО и ЕС”, заяви премиерът.

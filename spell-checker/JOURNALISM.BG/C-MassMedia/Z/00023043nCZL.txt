КФОР обеща, че ще възпрепятства членове на сръбски полувоенни формирования да участват в косовска проява 
					27/06/2007
					 
						ПРИЩИНА, Косово, Сърбия -- Частите на КФОР са решени да спрат членове на сръбски полувоенни формирования от участие във възпомателната церемония за битката при Косово поле от 1389 г., която ще се състои в четвъртък (29 юни). "Ако те дойдат, трябва да бъде съвсем ясно, че наша задача е да се намесим незабавно, и ние ще го сторим," каза в интервю по радиото във вторник германският генерал Роланд Катер, комадващ на мироподдържащите части. Според съобщенията десетки членове на милиция, наречена "Гвардията на цар Лазар", са дошли в Косово, за да участват в събитието. Екстремистката етническа албанска организация "Албанска национална армия" заплаши да посрещне "гвардейците" в Косово "с куршуми".
						Други новини -- Във вторник високопоставен американски конгресмен каза, че Вашингтон и неговите съюзници ще признаят Косово за независима държава. Председателят на комисията по външни работи на Камарата на представителите, демократът Том Лантос, каза пред гостуващи руски дипломати, че косовският въпрос ще бъде решен или с резолюция на Съвета за сигурност на ООН, или с едностранно обявяване на независимост от косовския парламент. (Ройтерс, ЮПИ, Б92, БИРН - 26/06/07)

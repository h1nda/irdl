Тадич очаква през лятото разговори по статута на Косово
					20/02/2005
					 
						БЕЛГРАД, Сърбия-Черна гора -- Сръбският президент Борис Тадич каза пред местните медии в петък (18 февруари), че очаква преговорите за определяне окончателния статут на Косово да започнат това лято. Повтаряйки несъгласието си с независимостта на Косово, той също така критикува неучастието на сърбите в процеса на децентрализация и добави, че Белград няма ясна и последователна стратегия. 
						Също в петък лидерът на косовските сърби Оливер Иванович се срещна с ръководителя на ЮНМИК Сьорен Йесен-Петерсен. След срещата Иванович съобщи, че е постигнато компромисно решение на проблема с изключването на електричеството в сръбските селища. 
						В други новини, премиерът на Черна гора Мило Дюканович каза в събота, че Черна гора ще проведе референдум по въпроса за независимостта през февруари 2006 г., ако дотогава не бъде постигнато споразумение със Сърбия за създаване на съюз на две независими държави. Той заяви, че властите в Подгорица са готови да проведат разговори с Белград преди края на тази година. (Политика, Б92 - 20/02/05; Мина, Танюг, Данас, Б92, ФоНет - 19/02/05; Бета - 18/02/05)

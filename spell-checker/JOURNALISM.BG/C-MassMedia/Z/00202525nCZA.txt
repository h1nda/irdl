Турция променя наказателния си кодекс
02/08/2004
За пръв път от 78 години Турция е решена да направи промени в наказателния кодекс на страната. Тази стъпка е част от пакета реформи, насочени към хармонизиране на турските закони с тези на ЕС.
От Фатих Баран за Southeast European Times в Истанбул - 02/08/04
 
 
Парламентът ще дебатира измененията в наказателния кодекс по време на извънредна сесия през септември. [АФП]
Турското правителство направи промени в турския Наказателен кодекс (НК) за пръв път от 78 години като част от 9-я пакет с реформи, насочени към хармонизиране на националните закони с тези на ЕС. Новият кодекс ще бъде дебатиран в парламента по време на извънредна сесия през септември.
Месец по-късно ЕС предстои да публикува доклад за напредъка на Турция. На тази база държавите-членки ще решат на срещата си на върха през декември дали да определят твърда дата за начало на предприсъединителни преговори с Турция.
Законопроектът цели да елиминира недостатъците, споменати в предишния доклад на ЕК, като, например, премахне напълно смъртното наказание и го замени с доживотен затвор. Макар че смъртното наказание вече е заличено от законодателните книги, законът все още прави възможно неговото прилагане по време на война и при други кризисни ситуации.
Освен това измененият НК определя наказания между 1 и 3 години лишаване от свобода за всеки, който лишава гражданите от възможност да участват в дейности, да стават членове на политическа партия или да изразяват своите политически, религиозни и социални позиции и вярвания. Той забранява тестовете за девственост на жените и предвижда лишаване от свобода за период от 3 месеца до една година за всеки, който прави такива прегледи - с изключение, когато те са постановени от прокурор като част от наказателно преследване.
Приетите промени също така увеличават наказанията за обикновени престъпления като нападения с цел грабеж и забранява тайното подслушване на телефонни разговори. Текстът, който би позволил на студентки, носещи забрадки, да се записват в университетите, бе оттеглен от управляващата Партия на справедливостта и развитието, изработила законопроекта заедно с Народно-републиканската партия.
Освен промените в НК, 9-ят пакет премахва правото на турския Генерален щаб да назначава членове на Висшия съвет по образование, Националния съвет за сигурност и Върховния съвет за радио и телевизия.

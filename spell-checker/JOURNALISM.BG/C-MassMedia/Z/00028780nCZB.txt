Балканските проблеми ще създадат работа на Международния съд
					22/12/2008
					Четири страни в региона имат дела в Международния съд, от който също се иска да даде консултативно мнение за законността на независимостта на Косово. 
					(Различни източници -- 19/10/08 - 28/11/08)
 
					 
						
Създаден през 1945 г., една от главните функции на Международния съд е да урежда юридическите спорове между страните. [Гети Имиджис]
						Повече от година след като бе освободена от пряка отговорност за геноцида през 1995 г. в Сребреница в Босна и Херцеговина (БиХ) Сърбия сега е изправена пред подобно ново дело в Международния Съд (МС). 
						На 18 ноември съдът в Хага реши, че има юрисдикцията да разгледа дело, заведено от Хърватия, в което Сърбия се обвинява за многократно нарушаване на Конвенцията за преследване и наказване на престъплението геноцид от 1948 г. по време на войната от 1991-1995 г. между двете страни. 
						Загреб заведе делото в МС през юли 1999 г., когато само две от бившите шест югославски републики - Сърбия и Черна гора - все още оставаха в това, което тогава бе известно като Федеративна република Югославия. През февруари 2003 г. двете републики създадахо държавния съюз Сърбия и Черна гора, който се разпадна след референдума за независимост в Черна гора през май 2006 г. 
						Скоро след това сръбският парламент обяви Република Сърбия за законен наследник на държавния съюз Сърбия и Черна гора. 
						МС реши, че Сърбия е единственият ответник по делото, заведено от Хърватия. Съдът, в който влизат 17 съдии също отхвърли всичките три предварителни възражения по отношение на юрисдикцията на съда и приемливостта на жалбата на Хърватия, представена от Сърбия в опит да се спре делото. 
						Загреб твърди в иска си, че Югославия е нарушила Конвенцията за геноцида "като е установила контрол в региона на Книн и Източна Славония от 1991 до 1995 г. чрез бомбардировки и нападения на части от Далмация и като е принудила хърватските [и други несръбски] граждани да напуснат тези области". 
						Целта на тези действия била да "се прочистят етнически тези райони и да се присъединят към ФРЮ, за създаване на великосръбска държава", твърди Хърватия. 
						Тя също обвинява Югославия, че е извършила второ етническо прочистване на района на Книн точно преди Операция "Буря" на хърватската армия през август 1995 г. По онова време, според съдебния иск, Белград "е нареждал, подбуждал и принуждавал" своето етническо сръбско население да се евакуира от региона. 
						Хърватия иска съдебно решение, което ще определи тези действия като нарушение на Конвенцията за геноцида, като Сърбия ще трябва да плати военни репарации, чийто размер ще бъде определен от МС за личностни и имуществени щети. 
						
Съдите от Международния съд изслушват аргументите за законността от осем страни-членки на НАТО, обвинени от Сърбия и Черна гора в геноцид заради военната им намеса по време на войната в Косово през 1999 г. [Гети Имиджис]
						Загреб твърди, че 20 000 души са загинали в резултат на сръбската агресия, като други 800 000 са били разселени или са били принудени да напуснат домовете си. Около 590 градове и села са пострадали. Около 25% от общия икономически капацитет на Хърватия и приблизително 10% от туристическите й обекти също са пострадали или са били разрушени, се твърди в съдебния иск. 
						МС е дал една година на Сърбия да подготви защитата си, но вероятно ще изминат още 12 месеца преди началото на съдебния процес. 
						Като незабавна реакция на решението на съда Белград обеща да заведе контрадело срещу Хърватия заради Операция "Буря", намеквайки, че в иска могат да бъдат включени и престъплания, извършени от хърватския пронацистки режим през Втората световна война. 
						"Ще разгледаме всички събития от 20 век, събитията по време на Втората световна война, по време на Независимата държава Хърватия", заяви сръбският външен министър Вук Йеремич. "Ще се обърнем към историята, за да установим истината в името на нашето общо бъдеще в ЕС." 
						Разочарована от решението на МС от февруари 2007 г. по нейното дело срещу Сърбия за геноцид , БиХ ще следи отблизо развитието на съдебните дела на Хърватия и Сърбия. Ако по време на процедурите изникне някакво ново доказателство, Сараево ще поиска от Хагския съд, известен също като Световен съд, да преразгледа решението си или дори ще настоява за нов процес. 
						Освен че ще разгледа законността на конфликтите в региона, съдът също ще изслуша и двете балкански страни, които все още водят ожесточен спор макар и без насилие. 
						Македония заведе дело срещу съседката си Гърция за нарушения на временното споразумение от 1995 г. Като част от споразумението Гърция е приела "да не се противопоставя" на членството на Македония в международни организации и институции, които се обръщат към нея с името Бивша Югославска република Македония (БЮРМ) - име, под което тя бе приета в ООН през 1993 г. 
						По-рано тази година обаче Гърция наложи вето върху поканата към Македония да се присъедини към НАТО с аргумента за дългогодишния спор за името между двете страни. Македония заведе дело в МС на 17 ноември. 
						Гърция отказва да признае името Република Македония с аргумента, че в него се съдържа териториална претенция за гръцка територия и се нарушава гръцкото културно наследство. Повечето международни организации, включително НАТО и ЕС, официално използват БЮРМ, когато става въпрос за тази балканска страна. 
						Гърция твърди, че Скопие също многократно е нарушило временното споразумение и че съдебният иск е само "тактика на забавяне" на преговорите, ръководени от ООН по спора с името. 
						
Съдиите на Международния съд пристигат за заседание в Хага. [Гети Имиджис]
						Въпреки че МС може и да не се нуждае от толкова време, за да реши иска на Македония както в случая с делото на БиХ срещу Сърбия за геноцида през 1993 г. решението на съда се очаква да отнеме няколко години. 
						Създаден през 1945 г., една от главните функции на МС е да урежда юридически спорове между държавите. Решенията му по такива дела cа окончателни и задължителни за засегнатите страни и не могат да се обжалват. 
						Друга негова функция е да дава консултативни мнения по правни въпроси, отправени към него от органите на ООН и специализираните агенции. Подобен въпрос, отправен към Световния съд на 10 октомври, също е свързан с Баланите. 
						В гласуване на 8 октомври, Общото събрание одобри сръбска резолюция, изискваща консултативното мнение на МС по въпроса дали едностранно обявената независимост на Косово на 17 февруари съответства на международното право. 
						Косовскита власти, ООН и страните членки трябва да представят до 17 април 2009 г. писмените си изявления по въпроса и до 17 юли да коментират изявленията си. МС тогава ще реши как да процедира. 
						Решението на съда по въпроса няма да бъде обвързващо. Дори ако съдиите на МС решат, че обявяването на независимостта от Прищина не съответства на международното право, нито една от повече от 50-те страни, които признаха Косово, няма да бъде задължена да промени решението си.

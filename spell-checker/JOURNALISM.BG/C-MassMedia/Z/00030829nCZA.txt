Хърватските купувачи си върнаха пазаруването в неделя
					06/07/2009
					Търговците на дребно и фирмите в Хърватия отново отварят в неделя, след като въведената в началото на тази година забрана беше обявена за противоконституционна.
					От Наташа Радич за Southeast European Times от Загреб – 06/07/09
 
					 
						
Магазините в Хърватия вече работят и в неделя. [Гети Имиджис]
						След шестмесечна загуба на доходи търговците аплодират решението на Конституционния съд, с което се премахва забраната върху неделното пазаруване. Въведените през януари ограничения бяха премахнати след решението на съда от 19 юни. 
						Председателят на Конституционния съд Ясна Омеец обясни, че забраната "ограничава свободите на предприемачите и не защитава непременно правата на работниците". 
						От 1 януари магазините бяха принудени да не отварят в неделя. След резкия спад в продажбите засегнатите от икономическата криза търговци заведоха дело. 
						Решението на съда "е изключително важно във време на криза, когато очакваме добри резултати от летния сезон", казва търговецът от Дубровник Дживо Чурлица. 
						През първата неделя на юни, когато магазините бяха отворени за пазаруване, към търговските центрове и магазините в цялата страна се втурнаха тълпи от хора, купувайки всичко, от хранителни стоки до обувки, преди края на работния ден в 2 ч. следобед. 
						"Съжалявам за онези, които трябва да работят в неделя, но неделя е единственият ден, когато мога да пазарувам, защото работя през седмицата", казва Даворка Маричич, жителка на Загреб. 
						Фирмите в популярните туристически места твърдяха, че ограниченията вредят на облика на страната пред посетителите. В района на Дубровник в неделя акостират чужди круизни кораби и хиляди пътници слизат на брега за деня. Заради забраната те не могат да си купят дори сувенири. 
						Хърватската занаятчийска камара, която по-рано апелира към правителството да не премахва пазаруването в неделя, публикува доклад с подробно описание на икономическия ефект. "До месец май са били закрити 2874 работни места, а малките магазини са загубили 17 % от доходите си," посочва председателят на камарата Борис Вукелич. 
						Той предупреди, че "собствениците на малки и семейни магазини са били засегнати в голяма степен от забраната ... Хърватия трябва да следва регламентите на ЕС, които разрешават на малките магазини да решават как и кога да работят. Това може да им помогне да оцелеят през трудни времена." 
						Решението на съда обаче може да не е достатъчно, за да облекчи тежкото положение на малките фирми, които изнемогват заради световната икономическа криза. Първите неделни купувачи се спуснаха към големите търговски центрове и супермаркети, заобикаляйки малките квартални магазини.

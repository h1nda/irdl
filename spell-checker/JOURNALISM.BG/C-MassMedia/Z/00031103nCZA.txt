Черногорски военнослужещи ще заминат за Афганистан
					30/07/2009
					Черна гора се готви да изпрати своето първо военно подразделение в Афганистан.
					От Неделко Рудович за Southeast European Times от Подгорица -- 30/07/09
 
					 
						
Черногорски военнослужещи започнаха обучение за предстоящата си мисия. [Гети Имиджис]
						Независимо от известна политическа опозиция, решението за изпращане на военнослужещи в мисията на НАТО в Афганистан е в ход. Парламентът одобри във вторник (28 юли) план да изпрати 40 военнослужещи да се присъединят към Международните сили за сигурност (ИСАФ). Администрацията твърди, че това е необходимо, за да се постигне целта на страната да стане член на НАТО. 
						 "Един взвод и медицински персонал ще бъдат изпратени в началото на идната година, а двама офицери, които трябва да се присъединят към германското командване, ще заминат между септември и октомври 2010 г.," каза министърът на отбраната Боро Вучинич. Черна гора ще изпрати военни и в мисиите в Либерия и Сомалия. 
						Междувременно Черна гора ще подпише военно-техническо споразумение с една страна, партньор на Алианса, за предоставяне на подкрепа на военната част и транспортирането й до Афганистан. Дотогава тричленен медицински екип ще отпътува за Афганистан през август: един лекар и двама фелдшери. 
						"Ясно е, че Черна гора няма да има същия принос към Алианса като САЩ, Германия или Франция, но така също е сигурно, че в границите на своите възможности тя ще допринесе достатъчно," каза Вучинич за Southeast European Times. 
						Той добави, че една колективна система на отбрана, гарантирана от НАТО, е най-добрият вариант за Черна гора. 
						"За нас, на Балканите, няма по-належащо задължение от осигуряването на мира и стабилността, което, поне според опита на новите страни, членки на НАТО, ще има положителен ефект върху нашето икономическо развитие, с което ние ще създадем безопасна инвестиционна среда," каза Вучинич. 
						Опозицията обаче не е доволна от този план. "Съществуващият закон предвижда участието в мисии на доброволни начала, но имайте предвид, че социалните проблеми са значителни и е трудно да се намира работа. Следователно е реалистично да се очаква, че известен брой военнослужещи ще решат [да се присъединят към военната мисия]," каза представителят на опозиционната Социалистическа народна партия Предраг Булатович за Southeast European Times. 
						Той добави още, че правителството е избързало с решението си. "Афганистан е много рисков район и има вероятност Черна гора и гражданите й да станат мишена за международните терористични организации." 
						Предварителното обучение на 85 военнослужещи започна миналия август в Даниловград, близо до Подгорица. Американската компания "Милитъри Профешънъл Рисорсис Инк." започна интензивна тримесечна подготовка на военнослужещите там.

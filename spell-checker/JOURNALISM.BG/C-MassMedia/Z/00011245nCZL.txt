Според шефа на НАТО решаването на косовския въпрос изисква сътрудничество
23/06/2004
Според генералния секретар на НАТО Яп де Хоп Схефер окончателният статут на Косово може да бъде решен само чрез привличане на всички заинтересовани страни - включително етническите албанци и сърби, лидерите в Прищина и Белград, НАТО, ЕС и международната общност.
(Бета, AП, Гласът на Америка , ЮПИ, Фокус, Koha Ditore, Епока, Bota Sot, Zeri, Kosova Sot - 22/06/04; НATO - 17/06/04)
 
 
"НАТО и КФОР са гаранти за поддържане на сигурността и безопасността в Косово," каза Яп де Хоп Схефер.[АФП]
Проблемът с окончателния статут на Косово може да бъде разрешен единствено чрез съвместните усилия на всички заинтересовани, заяви генералният секретар на НАТО Яп де Хоп Схефер в свой коментар, цитиран във вторник (22 юни) от всекидневниците в Косово.
Косовските албанци и сърби трябва да работят заедно с Белград, НАТО, ЕС и другите фактори в международната общност за постигане на решение, каза де Хоп Схефер, отбелязвайки, че въпросът не може да се разглежда като "изолиран процес".
Ситуацията в провинцията остава нестабилна, допълни той, подчертавайки, че е необходимо да продължи ангажиментът на международната общност.
"НАТО и КФОР са гаранти, че стабилността и сигурността ще се поддържат в Косово," цитира думите на Яп де Хоп Схефер сръбската информационна агенция Бета. "В средата на март видяхме колко нестабилна е всъщност обстановката. И само преди седмица-две станахме свидетели на убийството на сръбски младеж, което показва колко несигурна продължава да бъде ситуацията. "
В петък представители на НАТО и ЕС проведоха среща на високо равнище в Брюксел. Балканите и положението в Косово бяха сред темите в дневния ред, каза де Хоп Схефер, който наскоро предложи двете организации да разработят съвместна стратегия за провинцията.
След срещата в петък де хоп Схефер приветства назначението на датския ветеран-дипломат Сорен Йесен-Петерсен за нов ръководител на ЮНМИК, определяйки това решение като "ясен сигнал за ангажимента на международната общност за осигуряване на по-добро бъдеще за всички в провинцията." Той призова лидерите в Прищина и Белград да работят тясно с Йесен-Петерсен за достигане на стандартите, постановени на ООН.
Според световната организация тези стандарти, обхващащи осем области, представляват предусловие за начало на преговорите по окончателния статут на Косово. Прегледът на постигнатия напредък в тяхното приложение се очаква да се извърши в средата на 2005 г.
Потвърждавайки ангажимента на Яп де Хоп Схефер за по-нататъшно ангажиране на НАТО в Косово, командващият КФОР генерал Холгер Камерхоф заяви в понеделник, че миротворците "ще отговорят на всеки опит за възобновяване на насилието." По време на пресконференция в понеделник той каза, че няма да се предприемат съкращения на 36-хилядния контингент. Той подчерта освен това, че ако Косово се стреми към интеграция в евроатлантическите структури, провинцията трябва да гарантира, че няма да има повече изблици на насилие или прояви на дискриминация.
Други новини: Премиерът на Косово Байрам Реджепи се ангажира във вторник, че домовете на косовските сърби, разрушени по време на изстъпленията от средата на март, ще бъдат ремонтирани до началото на ноември. Той каза, че освен домовете, ще започне много скоро и реставрирането на религиозни сгради.

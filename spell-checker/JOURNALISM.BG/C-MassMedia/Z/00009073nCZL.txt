Експлозия разтресе сградата на правителството на босненските сърби
16/11/2003
 
БАНА ЛУКА, Босна и Херцеговина (БиХ) -- Граната избухна пред сградата на правителството на Република Сръбска рано сутринта в събота (15 ноември), причинявайки разрушения, но не и жертви. Полицията разследва случая.
В други новини, Пади Ашдаун, върховен представител на международната общност в БиХ, замина за Русия в петък за разговори с министъра на външните работи Игор Иванов. Те ще обсъдят реформите в областта на отбраната, данъчната система и разузнавателните служби в БиХ. Русия участва в международната група-наблюдател на реформите в БиХ, заедно със САЩ и ЕС.
Също в петък командващият СФОР генерал Върджил Пакет потвърди, че следващата година ще бъдат съкратени силите на СФОР, но посочи, че това не означава изтегляне на НАТО от страната. Той подчерта, че СФОР ще останат в БиХ до приключване на мисията им. (СРНА, АФП, ХИНА - 15/11/03; АФП - 14/11/03)

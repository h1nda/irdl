Хърватия осъди военнопрестъпника Норач на седем години затвор
					01/06/2008
					 
						ЗАГРЕБ, Хърватия -- Хърватският генерал от резерва Мирко Норач бе осъден в петък (30 май) на седем години затвор за военни престъпления срещу сръбски военнопленници и цивилни лица по време на военна операция през 1993 г. Другият обвиняем по делото, генералът от резерва Рахим Адеми бе оправдан по всички обвинения. Норач и Адеми бяха обвинени във военни престъпления след като войници под тяхно командване са убили 23 цивилни лица и пет военнопленници по време на военната операция "Медак Покет" през 1993 г. 
						В петък съд за военни престъпления в Босна и Херцеговина осъди трима босненски сърби на затвор за убийството на около 100 босненски мюсюлмани и хървати по време на конфликта през 1992-1995 г. Душко Кнезевич, Желко Меякич и Момчило Грубан получиха съответно присъди от 31, 21 и 11 години затвор. Те бяха обвинени в убийство, незаконно задържане, мъчения, сексуално насилие, преследване и други престъпления срещу цивилни лица в лагерите "Амарска" и Кератерм" близо до град Приедор в северозападната част на страната.
						Също в петък Върховният представител на международната общност Мирослав Лайчак нареди да бъдат отнети паспортите на 16 босненци, заподозрени в оказване на помощ на укриващия се от правосъдието Стоян Зуплянин, обвинен във военни престъпления. Лайчак не съобщи имената на шестнайсетимата, за да не бъдат предупредени. Зуплянин за пръв път бе обвинен от Хагския трибунал за военни престъления през 1999 г.за престъпления срещу хървати и мюсюлмани в източната част на БиХ, извършени по време на конфликта през 1992-1995 г. (РТРС - 01/06/08; ХИНА, AФП, Maкфакс, Свобода, Си Ен Ен, ДПА, AП, Би Би Си, Ройтерс, РТРС, СРНА, НТВ Хаят, Уебсайт на СВП - 30/05/08)

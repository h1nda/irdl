Сръбският външен министър Йеремич призова ООН да се противопостави на независимостта на Косово
					15/02/2008
					 
						НЮ ЙОРК, Съединени щати -- Сръбският министър Вук Йеремич призова в четвъртък (14 февруари) Съвета за сигурност на ООН да се противопостави на очакваната декларация за независимост на косовските албанци. Той поиска още от генералния секретар на ООН Бан Ки Мун да обяви всеки подобен акт за недействителен. Йеремич предупреди, че независимостта на Косово би създала сериозен прецедент, който би могъл да предизвика многобройни претенции за отделяне - довод, който се подкрепя и от Русия. 
						След речта на Йеремич американският заместник-посланик в ООН Алехандро Уолф обвини Сърбия, че повишава напрежението между етническите сърби и албанци в Косово. "Налице са ясни доказателства, че сръбските власти се занимават със сплашване на етническите сърби в Косово, като им забраняват да сътрудничат с косовските и международните власти и застрашават техния поминък," каза Уолф пред Съвета за сигурност.
						Също в четвъртък сръбското правителство прие решение "да анулира всички незаконни актове на временните органи за самоуправление на Косово, чиято цел е едностранно обявяване на независимост". Очаква се парламентът да одобри това решение идната седмица. Сърбия настоява, че всяка едностранна декларация за независимост би нарушила нейния суверенитет и териториална цялост.
						Други новини -- Борис Тадич положи в петък клетва за втория си мандат като президент на Сърбия. Той спечели на балотажа срещу кандидата на Сръбската радикална партия Томислав Николич по-рано този месец. (Блиц, Данас, Политика - 15/02/08; РТС, Танюг, Бета, Б92, Гласът на Америка - 14/02/08)

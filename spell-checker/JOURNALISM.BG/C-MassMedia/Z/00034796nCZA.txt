Охлаждат ли се отношенията между Сърбия и Република Сръбска? 
					03/06/2010
					Баня Лука изразява безпокойство във връзка със събития с участието на Белград. 
					От Игор Йованович от Белград и Лиляна Ковачевич от Баня Лука за Southeast European Times -- 03/06/10
 
					 
						
Сръбският президент Борис Тадич и премиерът на Република Сръбска Милорад Додик. [Гети Имиджис]
						Официални представители на Република Сръбска (РС) изразяват неудовлетвореност от действията на Белград през последните месеци, макар че внимават да не изпаднат в открита конфронтация със сръбското правителство. 
						Първите реакции дойдоха, след като сръбският парламент прие към края на март декларация, в която осъди избиването на около 8000 бошнаци в Сребреница през 1995 г., извършено от босненските сръбски въоръжени сили. „Сърбия е независима държава и може да приема каквото смята за правилно, но не трябва да се приема нещо, което би позволило на други да скрият собствените си престъпления зад тази декларация,” каза по повод на решението премиерът на РС Милорад Додик. 
						Додик обясни, че става въпрос за безпокойство, че декларацията „може да се изтълкува като доказателство за колективната вина на сръбския народ”, имайки предвид зверствата по време на конфликта в Босна и Херцеговина (БиХ). Втората причина за неудовлетвореност бе подписването през април в Истанбул на декларация за насърчаване на сигурността и политическия диалог от сръбския президент Борис Тадич и председателя на председателството на БиХ Харис Силайджич. 
						 Както правителството, така и опозицията в РС незабавно настояха за анулирането на документа. Техният гняв обаче бе насочен главно към Силайджич, който не бе поискал съгласието на другите двама членове на председателството, преди да подпише декларацията. 
						Додик каза, че независимо че Тадич е подписал декларацията, РС „ще запази тесните си връзки със Сърбия”. 
						Представители на официалните власти отричат да има охлаждане на отношенията, но анализаторите смятат, че Белград и Баня Лука взаимно са се отчуждили. 
						 Причината вероятно е политиката. Преподавателят от Факултета по философия в Баня Лука, Миодраг Живанович, заяви за SETimes , че тъй като двете декларации са били подписани преди предстоящите през октомври избори в БиХ, реакцията на РС е била остра. 
						Преподавателят от Факултета по политология в Белград, Александър Митич, потвърждава, че Партията на независимите социалдемократи на Додик е особено недоволна. Все пак, каза той за SETimes, партията канализира недоволството си, използвайки умерен дипломатически речник. 
						 "Сърбите в РС разглеждат тези две декларации като напълно едностранни – в тяхна вреда. Проблемът не е в осъждането на престъплението в Сребреница, защото престъплението е толкова ужасно, че не може да остане неосъдено, проблемът е, че няма декларация за престъпленията срещу сърбите в БиХ,” каза Митич. 
						Най-тревожно според Митич е, че в истанбулската декларация не се споменава за подкрепа за РС като автономна област, гарантирана от Дейтънското мирно споразумение. 
						"Вместо да защитава Дейтънското споразумение като един от неговите гаранти, Сърбия стимулира членството на Босна в НАТО чрез Истанбулската декларация, срещу която са настроени повечето граждани на РС,” обясни Митич. 
						Никола, на 34 г., адвокат от Баня Лука, изрази споделяно от мнозина мнение. Той никога не е бил напълно убеден в искреността на белградските власти към РС, както каза сам за SETimes. 
						"По времето на Слободан Милошевич и днес [те] са готови да пожертват РС и сърбите в Босна в името на подобряването на международните позиции на Сърбия,” каза той. 
						 Драган, на 37 г., продавач от Белград, изрази популярното мнение, че Сърбия би трябвало да помисли за интересите на сърбите зад граница. "Не трябваше да подписваме нищо, с което РС не е съгласна," каза той. 
						Други, като Весна, на 28 г., компютърен програмист от Белград, не са съгласни, заявявайки, че нищо не трябва да пречи на Сърбия да изпълнява задълженията си по пътя към членството в ЕС. "РС може само да се облагодетелства от присъединяването на Сърбия към ЕС,” каза тя за SETimes.

Рен: "ЕС може да премахне визовите изисквания за балканските страни"
					01/04/2009
					Европейската комисия може да препоръча либерализиране на визовия режим на ЕС за западнобалканските страни, които са осъществили най-голям напредък в изпълнението на предварителните условия, каза във вторник еврокомисарят по разширяването Оли Рен.
					(Блиц - 01/04/09; Ройтерс, Euobserver, РСЕ/РС, Бета, Б92, МИА, Макфакс - 31/03/09)
 
					 
						
"Това е много важно за жителите на Западните Балкани,” каза еврокомисарят по разширяването Оли Рен. [Гети Имиджис]
						Еврокомисарят по разширяването Оли Рен заяви във вторник (31 март), че Съюзът може да вземе решение за премахване на визите за някои западнобалкански страни.
						"Може би тази година ще можем да постигнем конкретни резултати” в тази област, каза той пред участниците в конференция, организирана от „Европейския център за политика”, мозъчен тръст със седалище в Брюксел.
						Европейската комисия (ЕК) започна преговори за облекчаване на визовия режим с Албания, Босна и Херцеговина (БиХ), Македония, Черна гора и Сърбия миналата година.
						„Пътната карта” на изискванията за всяка страна обхваща четири пакета от въпроси: сигурност на документите, незаконна миграция, включително реадмисия; обществен ред и сигурност; външни отношения и основни права.
						За страните, постигнали най-голям напредък, може да бъдат премахнати наложените на техните граждани визови ограничения до края на годината, каза Рен.
						Той заяви, че неговата служба ще изготви препоръки „преди края на чешкото председателство на ЕС” на 30 юни. След това Съветът на ЕС, основният орган за вземане на решения в 27-членния блок, може да реши по-късно през годината да премахне задължението за визи, ако сметне, че дадена страна е постигнала достатъчен напредък. 
						Македония, Черна гора и Сърбия са страните, които са направили най-много, за да постигнат основните параметри, отбеляза брюкселската онлайн информационна служба „EUobserver”. 
						Квалифицирано мнозинство от страни, членки на ЕС, ще трябва да одобри премахването на визовите задължения за всяка западнобалканска страна. 
						В обръщение към депутатите от ЕС във вторник Рен заяви, че ЕК иска „да се придвижи напред” по въпроса за либерализирането на визите. 
						"Това е особено важно за жителите на Западните Балкани,” е казал той пред членове на Комисията по външни работи на Европейския парламент, цитиран от „Ройтерс”. 
						Той отбеляза също, че хората от региона не могат да бъдат винени за сегашните икономически проблеми. 
						"Не трябва да превръщаме разширяването на ЕС в изкупителна жертва на [глобалната икономическа криза], тъй като то не заслужава това и не е виновно за нашите социални болежки,” каза Рен.
						Кандидат-членката за ЕС Хърватия е все още на път да завърши преговорите си за членство до края на тази година, каза той. Рен обаче призова хърватските и словенските власти да приемат „конструктивен” подход за постигане на бързо решение на граничния си спор.
						"Да прекратим националистическите изказвания [и в двете страни]," каза Рен. Македония е единствената друга срана от Западните Балкани, която спечели признание като официален кандидат-член за ЕС, но така и не получи дата за започване на присъединителните преговори. 
						Ако Македония изпълни критериите за членство, ЕК ще препоръча да й бъде насрочена дата за преговори до края на 2009 г., е заявил Рен във вторник, цитиран от Македонската държавна информационна агенция МИА.

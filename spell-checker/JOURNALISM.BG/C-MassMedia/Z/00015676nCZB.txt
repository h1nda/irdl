Сътрудничеството и компромисът са гръбнакът на разширяването на ЕС
		22/08/2005
		Великобритания пое ротационното председателство на ЕС в период на предизвикателства за съюза. Не само, че бе отхвърлен конституционният договор от френските и холандските гласоподаватели, но и се провали срещата на върха на ЕС, като не постигна споразумение по бюджета за 2007-2013 г. Тези неуспехи сякаш разкриват появилите се слабости и разногласия в съюза, нанасяйки удар върху перспективите за бъдещето разширяване. Тяхното преодоляване и продължаването напред ще зависи от сътрудничеството и готовността за компромиси, казва икономистът и бивш министър на финансите на Румъния Даниел Дъяну.
		От Даниел Дъяну за Southeast European Times от Букурещ – 22/08/05
 
		 
			
Изразяването на солидарност, компромис и сътрудничество ще подпомогнат по-нататъшното разширяване на ЕС.[AФП]
			Благодарение на една международна спасителна операция бе изваден на повърхността седемчления екипажът на руската подводница, заседнала на 600 фута под водата. Съществена роля изигра подводният робот на британския кралски флот "Скорпио Крафт", който успя да се справи с омотаните рибарски мрежи и неправилно поставената антена. Успехът на операцията е в пълен контраст с гибелта на подводницата "Курск" преди пет години, когато екипажът загина поради, както много считат, нежеланието на руското правителство да потърси външна помощ. Горният случай, наред с много други неща, е поучителен за важността на сътрудничеството и солидарността. 
			Великобритания играе централна роля в една криза от друг характер - объркването, което последва след отхвърлянето от френските и холандските гласоподаватели на конституционния договор и провала след това на срещата на върха на Европейския съвет през юни да постигне споразумение по бюджета за 2007-2013 г. Тези неуспехи сякаш разкриват появилите се слабост и разногласия в съюза. Като председател на ЕС в момента, Великобритания пое предизвикателната задача да поведе съюза през период на смущения и съмнения. 
			
Британския премиер Тони Блеър (вляво) говори на пресконферениция заедно с председателя на Европейската комисия Жозе Мануел Баросо в министерството на външните работи в Лондон, когато Великобритания стана председател на ЕС на 1 юли. Великобритания пое ротационното председателство на ЕС в период на предизвикателства за съюза.[AФП]
			Провалът с бюджета е горчив хап за новите страни-членки на ЕС (НСЧ). Докато старите членове получават малка част от приходите си от бюджета на ЕС, ситуацията е много по-различна при НСЧ, чийто среден доход на глава от населението е между 35% и 70% от средния в ЕС. Структурните фондове на ЕС могат да достигнат до 4% от брутния им национален продукт. Някои НСЧ са готови да получат по-малки части от фондовете на ЕС, за да намалят бюджета на съюза до 1% от брутния национален продукт на целия ЕС, отколкото той да стане 1.16%, както предлага председателят на Европейския съвет Жан-Клод Юнкер. Против това не е възразила нито Франция, нито Великобритания - двамата най-големи участници в тази "битка". 
			Тъй като Великобритания е главен участник в бюджетния дебат, аналогията със спасяването на руската подводница може да служи за вдъхновение. В момент, когато съюзът е изправен пред опасност, компромисът и сътрудничеството ще бъдат от жизнено важно значение за една успешна "спасителна операция". 
			За съжаление проектобюджетът на ЕС бе представен за одобрение преди страните да са постигнали споразумение по въпроса как да се рапределят фондовете между т.нар. "обърната към бъдещето" подкрепа за изследвания и развития, структурни реформи и "гледащите назад" дейности в селскостопанската и регионалната политика. Срещата на върха допълнително влоши климата на преговорите, като обедини дискусиите по Общата селскостопанска политика на съюза (ОСП) със спора по рабата за Великобритания. 
			Безспорно ОСП се нуждае от понататъшна реформа, отчитайки провала на търговските преговори в Доха и положението на голям брой бедни страни, които разчитат на износа на селскостопански продукти. От друга страна би било неразумно да се поставя политиката на ЕС в зависимост от националните интереси. Ще стане така, че страните-членки на ЕС ще почнат да се надпреварват да субсидират селското си стопанство независимо от правилата на свободната конкуренция и по този начин още повече ще засегнат интересите на развиващите се страни. Вероятно решението на проблема е да се намалят субсидиите за фермерите, но по социално приемлив път и срокове и като ОСП се прилага в контекста на цялостната икономическа политика. Във всеки случай, можеше да се постигне консенсус по време на срещата на върха и необходимостта от реформа на ОСП едва ли може да бъде валидна причина за неприемането на бюджета за 2007-2013 г. 
			
Неуспехът на срещата на върха на Европейския съюз през юни да постигне споразумение по бюджета за 2007-2013 г. говори за появилите се слабост и разногласия в съюза. [EС]
			Рабата за Великобритания е по сложен проблем. Британските политици, в това число и Тони Блеър, често превъзнасят икономическия успех на тяхната страна, демонстриран от по-високия растеж и и по-ниската безработица, отколкото в повечето от старите членове на ЕС. Те може би прекаляват, като сочат за това икономическия модел и предлагат неговото прилагане в целия съюз. В края на краищата, най-добри икономически резултати в ЕС са постигнати в скандидавските страни, което предполага, че "европейският социален модел" може да работи, когато правилно се прилагат реформата на трудовия пазар и политиката по изследванията и развитието. Не бива да се подценяват и успехите на Франция и Германия. 
			Разбира се, че англичаните имат основание, когато настояват повече средства да бъдат отделяни за политика по безработицата, отколкото за социалното осигуряване, както и за по-голяма пазарна гъвкавост. Техният успех в продължение на две десетилетия подкопава логиката на рабата, чийто смисъл бе да се примирят ниският доход на глава на население преди десетилетия с последиците от слабия селскостопански сектор. Великобритания сега има значително по-висок доход на глава от населението - факт, ясно показващ необходимостта от преразглеждане на рабата. 
			И накрая, концептуално и политически е погрешно мнението, че регионалната политика е изразходване на ресурси. Наистина е имало известно изразходване на ресурси, но не може да се отрече фактът, че икономическото развитие на Испания, Португалия, Гърция и Ирландия се дължи до известна степен на притока на средства от фондовете на ЕС. Този приток е даже по-важен за повечето НСЧ, особено за България и Румъния и евентуално за Западните Балкани, които са по-бедни и са със сравнително неразвита инфраструктура. Ще бъде истинско политическо късогледство да се върши извиване на ръцете в съюза, за да се удовлетворят местните избиратели. 
			Британското председателство би трябвало да организира извънредна среща на Съвета на ЕС, за да се поправят отношенията и да се постигне компромис по бюджета. Политиците сега имат шанса да покажат, че могат да бъдат на нивото на доблестта на кралския флот. За да стане това, обаче, трябва технически по-добре да се подготви почвата и да се демонстрира държавнически подход във време на международно напрежение.

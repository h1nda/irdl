Македонският съвет за сигурност заяви, че няма сериозни заплахи за сигурността в страната
					02/11/2007
					 
						СКОПИЕ Македония -- Националният съвет за сигурност на Македония проведе отново заседание в четвъртък (1 ноември) и заяви, че поводите за безпокойство за сигурността, изразени в сряда, не са сериозни, определяйки ситуацията в страната като стабилна и спокойна въпреки "някои предизвикателства в контекста на последните събития в региона". Съветът подчерта, че няма доказателства за наличието на политически мотиви за неотдавнашните атаки на маскирани въоръжени лица срещу полицията в села в близост до границата с Косово. Македонският президент Бранко Цървенковски подчерта, че групите, които са активни в тези райони, са част от организирани престъпни банди. 
						Други новини -- Говорителят на македонското вътрешно министерство Иво Котевски потвърди, че полицията разследва излъчен по Хърватската телевизия материал. Той показва униформени мъже, патрулиращи в северната част на страната близо до границата с Косово. Те твърдят, че са членове на "Армията за национално освобождение", която бе активна по време на междуетническия конфликт в Македония през 2001 г. 
						Котевски потвърди също, че полицията е намерила тялото на 44-годишния Джавид Морина, единият от седемте затворници, които избягаха през август от затвора със строг режим в Дъбрава в Косово. Морина е бил намерен на шосе край Тетово в четвъртък. Предполага се, че той е бил убит при престрелка между враждуващи престъпни банди в района. (Макфакс, МИА, A1ТВ, Б92, АФП, АП, Б92Р - 01/11/07)

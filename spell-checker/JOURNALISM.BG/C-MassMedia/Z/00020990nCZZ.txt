Бизнес: Румънската лея е валутата с най-добри показатели в цял свят
					15/12/2006
					Курсът на румънската лея се покачи с 20 % спрямо щатския долар, с което тя стана валутата с най-добри показатели в цял свят. Още в деловите новини от тази седмица: търговският дефицит на Босна и Херцеговина се сви; Световната банка отпусна 4,55 милиона евро на Македония.
					 
						
Курсът на румънската лея се покачи с 20 % спрямо щатския долар. [Архив]
						
Румънската лея стана валутата с най-добри показатели в света за 2006 г., повишавайки курса си с 20 % спрямо щатския долар в резултат на солидни чужди инвестиции. Експертите очакват повишаване на курса на тази валута най-малко с още 4 % до края на 2007 г. На 11 декември леята се търгуваше по курс 2,5969. 
						*** 
						
Албанското правителство възнамерява да стартира през януари процедура за приватизация на Албанската компания за рафиниране и продажба на нефт (АРМО) и да приключи процеса на продажбата за една година, обяви на 13 декември заместник-министърът на енергетиката Герги Бояджи. Правителството цели да привлече инвеститор, който да повиши качеството на местните горива и да направи производството по-екологично. 
						*** 
						Външнотърговкият дефицит на Босна и Херцеговина е намалял с 12,5 % в годишно изражение до 2,8 милиарда евро през януари-ноември, според последните данни на държавната статистическа агенция. Намаляването на външнотърговския дефицит се дължи главно на увеличения износ с 39,2 % в годишно изражение. 
						*** 
						
Хърватската "Привредна Банка Загреб" (ПБЗ) -- собственост на италианската "Групо Банка Интеса" – обяви в края на миналата седмица, че е приключила с придобиването на 67 % от босненската "ЛТ Госпосарска Банка" за 10,8 милиона евро. Общата стойност на активите на "ЛТ Госпосарска Банка" е възлизала на 71,9 милиона евро в края на 2005 г. 
						*** 
						На 13 декември в София пристигна мисия на МВФ за едноседмични разговори с българското правителство. Дискусиите ще бъдат върху проектобюджета за 2007 г. и фискалната политика на кабинета. Правителството планира да отхлаби фискалната дисциплина следващата година чрез залагане на бюджетен излишък в размер на 0,8 % от БВП. МВФ настоява за бюджетен излишък от най-малко 2 % от БВП. 
						*** 
						
Хърватската банка за възстановяване и развитие одобри предоставянето на кредити на обща стойност 435 милиона евро. Почти 55 % от кредитите са предназначени за експортно ориентирани икономически дейности, докато 18 % са предвидени за финансиране на развитието на малки и средни предприятия. 
						 *** 
						Общогръцката асоциация на износителите в Гърция предвижда увеличение на експорта с 20 % в годишно изражение до 17 милиарда евро през тази година, заяви асоциацията на 13 декември. Тя очаква Италия да бъде най-големият пазар за гръцкия износ тази година вместо обичайния пазарен лидер Германия. 
						
						Световната банка обяви на 11 декември, че предоставя на Македония 4,55 милиона евро за прилагането на държавната стратегия и план за действие по корпоративната финансова отчетност. Средствата са осигурени от холандското и австрийското правителство. Парите са предназначени да помогнат на страната да намали риска от финансова криза и да развие частния сектор. 
						*** 
						Броят на регистрираните безработни в Сърбия е спаднал от 28,18 % през септември на 28,11 % през октомври, според данни на сръбското бюро по заетостта. Броят на безработните е спаднал с 3242 в месечно изражение до 911322 през октомври. Броят на заетите междувременно се е увеличил с 208 души в месечно изражение до 1989366 през октомври. 
						
(Различни източници 08/12/06-15/12/06)

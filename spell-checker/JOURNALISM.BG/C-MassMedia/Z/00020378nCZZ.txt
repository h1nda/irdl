Наука и технологии: Гърция се включи в проекта на ЕКА "Солар Орбитър"
					23/10/2006
					Гърция участва с около 8 млн. евро в проект за изпращане на сателит, който да изследва най-вътрешните части на Слънчевата система. Още в новините от областта на науката и технологиите: студенти от Букурещ се опитват да конструират 10-сантиметров микросателит; ЮНЕСКО похвали постиженията на Турция в областта на науката.
					
 
					 
						
[Гети Имиджис]
						
Гръцки учени участват в проекта "Солар Орбитър" на Европейската космическа агенция (ЕКА), чиято цел е изпращане на сателит, който да изследва най-вътрешните части на Слънчевата система, съобщи представителят на страната в ЕКА Канарис Циганос. Досега Гърция вече е предоставила 8 млн. евро за проекта и обмисля дали да не разшири участието си, каза той. Безпилотната мисия "Солар Орбитър" ще струва най-малко 500 млн. евро и се очаква спътникът да бъде изстрелян през 2015 г. 
						*** 
						Екип от седем студенти от Букурещ работи върху първия румънски микросателит - "Голиат", куб с диаметър 10 см, който се базира на проект, разработен от изследователи от Станфордския университет и Калифорнийския политехнически щатски университет. Сателитът "Голиат" ще бъде изстрелян през октомври 2007 г. от Европейската космическа агенция и ще обикаля в орбита около Земята на височина 640 км със скорост 8 км в секунда. Той ще остане в Космоса около година. Сателитът ще има три мисии: да открива микрометеорити, да измерва силата на гама-лъченията и да прави снимки на Земята с миниатюрна камера. 
						*** 
						
България ще открие собствен Център за космически наблюдения в средата на 2007 г., съобщи вицепремиерът Емел Етем миналата седмица. Изпълнителят на строителните работи ще бъде избран до края на октомври. Центърът ще е оборудван с база данни и система за мониторинг, които да предоставят информация в реално време за кризисни региони. Той ще е част от националната система за ранно предупреждение и спасителни действия. 
						*** 
						В нов доклад ЮНЕСКО дава висока оценка турските научни публикации като "великолепни" и съобщава, че броят им се е увеличил трикратно между 1997 г. и 2002 г. Катo цяло сравнението между 2002 г. и 1992 г. показва забележително подобрение, се казва в доклада. В общия рейтинг на ЮНЕСКО за наука Турция се е придвижила от 37-о на 22-о място за миналата година. 
						*** 
						Международна конференция по южнославянски и балкански езици бе открита в София в сряда (18 октомври). Участват учени от Албания, България, Франция, Гърция, Италия, Македония, Норвегия, Румъния, Сърбия, Испания и Съединените щати.
						
(Различни източници – 16/10/06-23/10/06)

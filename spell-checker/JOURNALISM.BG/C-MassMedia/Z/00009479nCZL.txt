Албания скърби за жертвите от инцидента с лодката
13/01/2004
 
ТИРАНА, Албания -- В понеделник (12 януари) в страната бе отбелязан национален траур за загиналите 21 човека в събота по време на инцидент с лодка, докато спасителните екипи продължават издирването на най-малко 15 души, обявени за изчезнали от свои близки. Стотици хора се събраха пред сградата на правителството в Тирана със запалени свещи, полагайки цветя в памет на онези, които намериха смъртта си в опит да достигнат до Италия. Групата "Стига!" организира протест срещу това, което членовете й определят като бездушието на правителството към проблема с трафика на хора. Премиерът Фатос Нано междувременно свика заседание на ръководителите на силови ведомства и им нареди да нанесат удар срещу престъпните мрежи.
Други новини: в понеделник правителството и МВФ подписаха меморандум за Заем за намаляване на бедността и постигане на растеж. По силата на тригодишната програма Албания ще има възможност да изтегли до 39 млн. щ.д., от които тя вече е изтеглила 11 млн. щ.д. (Коха Йоне, Шекули - 13/01/04; АФП, АП - 12/01/04)

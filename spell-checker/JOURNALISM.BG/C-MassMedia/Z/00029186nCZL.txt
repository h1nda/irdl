Гръцки фермери се сблъскаха с полицията за втори пореден ден
					03/02/2009
					 
						АТИНА, Гърция -- Във вторник (3 февруари) избухнаха нови сблъсъци между полицията за борба с безредиците и протестиращите фермери от остров Крит в пристанище Пирея, съобщиха медиите. Полицията е изстреляла сълзотворен газ срещу протестиращите вече втори ден, за да им попречи да се отправят с тракторите си към Атина за провеждане на протести пред министерството на земеделието. Късно вечерта в понеделник още 200 фермери пристигнаха с фериботи от Крит, за да се присъединят към 1000-та протестиращи, вече разположили се на пристанището. Фермерите заявиха, че са решени да подкарат тракторите си към центъра на Атина, за да се срещнат с министъра на земеделието Сотирис Хадзигакис. Те протестират срещу ниските цени на техните продукти и искат финансова помощ от правителството. (АНА-МПА, СКАИ, ЕРТ, Нафтемборики, ДПА , АП - 03/02/09)

Дипломатически дневник: Косовският външен министър Хюсени разговаря със словашкия си колега
					29/09/2009
					Косово се стреми към членство в международни организации и разширено международно признание. Още в дипломатическите новини: президентът на Азербайджан посети Румъния.
					 
						
Външният министър на Косово Скендер Хюсени бе в Ню Йорк за 64-тата сесия на Общото събрание на ООН. [Гети Имиджис]
						Външният министър на Косово Скендер Хюсени, който бе в Ню Йорк за 64-тата сесия на Общото събрание на ООН, се срещна с представители на Арабската лига, за да обсъди членството на страната в международни организации. Той проведе разговори със словашкия външен министър Мирослав Лайчак относно възможностите за признаване на Косово от Братислава. Словакия е една от петте страни, членки на ЕС, които още не са признали независимостта на Косово. 
						*** 
						Президентът на Косово Фатмир Сейдиу се срещна в четвъртък (24 септември) с президента на САЩ Барак Обама в Ню Йорк. Сейдиу благодари на администрацията на САЩ за нейната ангажираност и подкрепа и изрази надежда, че специалните отношения между Прищина и Вашингтон ще укрепнат още повече. 
						*** 
						Азербайджанският президент Илхам Алиев, който е на двудневно посещение в Румъния, се срещна в понеделник (28 септември) с президента Траян Бъсеску. Двамата подписаха няколко документа, имащи за цел засилване на двустранното сътрудничество и укрепване на връзките между двете страни. 
						*** 
						Генералният секретар на Световната митническа организация, Кунио Микурия, бе в понеделник (28 септември) и вторник в Скопие, където се срещна с директора на македонската митническа администрация Ванчо Каргов. Очаква се двамата да подпишат меморандум, който предвижда откриването на регионален център за обучение. 
						*** 
						
						Сръбският президент Борис Тадич започна във вторник (29 септември) двудневно посещение в Словения за разговори с президента Данило Тюрк, премиера Борут Пахор и председателя на парламента Павел Гантар. Акцентът ще бъде върху двустранните отношения, ЕС и икономическото сътрудничество. Тадич присъства също на сръбско-словенски бизнес форум в Любляна. 
						
						(Различни източници 22/09/09-29/09/09)

Сърбия се надява на безвизов режим с ЕС до 2009 г.
					01/11/2007
					Съгласно споразумение, влизащо в сила от следващата година, за някои категории граждани ще бъде по-лесно да получават визи за държави от ЕС. Спогодбата може да бъде първата стъпка към безвизови пътувания.
					От Давор Коникушич за Southeast European Times от Белград - 01/11/07
 
					 
						
"Убеден съм, че споразуменията за облекчаване на визовия режим и реадмисия ще влязат в сила през януари 2008 г., както е планирано," каза миналата седмица комисарят на ЕС по разширяването Оли Рен пред ЕП. [Гети Имиджис] 
						За много сръбски граждани може да бъде по-лесно да пътуват до държави, членки на ЕС, през 2009 г., след като всички закони бъдат приети и Съюзът одобри тяхното прилагане. 
						Държавата - заедно с Албания, Босна и Херцеговина, Македония и Черна гора - подписа споразумение за облекчаване на визовия режим с ЕС през септември. Спогодбата намалява визовите такси и опростява правилата за предоставяне на визи на определени групи лица - държавни служители, студенти, учени и пътуващи служебно. Тя ще влезе в сила от 1 януари 2008 г. 
						В замяна на това държавата се задължава да покаже укрепване на върховенството на закона, да увеличи усилията си в борбата с организираната престъпност и корупцията и да засили административния си капацитет по отношение на граничния контрол и сигурността на документите. 
						Очаква се Сърбия да приеме законодателство, уреждащо тези отговорности, до края на месеца. "Очаквам, че нашите граждани ще пътуват без визи през втората половина на 2009 г.," каза Дражен Маравич, ръководител на Бюрото за европейска интеграция към вътрешното министерство. 
						След приемането и влизането в сила на законите Европейската комисия (ЕК) ще наблюдава внимателно тяхното прилагане, както и споразумението за облекчаване на визовия режим и реадмисия. 
						В понеделник (29 октомври) вътрешното министерство заяви, че от 2003 г. страната е получила повече от 23 000 искания за реадмисия на граждани, незаконно пребиваващи в държави, членки на ЕС. Властите посочиха, че не знаят колко ще достигне общият им брой, но призоваха парламента да ратифицира споразумението. 
						ЕК ще наблюдава внимателно борбата на Сърбия срещу корупцията и организираната престъпност. Според Европейския парламент (ЕП), който миналата седмица публикува доклад за Сърбия и кандидатурата на страната за ЕС, "корупцията, по-специално в полицията и съдебната власт, остава сериозен проблем." 
						Визите са ключов въпрос на Балканите и официални представители на ЕС отбелязаха, че те също ги разглеждат като приоритет. "Напълно споделям мнението колко важно е да се облекчи издаването на визи, както и призивите да се пристъпи към либерализация на визовия режим след това. Убеден съм, че споразуменията за облекчаване на визовия режим и реадмисия ще влязат в сила през януари 2008 г., както е планирано," каза миналата седмица комисарят на ЕС по разширяването Оли Рен пред ЕП. 
						Гражданският пакт за Югоизточна Европа, мрежа от регионални НПО и общини, проведе миналия месец семинар в Нови Сад за обсъждане на перспективите. Участваха представители на петте държави, подписали споразумението за облекчаване на визовия режим през септември. Разговорите се съсредоточиха върху сътрудничеството между държавите за договаряне на пътна карта за ускоряване на процеса на визова либерализация. 
						Според Гражданския пакт за Югоизточна Европа "сигурно е, че в района на Югоизточна Европа ще се създадат гета", ако съществуващите режими останат толкова строги. Разширеният ЕС вече включва България и Румъния, а скоро може да обхване и Хърватия. Но за няколко държави - Албания, Босна и Херцеговина, Македония и Сърбия - е малко вероятно да се присъединят в близкото бъдеще. 
						Проучвания показват, че около две трети от всички студенти в Сърбия не са пътували извън страната, като основната пречка е необходимостта от получаване на виза.

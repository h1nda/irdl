Участниците в срещата на високо равнище за р. Дунав приеха стратегията на ЕС 
					09/11/2010
					 
						БУКУРЕЩ, Румъния -- В понеделник (8 ноември) в Букурещ участниците в срещата на високо равнище за р. Дунав приеха декларация за Стратегията на ЕС за Дунавския регион. Австрия, България, Чехия, Германия, Унгария, Румъния, Словакия и Словения отново подчертаха в документа своя ангажимент към осъществяването на стратегията и нейното значение за корабоплаването, взаимната обвързаност на енергийните системи, защитата на околната среда, опазването на водните ресурси и управлението на рисковете. Те призоваха всички страни, членки на ЕС, да подкрепят прилагането й. В срещата на високо равнище участваха делегации от общо 14 страни от поречието на Дунав: посочените по-горе плюс Босна и Херцеговина, Хърватия, Черна гора, Молдова, Сърбия и Украйна, заедно с представители на европейските институции. Сред тях беше и председателят на Европейската комисия Жозе Мануел Барозу. 
						В кулоарите на срещата българският министър-председател Бойко Борисов и румънският му колега Емил Бок поискаха от европейските си партньори да помогнат на страните им да се присъединят към Шенгенска зона на ЕС без контрол на вътрешните граници до пролетта на 2011 г. (Дневник, бТВ, БНТ, Фокус, Ромъния Либера, Зиаре, Синхуа, Агерпрес - 08/11/10)

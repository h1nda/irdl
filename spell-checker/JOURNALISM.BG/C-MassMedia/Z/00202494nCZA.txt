Балканската публика намира общ език чрез филм
					03/04/2012
					За първи път от 20 години филмът за приятелство между бившите врагове - ветерани от Косово, Сърбия, БиХ и Хърватия - се излъчва в държавите от бивша Югославия. 
					От Ивана Йованович за Southeast European Times от Белград -- 03/04/12
 
					 
						
Режисьорът Сърджан Драгоевич заяви, че "Парадът", както се вижда от сцените във филма от 2011 г., е "първият истински регионален филм за мира" на Балканите. [Международен филмов фестивал в Берлин]
						Черната комедия, която разказва за кървавата история на конфликта в Югославия, намира почитатели в Босна и Херцеговина, Сърбия и Хърватия и е хвалена за своето послание за мир между ожесточените врагове. 
						"Парадът", по сценарий и режисура на Сърджан Драгоевич, разказва историята на сръбски гангстер на средна възраст, който вербува хърватски ветеран от войната, босненски мюсюлманин и албанец от Косово, които да помогнат за охраната на гейпарад в Белград от екстремисти. Групата се сплотява, въпреки че участниците в нея са били врагове по време на войната. 
						"Парадът" вероятно е първият истински регионален филм за мира. За мен той е нещо, което сякаш заключва емоциите", каза Драгоевич за SETimes. 
						Пуснат през октомври 2011 г. в Белград, филмът е гледан досега от повече от 600 000 души на Балканите. Той беше прожектиран през февруари на Международния филмов фестивал в Берлин и през декември трябва да бъде пуснат във Франция. Филмът не е прожектиран в Косово. 
						"В момента работим по разпространяването на филма в малки босненси градове, но той е все още в репертоара на кината в големите градове. Ако "Парадът" се задържи там, той официално ще бъде първият най-дълго показван филм в региона след "Аватар", каза за SETimes Денис Самарджич, директор по киноразпространението в компанията от Зеница "Тропик Филм енд Видео". 
						Игор Томлянович, хърватски филмов критик и редактор в регионалния филмов канал "Класик ТВ", заяви, че популярността на филма на Балканите показва, че хората бавно стават по-малко националисти и с по-отворено съзнание. 
						Ивица Йосипович, 22-годишен студент от Загреб, каза, че филмът е променил гледната му точка за останалите. 
						"Бях много малък, когато тук имаше война, но никога не съм гледал на сърбите като на потенциални приятели", каза Йосипович за SETimes. "Сега, след този филм, мисля да опитам да намеря някой приятел от там, както и от Босна, може би чрез "Фейсбук". 
						Като най-важен ефект от филма си Драгоевич изтъква факта, че една страна може да бъде разрушена със самолети, танкове и контролирани медии, но винаги ще съществува. "Мисля за Югославия. Тя е разрушена, но все още е тук като виртуално творение на всички хора, способни да обичат и да си сътрудничат", каза Драгоевич. 
					
				
			
					 
					
 
 

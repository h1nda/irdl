Румънските държавни служители постигат компромис и прекратяват протестите
					15/10/2010
					 
						БУКУРЕЩ, Румъния -- Държавните служители се съгласиха в четвъртък (14 октомври) да прекратят масовите протести, след като финансовият министър Георге Йаломитиану предложи компромисно решение на техните искания. След продължителни преговори, които започнаха в сряда, Йаломитиану обеща на служителите в Министерството на финансите, че ще получат бонуси за последните два месеца "на основата на анализ, проведен от съвместна комисия". Той също обеща да предложи няколко поправки на закона за единната заплата, които ще гарантират включването на бонуси към основната заплата на по-ниско платените служители, както и добавки на основата на постигнати резултати. Протестите започнаха в сряда, когато около 200 служители от Министерството на финансите напуснаха работните си места, за да протестират срещу орязването на бонусите. Към тях се присъединиха хиляди работници от данъчни служби и агенции по заетостта в цялата страна. Бонусите бяха орязани като част от строгите икономически мерки на правителството. (Mediafax, ХотНюз, Дойче Веле, ДПА, АФП - 14/10/10)

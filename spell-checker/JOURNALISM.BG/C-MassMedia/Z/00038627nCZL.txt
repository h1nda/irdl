Ходжай е против модела на двете Германии за Косово
					23/05/2011
					
						ПРИЩИНА, Koсово -- Министърът на външните работи Енвер Ходжай отхвърли в неделя (22 май) модела на двете Германии като възможност за Косово и Сърбия. В интервю за всекидневника "Коха Диторе" Ходжай определи този модел като модел от Студената война, който не може да бъде пример за подобряване на отношенията на Балканите. Сръбският президент Борис Тадич спомена тази идея миналата седмица на фона на изявленията за отделяне от страна на официални сръбски представители. Нещо повече, министърът за Косово Горан Богданович каза, че тази идея трябва да бъде обсъдена по време на продължаващия диалог. Лидерът на Демократическата партия на албанците в долината Прешево, Рагми Мустафа се присъединява към тази идея, но казва, че това трябва да стане чрез обмен на територии. (Kохавижън, Teлеграфи, Индексонлайн, Aрта ТВ - 22/05/11)

Множество древни царски златни предмети бяха открити при разкопки в България
					24/08/2005
					Български археолози откриха над 15000 златни антики при разкопки в местност недалеч от с. Дъбене.
					От Светла Димитрова за Southeast European Times от София -- 24/08/2005
 
					 
						
Златната огърлица, изложена в Националния исторически музей в София, е един от 15000 предмета в колекцията от тракийски царски накити, която български археолози откриха при разкопки край Дъбене. [AФП]
						Неотдавна открито древно съкровище, съдържащо над 15000 златни предмета и датиращо отпреди повече от 4000 години, бе изложено в Националния исторически музей (НИМ) на България в сряда (17 август). Експерти твърдят, че то е сравнимо с намереното в Троя съкровище от немския любител археолог Хайнрих Шлиман. 
						"Това съкровище е малко по-старо от находките на Шлиман в Троя и съдържа много повече златни украшения," каза Васил Николов, директор на Българския археологически институт, който ръководеше разкопките. 
						Ръчно изработените предмети, датиращи от 3-ото хилядолетие пр. н. е., бяха открити по време на продължилите десет месеца разкопки в три надгробни могили близо до село Дъбене, на около 130 км източно от столицата на страната. Тъй като разкопките продължават, е възможно да бъдат открити още хиляди предмети. 
						"Мисля, че до края на годината ще сме открили около 100000 предмета," каза пред "Ройтерс" директорът на НИМ Божидар Димитров.
						Първото свидетелство за наличието на злато от бронзовата епоха в Дъбене бе открито случайно миналата година. Двама млади археолози от НИМ си купували цигари от селския магазин, когато забелязали съпругата на земеделец да носи изящно изработена златна огърлица. Жената им казала, че съпругът й е попаднал на нея, докато орял нивите с трактора си. 
						Впоследствие в Дъбене бе изпратен екип от археолози и разкопките започнаха през есента на миналата година. 
						Повечето от предметите, открити при разкопките досега, са миниатюрни мъниста и пръстени, представляващи елементи от различни видове накити, които вероятно са били част от царските одежди, изпозвани при погребения. 
						Фактът, че мястото на спойката при някои пръстени е невидимо с обикновен микроскоп, се сочи като доказателство за изкусното майсторство на занаятчиите, които са ги изработили. 
						"Ние не знаем кои са били тези хора, но ги наричаме пратраки," е казал Николов. 
						Траките са населявали днешните български земи и части от съвременна Гърция, Македония и Турция между 4000 г. пр. н. е. и VIII в. от н. е., когато вероятно са били асимилирани от славянските нашественици. 
						Ръчно изработените предмети, открити край Дъбене, са били дело на народ, предшестващ траките, е съгласен и Димитров. Според него съкровището е оставено от неизвестна засега цивилизация и е доказателство, че земите в сърцето на съвременна България са били център за добив и преработка на злато през бронзовата епоха. Това е най-голямата находка, открита на Балканите, датираща от онези времена. 
						"Можем да заключим, че преди около 5000 г. тук е бил центърът на неизвестна досега цивилизация, която е изнасяла обработено злато за Централна Европа, Балканския полуостров и Мала Азия в огромни количества, каза пред "Ройтерс" Димитров.
						Новооткритото съкровище е от огромно значение, каза водещ експерт по древна история на Югоизточна Европа за британския ежедневник Индипендънт. 
						"Откриването на злато от бронзовата епоха в Дъбене е от голямо международно значение и би трябвало да хвърли допълнителна светлина върху търговията със злато в древния свят," каза д-р Зоша Арчибалд от Университета в Ливърпул. 
						Последните две години се оказаха изключително продуктивни за българските археолози. През юли при разкопки бе открита колекция от 50 предмета от тракийско съкровище на възраст 2400 години, сред което бе златен венец с изображение на гръцката богиня Нике. Миналата година археолозите откриха маска от масивно злато, напомняща на "Маската на Агамемнон", открита от Шлиман в Троя.

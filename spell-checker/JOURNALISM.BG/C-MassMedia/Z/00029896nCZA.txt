Според доклада “Галъп Болкън Монитор” за 2008 г. косовските албанци продължават да са оптимисти
					10/04/2009
					Въпреки големите надежди на косовските албанци за бъдещето на тяхната страна, резултатите от неотдавнашното проучване “Галъп Монитор” предупреждават, че периодът на разминаване между очакванията и реалността може да бъде дълъг и труден.
					От Блерта Фоничи-Кабаши за Southeast European Times от Прищина - 10/04/09
 
					 
						
"Много е трудно да се подхранват такива надежди и страхове. Същевременно възможно е да съществува период, през който разликата между очакванията и реалността изведнъж да стане много по-голяма," заяви изпълнителният директор на европейското подразделение на "Галъп" Робер Маншен. [Лаура Хасани]
						“Галъп Болкън Монитор” 2008 г. публикува в партньорство с Европейската фондация за Балканите доклад за Западните Балкани. Според доклада Косово се нарежда на първо място на Балканите по корупция и организирана престъпност, а същевременно гражданите на Косово имат най-голямо доверие в държавните институции и са най-оптимистично настроени за бъдещето си в региона. 
						Според Юли Ходжа, член на Клуба по външна политика и участник в проведеното на 24 март обсъждане на резултатите от “Болкън Монитор” в Прищина, към направените констатации по отношение на Косово трябва да се подхожда с предпазливост. "Оптимизмът на гражданите не се основава на реални данни, той се базира на оценката на реализацията на политическите стремежи, които очакваме от векове. Това се отразява и на нашето възприемане на живота ", заяви Ходжа. 
						На уебсайта на "Болкън Монитор" се посочва, че “само 17 % от косовските сърби казват, че е възможно да се съжителства мирно с косовските албанци, от които пък седем от всеки десет (72 %) смятат, че мирното съжителство е възможно. Шест от 10 (61 %) от сръбските жители заявяват, че независимостта на Косово никога няма да бъде приета; една четвърт смятат, че това е възможно да стане в рамките на следващите 10 години.” Резултатите на “Галъп” сочат, че респондентите в Косово са “оптимисти по
отношение на живота си и хранят големи надежди за общото и икономическото бъдеще на страната си” (59 %). 
						Робер Маншен, изпълнителен директор на “Галъп Европа”, коментира оптимизма на косовските албанци. "Много е трудно да се подкрепят такива надежди и страхове. Същевременно възможно е да съществува период, през който разликата между очакванията и реалността изведнъж да стане много по-голяма. И това ще представлява проблем в бъдеще," заяви Маншен по време на представянето на резултатите в Прищина. 
						В доклада на “Галъп” се отбелязва, че Косово и Албания гледат положително на ЕС. В Албания “83 % от респондентите смятат, че членството на страната им в ЕС е нещо добро. Косоварите обаче вярват на НАТО повече, отколкото на институциите на ЕС”, посочва “Монитор” на своя уебсайт.
				
						По отношение на удовлетвореността и доверието в националните институции в региона резултатите “Галъп” показват, че Косово (53 %) и Черна гора (55 %) са единствените държави, където мнозинството от анкетираните са били положително настроени към работата на техните правителства. За сравнение най-високо е изразеното неудовлетворение в Босна и Херцеговина - 67 % от респондентите. 
						Изследването на “Болкън Монитор” за 2008 г. отбелязва масово недоверие на респондентите към политическите институции в техните страни, на които те дават оценка “под средната". Респондентите в повечето страни са запазили най-голямо уважение към църквата и други религиозни организации.

Продължават вълненията в Митровица
		03/09/2009
		Участието на ЮЛЕКС в продължаващото етническо напрежение между местните сърби и завръщащите се албански бежанци свърза ситуацията с няколко спорни теми.
		От Беса Бекири за Southeast European Times в Прищина -- 03/09/09 
 
		 
			
Мисията призовава и двете страни да намерят решение. [Laura Hasani/SETimes]
			Командващият многонацианалната бригада на КФОР генерал Патрик Рибейрол заяви в сряда (2 септември), че неговите войници са "готови да реагират" и да подкрепят полицията на ЮЛЕКС в продължаващия конфликт между местните сърби и завръщащите се албански бежанци в Митровица. 
			"Ние сме готови да се намесим дори пряко със заповед на командващия, но също и да подкрепим ЮЛЕКС на север и в други части от региона", каза Рибейрол. 
			Изявленията на генерала бяха направени същия ден, в който имаше два инцидента в Митровица. В около 7 ч вечерта група сърби започнаха да хвърлят камъни по къщи на албанци, предизвиквайки албанците да им отвърнат по същия начин. Не се съобщава за ранени. 
			Два часа по-късно две силни експлозии се чуха в областта. Полицията и войници на КФОР разследват инцидента. 
			Най-малко шестима сърби бяха ранени един ден преди това в сблъсъци между албански и сръбски младежи, съобщиха сръбските медии. 
			Инцидентите са предизмикани от продължаващата съпротива на местните сърби срещу възстановяването на албански домове, разрушени по време на конфликта през 1999 г. в квартала на Митровица Крой и Витакут(Бръджани). 
			Във вторник ЮЛЕКС съобщи, че на албански работници ще бъде разрешено да отидат в квартала и че полицията на мисията ще осигури сигурността им. 
			"От гледна точка на ООН основно право на разселените лица е да се върнат по домовете си и ЮНМИК подкрепя спазването на това право", заяви ръководителят на ЮНМИК Ламберто Заниер, след среща с кмета на Митровица Байрам Реджепи в понеделник, цитиран от "Косовалайв". Той добави, че сигурността и административните процедури трябва да бъдат взети предвид. 
			 "По време на продължаващия дебат за намиране на начини завръщащите се бежанци да възстановят домовете си, нито една от страните не оспори авторитета на администрацията на ЮНМИК", заяви говорител на ЮНМИК за белградската телевизия "Б92". 
			Специалната полиция на ЮЛЕКС охранява квартала Крой и Витакут (Бръджани). От мисията твърдят, че подкрепят косовската полиция, поддържат спокойствието и призовават и двете страни да намерят решение. 
			Миналата седмица членове на "Ветевендосе" (Самоопределение) нанесоха щети на 28 автомобила на ЮЛЕКС в центъра на Прищина в знак на протест срещу очакваното подписване на протокола. Един албанец и четирима полицаи бяха ранени. 
			Полицията арестува 21 членове на групировката. "След като ЮЛЕКС не признава Косово, тогава няма причина Косово да признава ЮЛЕКС", заяви лидерът на протеста Глаук Конюфца. 
			Сръбски лидери заявиха, че ще организират петиция, призоваваща ЮЛЕКС да напусне Косово. 
			"Всички приказки [за прекратяване] на контрабандата и престъпната дейност не са верни. Това е част от "пътната карта", която цели да раздели Косово от Сърбия и е цената за либерализиране на визовия режим [за Сърбия]," заяви заместник-председателят на Асамблеята на общността на сръбските общини Марко Яксич за Б92.

Ферхойген предупреждава ЕС да не отлага решението си за Турция
14/05/2004
Комисарят по разширяването на ЕС предупреди блока, че по-нататъшното отлагане на решението за започване на присъединителни преговори с Турция може да изложи на риск процеса на демократични реформи в страната.
(АФП, Ройтерс, www.Turks.us - 13/05/04)
 
 
Европейският комисар по разширяването Гюнтер Ферхойген каза в четвъртък (13 май), че ЕС не трябва да бави решението си относно започването на присъединителни преговори с Турция. [АФП]
Комисарят по разширяването на ЕС Гюнтер Ферхойген предупреди, че ако лидерите на блока забавят решението си за започване на присъединителни преговори с Турция, това може да изложи на риск процеса на демократични реформи в страната. Лидерите на ЕС обещаха да решат на срещата си на върха през декември дали да започнат преговори за присъединяване с Анкара.
"Категорично ви съветвам да не приемате идеята за отлагане на това решение", каза Ферхойген в четвъртък (13 май) по време на обиколка в десетте държави, които се присъединиха към ЕС на 1 май. Народът и правителството на Турция "не искат да бъдат мамени", цитира думите му АФП.
Турция, чиито връзки със съюза датират от 1963 г., стана официална кандидатка за членство в ЕС през 1999 г., но все още не е получила дата за започване на преговори за членство.
През декември 2002 г. лидерите на тогавашните 15 страни членки на ЕС обещаха на Анкара, че след две години на среща на високо равнище ще вземат решение дали да започнат присъединителни преговори на базата на доклад на Европейската комисия. Ако този доклад, който се очаква да бъде готов до ноември, покаже, че Турция е изпълнила политическите критерии за членство, преговорите ще започнат "незабавно", обещаха лидерите.
Като похвали напредването на реформите в Турция, Ферхойген каза в четвъртък, че Анкара е демонстрирала "много впечатляващ динамизъм в модернизацията, демократизацията и либерализацията". Несправедливото отхвърляне на молбата й за започване на преговори за членство, предупреди комисарят, може да затрудни процеса на демократични реформи и да доведе до политически хаос. В изказване пред семинар по разширяването, организиран от "Приятели на Европа", независима експертна група, Ферхойген каза, че в крайна сметка лидерите на ЕС ще носят отговорност, ако една страна със стратегическо значение, като Турция, бъде дестабилизирана.
"Не може 40 години да казваме на турците: 'Имате европейско призвание, но, за съжаление, не сте демокрация... направете това и ние ще ви приемем на драго сърце.' И след като са го направили, сега ние им казваме: 'Много съжаляваме. Не смятахме, че ще можете да го направите и затова трябва да променим политиката си.'"
Страните от ЕС изглеждат разделени в позицията си за кандидатурата на Турция за присъединяване. Някои дългогодишни членове предлагат на 70-милионната мюсюлманска нация да се предложи специално партньорство, а не пълноправно членство. Ферхойген каза, че страната не трябва да се лишава от перспективата си за присъединяване към ЕС по политически причини.
"Връзките между западните демокрации и ислямския свят... ще бъдат най-значимият въпрос на 21 век. Турция може да има огромно значение", каза той.
След среща в неделя в Париж британският премиер Тони Блеър и френският президент Жак Ширак казаха, че Турция ще влезе в ЕС.
"Интегрирането на Турция в европейските норми ще бъде дълго и трудно. Но то ще стане и е желателно да стане", каза Ширак. Като отбеляза напредъка на Анкара при постигане на политическите и икономически критерии на ЕС за членство, той посочи, че все пак са необходими повече усилия.
Според публикация в уеб-сайта www.Turks.us в четвъртък, четири от десетте нови членки на ЕС -- Чехия, Унгария, Полша и Словакия - са се съгласили да подкрепят молбата на Анкара да започне преговори по присъединяването.
Ферхойген потвърди също, че България и Румъния ще продължат да бъдат считани за бъдещи членове и е по-вероятно кандидатурите им да бъдат разгледани заедно, а не поотделно. Също каза, че и двете страни изглежда ще бъдат готови да се присъединят през 2007 г. Той добави, че и от тях не бива да се иска да чакат по-дълго за членство.

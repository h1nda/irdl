ЕП призова кандидат-членките на ЕС да продължат с реформите
					11/02/2010
					Европейският парламент посочи в сряда, че Хърватия може да завърши преговорите за присъединяване преди края на 2010 г., и препоръча през месец март да бъде определена дата за преговори с Македония. На Турция й предстои още работа.
					(EurActiv, Euobserver, Евронюз, Заман - 11/02/10; ДПА, Би Би Си, МИА, МИНА, София Ехо, Европейски парламент - 10/02/10)
 
					 
						
В резолюцията на Европейския парламент се посочва, че Хърватия, Македония и Турция трябва да положат допълнителни усилия по отношение на прилагането на принципите на правовата държава, свободата на словото, добросъседските отношения и отношението към малцинствата. [Гети Имиджис]
						Европейският парламент (ЕП) прие в сряда (10 февруари) отделни резолюции относно постигнатия през последната години напредък в процеса на присъединяване от всяка една от трите официални кандидатки за членство в ЕС. Хърватия и Македония получиха положителна обща оценка на усилията си да изпълнят изискванията за влизане в 27-членния блок, а подготовката на Турция за членство беше оценена като „ограничена”. 
						ЕП призова трите държави да продължат с изпълнението на изискваните от ЕС реформи, по-специално в областта на върховенството на закона, свободата на словото, добросъседските отношения, правата на малцинствата и жените и борбата с организираната престъпност и корупцията. 
						Хърватия, която започна преговори за членство с ЕС през октомври 2005 г., е постигнала най-голям напредък от трите кандидатки. Досега тя е отворила 28 от всичките 35 преговорни глави, а 17 вече са временно затворени. 
						Неотдавнашното арбитражно споразумение по граничния спор на страната със Словения "създаде импулс за отваряне на всички останали глави", отбелязва ЕП в резолюцията относно напредъка на Хърватия в процеса на присъединяване, която беше приета с 582 срещу 24 гласа и 37 въздържали се. 
						 Законодателите на ЕС посочиха, че Загреб може да приключи преговорите за членство през 2010 г., при условие че увеличи усилията си в областта на публичната администрация и съдебната реформа, както и в борбата с корупцията и организираната престъпност. Необходимо е също пълно сътрудничество с Трибунала на ООН за военни престъпления. 
						"Обнадеждени сме от последните събития в областта на борбата срещу корупцията и се надяваме, че разследванията ще доведат до конкретни резултати", посочи новият еврокомисар по разширяването Щефан Фюле. "Вярвам, че Хърватия ще успее да се възползва от момента и ще увеличи усилията си за решаване на откритите въпроси." 
						Процесът между приключването на преговорите за присъединяване и официалното влизане на една страна в Европейския съюз може да отнеме до две години. Очаква се Хърватия да се присъедини към ЕС като 28-ата държава членка през 2012 г. 
						Влизането на страната "ще даде положителен тласък на процеса на европейска интеграция на останалата част от региона на Западните Балкани", се посочва в проекта за резолюцията, изготвен от евродепутата от Австрия Ханес Свобода.
						Македония беше призната за официална кандидатка за членство в ЕС през декември 2005 г., но все още не е започнала преговори за присъединяване. Решението на ЕС за започване на преговори със Скопие беше отложено през декември миналата година заради оказания натиск от Гърция, която заплаши да блокира членството на Македония до решаването на дългогодишния спор за името между двете страни. 
						В изготвения от евродепутата от Словения Зоран Талер проект на резолюция, който беше приет с 548 срещу 45 гласа и 35 въздържали се, се отправя призив към ЕС да определи дата за започване на преговорите за членство на Македония по време на срещата на върха през март. Документът също така призовава Скопие и Атина да "удвоят усилията си на най-високо равнище, за да намерят взаимно приемливо решение на спора за името". 
						Членовете на ЕП посочват, че очакват преговорите "да започнат в близко бъдеще". Испанският държавен министър за Европейския съюз Диего Лопес Гаридо, чиято страна в момента заема шестмесечното ротационно председателство на ЕС, обаче заяви, че това няма да може да стане през следващите шест месеца, ако спорът за името не бъде уреден. 
						Изразявайки подкрепа за предложението на гръцкото правителство "2014 г. да бъде определена като символична и мотивираща цел" за присъединяването към ЕС на всички западнобалкански страни, резолюцията на ЕП призовава страните от региона да работят за нейното постигане. 
						Резолюцията за Турция, изготвена от холандския евродепутат Риа Оомен-Руйтен, беше приета с явно гласуване. В нея се отбелязва, че започването на преговорите с Анкара през октомври 2005 г. е било началото на "дългосрочен и отворен процес". 
						До момента са отворени дванадесет от 35-те преговорни глави, а една е временно затворена. Преговорите по други осем глави бяха замразени преди около четири години заради неизпълнението от Турция на ангажиментите й по споразумение с ЕС от юли 2005 г. за разширяване на митническия съюз с блока, така че той да обхваща всичките нови държави членки, в това число и Кипър. 
						Критикувайки Анкара за това, че отказва да отвори пристанищата и летищата си за кипърските гръцки кораби и самолети, членовете на ЕП предупредиха в сряда, че "преговорният процес може да бъде допълнително сериозно засегнат". 
						Резолюцията освен това призовава Анкара да подкрепи продължаващите преговори за прекратяване на повече от 35-годишното разделение на Кипър, допринасяйки "с конкретни действия" към усилията за постигане на цялостно решение. Посочва се също, че Турция трябва да започне незабавно изтегляне на силите си от средиземноморския остров. Изразявайки съжаление за отменянето на законодателството, ограничаващо юрисдикцията на военните съдилища, евродепутатите също така призоваха Турция да реформира конституцията си. 
						Членовете на ЕП приветстваха приемането на закон за премахване на ограниченията за излъчване на предавания на кюрдски език и похвалиха Анкара за предприетите стъпки за нормализиране на отношенията с Армения.

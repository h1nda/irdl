Сръбски филм спечели в Сараево
					26/08/2009
					Филмовият фестивал в Сараево се е превърнал във водеща филмова проява в региона.
					От Антонио Пърленда за Southeast European Times от Сараево -- 26/08/09
 
					 
						
Сръбският филмов режисьор Владимир Перишич получи "Сърцето на Сараево" за най-добър филм на 15-ия Сараевски филмов фестивал. [Гети Имиджис]
						Сръбският филм "Обикновени хора" на режисьора Владимир Перишич спечели престижната награда "Сърцето на Сараево" на 15-ия Сараевски филмов фестивал (СФФ). 
						"За мен това е особено важна награда, защото идва от самото сърце на хората в Сараево," каза Перишич по време на официалната церемония по награждаването в Сараевския национален театър. 
						Перишич получи също така 25 000 евро, дарени от Съвета на Европа. 
						"Обикновени хора", филм за дехуманизиращите последици от войната, спечели също така наградата на Конфедерацията на художествените кина на СФФ. 
						Наред с филмите от Хърватия, Сърбия и Босна и Херцеговина (БиХ), които бяха добре приети от сараевската публика, филми от други точки на света също получиха висока оценка. 
						"Един унгарски филм бе даже по-добре приет [на СФФ], отколкото в Унгария," каза Елма Татарагич, филмов селекционер на фестивала. 
						От актьорите Реля Попович спечели "Сърцето на Сараево" за най-добра мъжка роля в "Обикновени хора". Гръцките актриси Агелики Папуля и Мари Цони бяха тазгодишните лауреатки на наградата "Сърцето на Сараево" за най-добра женска роля, а хърватският режисьор Далибор Матанич спечели наградата за най-добър късометражен филм. Наградата за най-добър документален филм бе присъдена на сръбския актьор и режисьор Драган Николич. 
						В тазгодишния СФФ участваха и холивудски знаменитости, като звездата от "Кечистът" Мики Рурк и Джилиън Андерсън, спечелила широка популярност за ролята си на Дана Скъли в "Досиетата Х". Андерсън изнесе лекция на Третия сараевски университет на талантите, образователна и създаваща връзки програма за изгряващи филмови таланти в региона. 
						 Общо 232 филма от 53 страни бяха прожектирани на фестивала. 
						Присъствието на авторите на филмите и на представители на медиите, наред с публика от над 10 000 души, допринесоха за неговия успех. Професионалистите и публиката бяха единодушни, че Сараевският фестивал се е превърнал във водещ регионален филмов фестивал. 
						Директорът на фестивала Мирсад Пуриватра, който основа събитието по време на конфликта в БиХ през 1995 г., обясни, че то "представлява главното място на среща за всички регионални продуценти и творци". 
						Пуриватра изказа задоволство от признанието на фестивала от филмовите професионалисти от цял свят "като връхна точка на създаването на връзки между всички, които искат да научат повече за възможностите, които този регион предлага".

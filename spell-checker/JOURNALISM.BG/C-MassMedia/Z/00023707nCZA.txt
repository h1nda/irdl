Видни румънски духовници са заподозрени в сътрудничество с бившата тайна полиция
					29/08/2007
					Досиетата на 16 висши румънски духовници са били изгорени през 1989 г. с цел укриване на истината, обяви във вторник член на комисията за разследване на архивите на "Секуритате".
					(Найн О'клок, Зиуа - 29/08/07; AП, NewsIn, Hotnews.ro, Dnevnik.bg, Медиапул - 28/08/07; АП - 09/08/07)
 
					 
						
Изборът на заместник на патриарх Теоктист, който почина на 30 юли, ще се състои на 12 септември. [Гети Имиджис]
						Досиетата на 16 висши румънски духовници са били изгорени по време на антикомунистическата революция в Румъния през 1989 г., за да не могат да бъдат разкрити връзките им с бившата тайна полиция на страната, "Секуритате", каза във вторник (28 август) румънски официален представител. 
						"Досиетата им са били изгорени през декември 1989 г., за да бъдат скрити имената им," каза пред репортери Мирча Динеску, член на Национлания съвет за проучване на архивите на "Секуритате" (НСПАС). 
						Преди избора на 12 септември за нов румънски патриарх, който да наследи починалия на 30 юли Теоктист, съветът оповести плановете си да проучи досиетата на всички висши духовници и да публикува имената на онези, за които се установи, че са сътрудничили на бившата тайна полиция. 
						"Един от тях ще бъде патриарх на православната църква и би било срамно, ако по-късно се разкрие, че е бил генерал от "Секуритате", каза Динеску на 9 август. 
						Той официално потвърди във вторник, че Николае Корняну, глава на Банатската митрополия и член на Светия синод, и Константин Балачану-Столничи, преподавател и член на избирателната колегия, която ще избере следващия патриарх, са сътрудничили на тайната полиция. И двамата вече са признали това. 
						Общо 20 високопоставени православни духовници, включително потенциални кандидати за патриаршеския пост, са заподозрени във връзки със "Секуритате", каза Динеску, отбелязвайки, че са налице сериозни доказателства за участието на четирима от тези свещеници в дейността на тайната полиция. 
						"От това, което сме проверили до момента, има трима или четирима, при които ситуацията е съвсем ясна, а освен това има 16, за които имаме само подозрения," е казал бившият дисидент антикомунист във вторник, цитиран от румънския всекидневник "Зиуа". 
						Според съобщенията няколко църковни лидери ще бъдат повикани за даване на обяснения в НСПАС през идните дни във връзка с комунистическото си минало. 
						Архиепископът на Сучава и Радаути Пимен Зайня, архиепископът на Алба Юлия Андрей Андрейкут и епископът на Арад Тимотей Севичу ще бъдат сред първите, които ще трябва да дадат обяснения. 
						"Има улики, че тези свещеници са имали връзки със "Секуритате" и че в резултат на своето сътрудничество са получили по-високи постове в църковните структури," е казал неназован източник от НСПАС пред румънския всекидневник, издаван на английски език, "Найн О'клок". 
						Динеску разгневи православната църква по-рано този месец с изказването си пред всекидневника "Котидианул", че покойният глава на Трансилванската църква Антоние Пламадяла е бил служител на "Секуритате". Той дори цитира писмо, което духовникът е изпратил на румънския комунистически диктатор Николае Чаушеску, с молба да бъде повишен от полковник в генерал. Пламадяла почина през 2005 г.
						В репортаж на АП от вторник се казва, че според оценките най-малко 700 000 души са работили за "Секуритате" като информатори. 
						По-рано този месец местна НПО призова висшите духовници с връзки със "Секуритате" да не се кандидатират за поста на патриарх в страна, където православната църква все още се смята за заслужаващата най-голямо доверие институция. 
						52-членният Свети синод ще подбере кандидатите за поста. Наследникът на Теоктист след това ще бъде избран чрез тайно гласуване от църковно-народен събор, включващ православни духовници, миряни и няколко политици.

Българската ГЕРБ настоява за отстраняването на Първанов 
					11/03/2010
					Срещу българският президент Георги Първанов може да бъде заведена процедура по импийчмънт заради огласяване на съдържанието на неотдавнашен разговор с финансовия министър Симеон Дянков.
					(Euobserver, Агенция София Нюз, 24 часа, Стандарт, Найн О'клок - 11/03/10; AП, ДПА, Агенция София нюз, София ехо, Dnevnik.bg, Медиапул, Хюриет - 10/03/10)
 
					 
						
Управляващата партия ГЕРБ иска импийчмънт на президента Георги Първанов. [Гети Имиджис]
						Управляващата в България дясноцентристка партия ГЕРБ обяви в сряда (10 март), че ще предприеме стъпки за импийчмънт на левия президент Георги Първанов заради публикуваната в медиите стенограма от среща при закрити врати с финансовия министър Симеон Дянков. 
						Дянков, който на 5 март отиде в канцеларията на президентството, за да изясни своя скандална реплика по адрес на Първанов, направена в развлекателно телевизионно шоу пет дни по-рано, не бил уведомен, че съдържанието на разговора ще бъде публикувано, съобщиха от партията на премиера Бойко Борисов. 
						Нещо повече, финансовият министър дори не знаел, че разговорът се записва. 
						С тези си действия Първанов наруши член 32, алинея 2 от българската конституция, посочи в изявление, публикувано късно във вторник, ръководството на ГЕРБ. 
						"Никой не може да бъде следен, фотографиран, филмиран, записван или подлаган на други подобни действия без негово знание или въпреки неговото изрично несъгласие освен в предвидените от закона случаи," гласи текстът на основния закон. 
						 Ходът на Първанов бе не само "безпрецедентен" акт на неуважение към законните права на Дянков, но е и изключително лош знак за обществото, че неговите гарантирани от конституцията права могат да бъдат нарушавани дори от държавния глава. 
						"Този прецедент е белег за недопустим политически морал и се нуждае от ясна политическа реакция", се казва в становището на Изпълнителният съвет на ГЕРБ от вторник, в което се отправя искане към парламентарната група на партията да започне процедура по импийчмънт срещу Първанов. 
						Като начало процедурата изисква подкрепата на поне 161 депутати от 240-местния български еднокамарен парламент, за да бъде искането отнесено до Конституционния съд на страната. Освен 117-те депутати на ГЕРБ, други 35 законодатели, представляващи националистическата партия "Атака" и дясната "Синя коалиция", се очаква да подкрепят предложението. 
						Четиридесетте представители на Българската социалистическа партия, чийто лидер бе Първанов до януари 2002 г., когато встъпи в първия си мандат като държавен глава, и 37-те депутати от Движението за права и свободи (ДПС), се очаква да гласуват против предложението. 
						Консервативната партия "Ред, закон и справедливост" (РЗС), чиято парламентарна група се разпадна миналата година, след като няколко нейни депутати излязоха от партията, даде да се разбере, че няма да подкрепи опита на ГЕРБ да отстрани президента, с аргумента, че няма правни аргументи за подобна процедура. 
						Според съобщение на Агенция "София нюз" от четвъртък обаче изглежда, че сега депутатите на РЗС ще подкрепят процедурата. 
						 "Това е не толкова акт, насочен срещу държавния глава, колкото незаобиколим политически механизъм за дискусия по основните конституционни проблеми при взаимоотношението между институциите," е казал партийният лидер Яне Янев, цитиран от медиите. 
						Дори и процедурата да получи необходимата парламентарна подкрепа, се очаква тя да се препъне в 12-членния Конституционен съд. Една трета от неговите членове са назначени от Първанов, казват анализатори. Ако процедурата успее и президентът бъде отстранен, вицепрезидентът Ангел Марин ще поеме задълженията на Първанов и ще довърши неговия петгодишен мандат, завършващ в началото на 2012 г.

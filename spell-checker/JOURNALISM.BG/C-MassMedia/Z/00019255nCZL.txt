Посланикът на ООН в БиХ призова за по-бързи реформи по време на посещение в Баня Лука
					14/07/2006
					 
						БАНЯ ЛУКА, Босна и Херцеговина (БиХ) -- В четвъртък (13 юли) посланикът на САЩ в БиХ Дъглас Макелхъни посети Баня Лука и заяви, че единственият начин да се постигне интеграция в ЕС и НАТО е да се осъществят необходимите реформи. По време на срещата си с премиера на Република Сръбска Милорад Додик Макелхъни призова за ускоряване на процеса на реформи и най-вече за преструктуриране на полицията в БиХ. 
						Също в четвъртък мисия на МВФ, която наскоро посети БиХ, представи заключенията си, като призова властите да ускорят структурните реформи и да решат спора за разпределението на постъпленията от косвени данъци между автономните области. Фондът посочи също, че спешно трябва да се постигне политически консенсус по централизацията на банковия надзор.
						Също в четвъртък Министерският съвет на БиХ одобри тригодишна национална стратегия за борба с тероризма и предотвратяване на финансирането на терористични групировки. Наред с други мерки, документът предвижда до края на годината да бъде приет план за действие. (Независне Новине, Дневни Аваз - 14/07/06; ПБС БиХ, РТРС - 13/07/06)

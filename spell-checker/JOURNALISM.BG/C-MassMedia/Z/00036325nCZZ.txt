Наука и технологии: Хърватия се цифровизира
					11/10/2010
					Хърватия въвежда цифрова телевизия. Още новини от областта на науката и технологиите: Български учени участват в проекта "Аврора Бореалис"; Турция планира да пусне своя първи спътник за събиране на разузнавателна информация през 2012 г.
					
					 
						
Проектът за цифровизация на Хърватия бе завършен преди крайния срок на Европейската комисия - 2012 г. [AФП]
						
						Хърватия официално премина към цифрова телевизия на 5 октомври. Премиерът Ядранка Косор символично натисна бутон, който изключи аналоговата телевизия след излъчване в продължение на 54 години и отбеляза ,че проектът за цифровизация е бил завършен преди крайния срок на Европейската комисия - 2012 г. Правителството е инвестирало 11,8 милиона евро в него. 
						*** 
						Първата ракета на Румъния "Хелен 2" бе изстреляна успешно в космоса от Асоциацията на румънската космонавтика и аеронавтика (АРКА) на 1 октомври. Изстрелването, което бе осъществено от военен кораб на 20 км от черноморския бряг, бе част от конкурса "Гугъл Лунар Х Прайз". 
						 *** 
						
						Tурция планира да пусне своя първи спътник за събиране на разузнавателна информация през 2012 г., съобщи на 5 октомври премиерът Реджеп Тайип Ердоган. Спътникът, наречен "Гоктурк" се очаква да намали зависимостта на Турция от американското разузнаване в операции срещу обявената извън закона Кюрдска работническа партия (ПКК). 
						*** 
						
						Румъния се изкачи до пето място в световната класация на страните, които изпращат спам-съобщения през третото тримесечие на тази година според последния доклад за заплахи от подобен род, публикувани от компанията за надеждна ИТ сигурност "Панда Секюрити". През второто тримесечие страната е била на осмо място. Индия е на първо място в света по изпращане на спам-съобщения, следвана от Бразилия и Русия. 
						*** 
						Осмата македонско-украинска научна конференция се проведе от 1 до 3 октомври в университета "Гоце Делчев-Штип. Повече от 45 участници от двете страни представиха доклади за връзките между Македония и Украйна от историята на двете страни и в настоящето, както и за двустранното научно сътрудничество в областта на геологията и минералогията. 
						*** 
						
						Български учени участват в разработката на проекта "Аврора Бореалис", който предвижда конструирането на нов модерен изследователски ледоразбивач. Корабът ще преминава през полярен лед с дебелина 2,5 м и ще осигурява възможност за изследвания на повече от 1 000 м дълбочина. Проектът, който бе представен на конференция в София, ще включва 11 европейски страни. 
						*** 
						
						Белград бе домакин на 32-рата среща на Европейската платформа за регулаторни органи (ЕПРА) в сряда (6 октомври) и в четвъртък. В центъра на вниманието бе цифровизацията, рекламирането в медиите и законодателството за радио и телевизионно разпръскване в ЕС. То бе открито от министъра на културата Небойша Брадич, който заяви, че неговата институция изготвя медийна стратегия, която ще създаде условия за гарантиране на медийния плурализъм. 
						*** 
						До стария град Джирокастра в Aлбания ще има дигитален достъп, който ще осигури на компютърните потребители информация за ключови туристически места. Проектът, осъществяван от общинските власти и от група италиански граждани, ще допринесе за по-нататъшното рекламиране на каменния град. 
						
						(Различни източници -- 04/10/10-11/10/10)

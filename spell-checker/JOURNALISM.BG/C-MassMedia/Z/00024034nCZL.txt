Сърбия отново изключи възможността за даване на независимост на Косово
					27/09/2007
					 
						БЕЛГРАД, Сърбия -- Министър-председателят Воислав Кощуница отново подчерта в сряда (26 септември), че Сърбия няма да даде независимост на Косово и ще разглежда всяко едностранно обявяване на независимост от страна на Косово като "политическо престъпление". Той направи тази забележка на път за Ню Йорк, където в петък той и други високопоставени сръбски представители трябва да проведат преки преговори с етническата албанска делегация от провинцията. Външният министър Вук Йеремич излезе с подобно изявление в сряда. "Ние не можем да отстъпим чрез преговори своя суверенитет над Косово", каза той, като добави, че Белград е готов да предложи на Косово възможност за напълно самостоятелно управление на провинцията. Той намекна също, че Сърбия може да се съгласи за първи път да се откаже от контрола на границите на провинцията, ако си запази суверенитета над нея.
						Министър-председателят на Косово Агим Чеку каза пред АП в сряда, че напредъкът на преговорите зависи "от отношението на Сърбия". Часове, преди да отлети за Ню Йорк, Чеку заяви, че косовските албанци се надяват, че Сърбия "ще погледне към бъдещето, а не към миналото". Външните министри на държавите от Контактната група за Косово - Великобритания, Франция, Германия, Италия, Русия и Съединените щати - ще се срещнат в четвъртък, преди преговорите в петък. (Политика, Вечерне Новости - 27/09/07; АП, АКИ, Бюдапест Бизнес Джърнъл, Файненшъл Таймс, Бета, РТРС, Танюг, Б92, АП - 26/09/07)

Пренощувайте във великолепната "Къща на Муслибегович" в Босна и Херцеговина
					09/07/2009
					През 1687 г., след като Херцег Нови е завладян от венецианците, в Мостар се настанява благородническо семейство. Въпреки че все още принадлежи на техните наследници, домът им е отворен за посетители.
					Снимки и текст: Ема Ковач за Southeast European Times от Сараево - 09/07/09
 
					 
						
Семейство Муслибегович се установява в Мостар в края на 17-и век.
						Сгушена в Мостар, в сърцето на Босна и Херцеговина (БиХ), "Къщата на Муслибегович" е приятно място за отдих и национален паметник. 
						Благородническото семейството Муслибегович се установява в Мостар в края на 17-и век след превземането на Херцег Нови от венецианците през 1687 г. Къщата се притежава от семейството от стотици години и днес е собственост на Таджудин и Зехра Муслибегович. 
						В къщата са изложени антики от османския период, като стари книги на турски, персийски и арабски език, босненски кърпи, пояси, салфетки, кесии, покривки за легла, чорапи, медальони, дивани, лампи, анадолски килими и гоблени. 
						Входната врата води към просторна градина около къщата, изобилстваща от различни цветя, растения, билки, палми, японски ябълкови дървета и мушмули. 
						
В къщата са изложени антики от османския период.
						Посетителите могат да направят обиколка с екскурзовод. 
						В Мостар може да бъдат разгледани много селскостопански и исторически забележителности, затова, ако планирате да прекарате няколко дни и искате да живеете като благородник, "Муслибегович" е идеалното място. След като изпиете чаша кафе в сенчестата градина, поемете по калдъръмените улици, за да видите какво може да ви предложи градът. 
						Цените за една нощ престой варират - това лято единичната стая струва около 50 евро на вечер, двойната стая е около 85 евро, а така нареченият апартамент на пашата е 95 евро. Преди да се отправите към "Муслибегович", използвайте техния сайт, за да се уверете, че имат свободни стаи (Muslibegovic House). 
						Къщата също така е оборудвана за провеждане на сватби и конференции. 
						Можете да намерите "Къщата на Муслибегович" близо до "Стария мост", който преминава над река Неретва. Всяко лято в края на месец юли там се провежда състезание по скокове от мост - традиция, която според легендата съществува от повече от 440 години. 
						Може би дори ще пожелаете да документирате пътуването си, както е направил турският историк Евлия Челебия. "Мостът прилича на дъга, издигаща се към Млечния път," пише той.

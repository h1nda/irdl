ЕС поиска от Гърция да ускори пенсионната реформа 
					25/05/2010
					 
						БРЮКСЕЛ, Белгия -- Европейската комисия (ЕК) е поискала от гръцкото правителство да предприеме допълнителни мерки в рамките на законопроекта за реформа на пенсионната система, който скоро ще бъде обсъден в парламента, съобщи в понеделник (24 май) министърът на труда и социалната защита Андреас Ловердос. Той каза, че в четвъртък ЕК е изпратила писмо до правителството, в което се настоява реформата да бъде изцяло осъществена до 2015 г., вместо до 2018 г., както е предвидено в настоящия законопроект.
						Междувременно главният икономист на МВФ Оливие Бланшар предупреди във вторник, че пазарите ще останат загрижени, докато не бъдат изчистени всички съмнения относно това дали ЕС ще предостави наистина обещаната от него помощ на Гърция. „Пазарите се питат дали Гърция ще бъде в състояние да изплати своя дълг, или не”, каза Бланшар за френския вестник „Трибюн”, добавяйки, че тази загриженост е разбираема, „като се има предвид поведението на гръцкото правителство в миналото”. (АФП, Ройтерс - 24/05/10)

Икономисти оценяват перспективите за присъединяване на Хърватия към ЕС
					
				
					20/08/2004
				
				
						В доклад, изготвен от Виенския институт за международни икономически проучвания, се твърди, че Хърватия най-вероятно ще влезе в ЕС до 2008 или 2009 г., а еврото ще бъде въведено до 2012 г.
					
				
						От Миранда Новак за Southeast European Times от Загреб - 20/08/04
 
					
				 
					
Очаква се еврото да замени хърватската куна до 2010 или 2012 г. [Архив]
					
							Според прогноза на Виенския институт за международни икономически проучвания Хърватия най-вероятно ще влезе в ЕС до 2008 или 2009 г., а еврото се очаква да замени хърватската куна до 2010 или 2012 г. Оценката е част от доклад на института за страните в преход.
						
					
							Хърватия ще започне преговорите за присъединяване към ЕС в началото на следващата година, но се смята че е малко вероятно да се присъедини към съюза през 2007 г. заедно с България и Румъния. Според института по-реалистично е да се очаква приключване на преговорите за присъединяване и обявяване на твърда дата за членство до 2007 г.
						
					
							София вече приключи преговорите с Брюксел, а Букурещ би могъл да ги завърши до края на тази година. Ако този график се осъществи, двете страни ще бъдат на път да се присъединят към ЕС до 2007 г., както бе планирано. Въпреки това едно забавяне на Румъния би могло да има последствия и за България, тъй като ЕС разглежда двете страни като “пакетно споразумение”, се отбелязва в доклада.
						
					
							Според института други страни от Югоизточна Европа ще трябва да обсъждат членството си в ЕС в по-дългосрочен план. Единствено Македония има разумни шансове за присъединяване до 2013 г., при условие че започне преговорите през 2006 или 2007 г. Албания, Босна и Херцеговина и Сърбия и Черна Гора най-вероятно ще се разглеждат след 2013 г. Въпреки това и трите страни биха могли да подпишат Споразумение за стабилност и присъединяване до 2007 г., осигурявайки си съвместно членство.
						
					
							След влизане в съюза всички нови членове се изправят пред въвеждане на еврото. Според доклада на института страната с най-добри прогнози за бързо въвеждане на еврото е България, която би могла да замени националната си валута до 2009 г. Хърватия би могла да замени куната с единната валута между 2010 и 2012 г., в зависимост от датата на присъединяване, и вече е изпълнила почти всички критерии от Маастрихт – предварително условие за въвеждане на еврото.
						
					
							Икономиката на Хърватия е на същото ниво както на страните в преход, присъединили се към ЕС на 1 май, и е най-развитата страна в Югоизточна Европа, заключава институтът.

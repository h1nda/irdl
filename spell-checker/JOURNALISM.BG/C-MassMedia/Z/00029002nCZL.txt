България помоли Гърция и Турция да й осигурят доставки на природен газ
					16/01/2009
					 
						СОФИЯ, България -- Правителството отправи молба до съседките си Гърция и Турция да й помогнат с доставки на природен газ в енергийната криза, причинена от решението на Русия да прекрати всички доставки на газ през Украйна, заяви в четвъртък (15 януари) министърът на икономиката и енергетиката Петър Димитров. „Обсъждаме възможност за откриване на транзитен газопровод [с Гърция] и очакваме да осигурим 2 милиона куб. метра газ дневно,” каза на пресконференция Димитров. Страните ще обсъждат цената по-късно. Турция също има конкретни предложения за свързване на турски и български газопроводи, добави Димитров. В България газ не е постъпвал от 6 януари. Страната разчита основно на руския газ и няма достъп до алтернативни газопроводи. (Стандарт - 16/01/09; БTA, БНР, Агенция София нюз, Ройтерс, АП - 15/01/09)

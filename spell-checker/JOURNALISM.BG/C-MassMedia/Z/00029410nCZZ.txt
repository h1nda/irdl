Дипломатически дневник: Гръцкият външен министър е на посещение в Съединените щати
					24/02/2009
					Гръцкият външен министър Дора Бакоянис ще говори пред Съвета за сигурност на ООН по-късно тази седмица. Още в дипломатическите новини: в Тирана бе открита конференция на страните от "Адриатическата харта"; кипърският президент Деметрис Христофиас е в Сърбия.
					 
						
Гръцкият външен министър Дора Бакоянис е във Вашингтон. [Гети Имиджис]
						
						Гръцкият външен министър Дора Бакоянис е на официално посещение в Съединените щати, където ще се срещне в сряда (25 февруари) с държавния секретар Хилари Клинтън във Вашингтон. Очаква се двете да обсъдят кипърския проблем и отношенията на Гърция с Турция, както и последните събития на Балканите и в Кавказ. По-късно Бакоянис ще говори пред Съвета за сигурност на ООН за приоритетите на настоящото гръцко председателство на ОССЕ. 
						*** 
						Двудневна конференция на "Адриатическа харта", която включва Албания, Босна и Херцеговина, Хърватия, Македония и Черна гора, бе открита в Тирана в понеделник (23 понеделник). Участниците обсъждат евро-атлантическата интеграция и предизвикателствата пред сигурността на Западните Балкани.
						*** 
						
						Кипърският президент Деметрис Христофиас пристигна в понеделник (23 февруари) в Белград на двудневно работно посещение. Той се срещна най-напред със сръбския премиер Мирко Цветкович, който му благодари за подкрепата на Кипър за интеграцията на Сърбия в ЕС. Цветкович потвърди също подкрепата на Сърбия за усилията на Кипър да сложи край на своето дългогодишно разделение. Във вторник двамата президенти официално откриха новото кипърско посолство в Белград. 
						*** 
						
						Сръбският външен министър Вук Йеремич и руският му колега Сергей Лавров подписаха в петък (20 февруари) двустранно споразумение за безвизов режим между двете страни. Той ще даде възможност на гражданите на двете страни да пътуват без визи с разрешен престой до 30 дни. В Москва Йеремич каза, че двете страни скоро ще подпишат споразумение за културно сътрудничество и ще организират дни, посветени на културата на другата страна. 
						*** 
						Джейсън Хайланд, директор на Службата за Централна и Южна Европа на Държавния департамент на САЩ, даде в петък (20 февруари) висока оценка на приноса на Албания за съхраняването на стабилността и мира на Балканите. Хайланд се срещна с албанския външен министър Лулзим Баша в Тирана. Американският посланик в Тирана Джон Уидърс също присъства на срещата. Баша благодари на Хайланд за подкрепата на Вашингтон за присъединяването на Албания към НАТО. Представителите на двете страни обсъждаха и въпроси, свързани с регионалното сътрудничество, Косово и евро-атлантическата перспектива на страните от Западните Балкани. 
						*** 
						Словения подкрепя Македония в процеса на нейната евро-атлантическа интеграция, каза на 17 февруари словенският президент Данило Тюрк след среща в Скопие с македонския си колега Бранко Цървенковски. Тюрк каза, че Словения напълно подкрепя присъединяването на Македония към ЕС и НАТО. Двамата президенти бяха единодушни, че словенските инвестиции в Македония нарастват, но все още са под потенциала си. 
						
						(Различни източници -- 17/02/09 - 24/02/09)

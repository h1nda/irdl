Представители на съда в Хърватска и Сърбия-Черна Гора проведоха конференция в Белград
25/05/2003
 
БЕЛГРАД, Сърбия-Черна Гора -- Висши представители на съда в Хърватска и Сърбия-Черна Гора завършиха в събота (24 май) двудневна конференция в Белград. Магистратите обсъдиха въпроса за съответствието на националните закони с международното законодателство и стандарти. Базираният в Белград Фонд за хуманитарно право, Хърватската асоциация по наказателно право и практика и Трибуналът на ООН по военните престъпления в Хага подкрепиха конференцията, чиято цел бе подобряване на сътрудничеството и възможностите на местните съдилища да разглеждат дела по военните престъпления. Хърватският адвокат Анто Нобило заяви, че способността на страната да разследва и съди военните престъпления е от решаващо значение за влизането й в ЕС. Форумът ще продължи в Загреб на 13 и 14 юни. (ХИНА, Танюг - 24/05/03)

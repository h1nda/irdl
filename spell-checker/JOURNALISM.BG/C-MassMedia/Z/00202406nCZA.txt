БиХ отбелязва Деня на независимостта, но не всички празнуват
					03/03/2012
					Денят на независимостта на Босна и Херцеговина не бе празнуван в цялата страна.
					От Бедрана Калетович за Southeast European Times в Сараево – 03/03/12
 
					 
						
Жителите в центъра на Тузла се радват на своя свободен ден в четвъртък (1 март), Денят на независимостта на ФБиХ. [Бедрана Калетович/SETimes] 
						Въпреки официалното отбелязване на Деня на независимостта на Федерация Босна и Херцеговина (ФБиХ) в четвъртък (1 март), Република Сръбска (РС) се отнесе към празника като към съвсем обикновен ден, както и хърватите във ФБиХ. 
						"В БиХ всички имат правото да празнуват онова, което искат, защото сме такава страна", каза Драган Чович, лидер на Хърватския демократически съюз на БиХ. 
						На референдум, проведен на 29 февруари и 1 март 1992 г. гражданите на БиХ гласуваха за отделяне от тогавашната Югославска федерация и за суверенна и независима държава. На 6 април 1992 г. Европейската общност призна независимостта на БиХ. 
						Чович обясни, че на този национален празник, определен за неработен ден, някои във ФБиХ решиха да работят, като по този начин показаха какво означава празникът за тях. 
						Президентът на РС Милорад Додик напълно подкрепи отричането от страна на Чович на Деня на независимостта на БиХ. 
						"Това е празник на бошняците и ние не го оспорваме, но това не е празник, който се отбелязва в РС", каза той. 
						
Политици почитат паметта на загиналите в конфликта в БиХ през 1990-те години, след обявяването на независимостта през 1992 г. [Бедрана Калетович/SETimes]
						Членове на Тристранното председателство на БиХ проведоха церемониална конференция, посветена на този ден. На конференцията присъстваха повече от 200 представители на международната общност и на БиХ. Сръбският член на председателството Небойша Радманович не присъства. 
						"БиХ е назависима държава, независимо от това дали някой отбелязва този празник", каза председателят на Председателството Желко Комшич. 
						Върховният представител на БиХ Валентин Инцко каза, че в резултат на референдума от 1992 г., финансиран от Европейската общност, този ден би трябвало да се бъде отбелязван. 
						"Отвори се нова глава в политиката, връщат се оптимизмът и надеждата. Много проекти се връщат и гражданите си сътрудничат по-добре, отколкото преди 20 години", каза Инцко. 
						Но граждани на БиХ твърдят, че те все още живеят в страна, която е обременена от миналото и се намира в условията на икономическа криза. Те се надяват на по-добри дни. 
						"Всяка година се надявам, че моята Босна и Херцеговина ще празнува рождения си ден в по-добра социална среда", каза за SETimes Мерима Хаджич от Сараево. 
						"С референдума показахме, че проявяваме интерес да живеем в страна с 1 000-годишна традиция и затова този празник е и мой празник", каза за SETimes Миралем Абазович от Бихач.

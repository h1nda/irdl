Амнести Интърнешънъл критикува отношението на Гърция към желаещите да получат убежище в Гърция
		06/12/2005
		В доклада на Амнести Интърнешънъл за човешките права на имигрантите в Гърция се съобщава за нарушения от страна на властите. В същото време правителството се опитва да реши проблемите чрез новия имиграционен закон.
		От Василис Василиу за Southeast European Times в Атина – 06/12/05
 
		 
			
Стотици имигранти чакат на дълги опашки, за да подновят разрешенията си за работа в Атина. [АФП]
			За нелегалните имигранти Гърция е лесен начин да влязат в ЕС. Често търсещите убежище са арестувани още на границата, където ги очаква брутално отношение, според доклада на Амнести Интърнешънъл (АИ) за човешките права на нелегалните имигранти. В доклада се цитират случаи на бити, или дори застреляни хора на границите. 
			Според доклада на АИ гръцките власти не успяват да спазят международния закон за човешките права и стандарти по отношение на достъпа до процеса за гарантиране на убежище, задържането на имигранти и защитата от дискриминация. "Хората живеещи на ръба на обществото - имигранти, търсещи убежище, роми и представители на други малцинства - най-вероятно ще се окажат жертви на дискриминация във всичките й форми. Често представителите на държавата са техните мъчители", твърди Олга Деметриус от Амнести Интърнешънъл. 
			Според доклада, хора, търсещи убежище в Гърция - от Албания, Ирак, Пакистан и другаде, са били задържани на границите и са били малтретирани. Други са били обвинени, че са влезли нелегално в страната и са били държани в затвора, без да им се осигури правото на защита като бежанци. В някои райони на Гърция задържаните са били поставени в ужасни условия, които не са отговаряли на международните закони и стандарти. 
			През август гръцкият парламент гласува нов имиграционен закон, чрез който се цели да се опрости процеса за имигрантите, които кандидатстват за пребиваване и за разрешение за работа. Законът също гарантира правото на образование за неполнолетните имигранти, които не притежават достатъчно официални документи. 
			От "Инициативата на адвокати за правата на имигрантите и бежанците" обаче твърдят, че новият имиграционен закон съдържа капани, които ще попречат на много имигранти да получат разрешение за пребиваване в страната. Една от уловките е, че законът разрешава само на бежанците, чиито молби за убежище се били отхвърлени, да кандидатстват за получаване на легален статут. 
			От около 53 000 молби за убежище в Гърция през тази година, 700 са били отхвърлени, а 23 са били приети. Останалите още се преценяват. 
			Адвокатите също отбелязаха, че бежанците трябва да представят множество официални документи от своите страни, въпреки факта, че са били изгонени от тези страни. От "Инициативата" заявяват, че всякакви държавни документи, издадени по време на кандидатстването за убежище в Гърция, трябва да бъдат приети като достатъчно доказателство. 
			Миналият месец, правителството призна,че наредбите са прекалено строги и че ще изключи 70 процента от нелегалните имигранти от този процес.

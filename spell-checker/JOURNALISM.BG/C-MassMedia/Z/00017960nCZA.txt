Новият премиер на Косово обеща подобрения
					20/03/2006
					Агим Чеку, новият премиер на Косово, пое този пост във важен момент, когато преговорите за статута вече са започнали и в условия на увеличен международен натиск за конкретни резултати в прилагането на определените от ООН стандарти.
					От Блерта Фоничи за Southeast European Times от Прищина – 20/03/06
 
					 
						
Новият премиер Агим Чеку говори пред парламента. [Лаура Хасани]
						Агим Чеку, бившият началник на Корпуса за защита на Косово, стана премиер на Косово на 9 март след оставката на Байрам Косуми. Той е четвъртият премиер след Косуми, Рамуш Харадинай и Байрам Реджепи. 
						-Чеку запазва кабинета на Косуми въпреки обвиненията в неефективност, които принудиха предшественика му да подаде оставка. По силата на споразумение с управляващата коалиция обаче той има правото да прави промени, ако това е необходимо. 
						"Всички министри са в изпитателен срок … работата им ще се анализира след 100 дни," каза новият премиер след първата си среща с кабинета. Политическата опозиция в Косово вече критикува Чеку с твърденията, че чрез промени в кабинета ще бъдат отстранени неефективните или корумпирани фигури. 
						44-годишният Чеку пое този пост в особено знаменателен момент, когато преговорите за бъдещия статут на Косово вече са започнали и в условия на увеличен международен натиск за конкретни резултати в прилагането на определените от ООН стандарти за провинцията. 
						"Ще се съсредоточим върху развитието на институциите на Косово, просперитета на гражданите, политическата стабилност и прилагането на стандартите," каза Чеку пред парламента. Той обеща също правата на малцинствата, включително тези на косовските сърби, да станат приоритет. 
						Косово се намира под администрацията на ООН от 1999 г., когато ръководена от НАТО операция доведе до изтеглянето на сръбските сили. Белград и Прищина имат коренно противоположни позиции за неговото бъдеще, като Сърбия настоява да запази някаква форма на суверенитет, докато косовските албанци казват, че няма да се съгласят на нищо по-малко от независимост. 
						Белград се противопостави на назначаването на Чеку, бивш лидер от "Армията за освобождение на Косово", който е служил и в хърватската армия по време на хърватската война за независимост от Югославия. 
						"Съвестта ми е напълно чиста," е казал Чеку, цитиран от АП, в отговор на сръбските обвинения за участие във военни престъпления. "Знам, че никога не съм действал, виждал, разпореждал или вършил нещо, което е в нарушение на обичаите за водене на война." 
						Ръководителят на администрацията на ООН в Косово, Сьорен Йесен-Петерсен, изрази доверие в Чеку, като каза, че той "е добър работен партньор на ЮНМИК, лично на мен и на международната общност като цяло". 
						Йесен-Петерсен каза, че решимостта на Чеку за прилагане на стандартите, особено по отношение на увеличаване на представителството на малцинствата в Корпуса за защита на Косово, му е спечелила широко признание, включително и от страна на Съвета за сигурност на ООН. 
						"Уверен съм, че същата тази решимост, комбинирана с лидерските му и управленски умения, които той доказа на предишния си пост, сега ще намерят израз в конкретни правителствени инициативи по отношение на различните приоритети по време на този изключително важен за Косово период, включително важните въпроси, свързани с малцинствата," каза Йесен-Петерсен.

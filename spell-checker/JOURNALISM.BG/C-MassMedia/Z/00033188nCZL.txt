Турският премиер Ердоган приветства гръцките усилия за подобряване на отношенията
					27/01/2010
					 
						АНКАРА, Турция -- Министър-председателят Реджеп Тайип Ердоган каза във вторник (26 януари), че писмото от гръцкия му колега Георгиос Папандреу, в което се отправя призив за по-добри отношения между двете страни, е „положително и обещаващо решение на проблемите”. Писмото на Папандреу дойде в отговор на писмо от Ердоган, изпратено през октомври. Папандреу покани Ердоган на официално посещение, заявявайки, че желае да бъдат установени „по-продуктивни връзки” между Анкара и Атина. Той призова също Турция да спре оспорването на гръцкия суверенитет в Егейско море, по-специално чрез нарушаване на въздушното пространство на Гърция. 
						Междувременно във вторник Папандреу говори пред Парламентарната асамблея на Съвета на Европа в Страсбург и заяви пред депутатите, че е дошло времето да бъде решен отдавнашният спор за името между Гърция и Македония. Ако въпросът бъде решен задоволително, каза той, Атина ще подкрепи усилията на Скопие за присъединяване към ЕС и НАТО. (Утрински весник, Дневник - 27/01/10; Танюг, Б92, Уърлд Булетин, Анадолска информационна агенция - 26/01/10)

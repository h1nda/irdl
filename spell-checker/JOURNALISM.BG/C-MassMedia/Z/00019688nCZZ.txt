Дипломатически дневник 
					22/08/2006
					Гръцкият външен министър Дора Бакоянис започна във вторник обиколка в Близкия Изток. Още в дипломатическите новини от седмицата: главният следовател на Хага Патрик Лопес-Терес бе в Белград; Македония отбеляза петата годишнина от подписването на Охридското споразумение; ЮНМИК и Албания подписаха споразумение за митническо сътрудничество.
					
 
					 
						
Гръцкият външен министър Дора Бакоянис отпътува за Кипър във вторник (22 август). [Гети Имиджис]
						
Гръцкият външен министър Дора Бакоянис започна във вторник (22 август) обиколка в Близкия Изток с цел да потвърди интереса на страната си към събитията в региона, преди Гърция да поеме председателството на Съвета за сигурност на ООН на 1 септември. Бакоянис ще посети Кипър, Ливан, Йордания и Израел. Междувременно гръцкият Съвет за външни отношения и отбрана заседава във вторник, за да обсъди евентуалното участие в ръководените от ООН сили в Ливан. 
						*** 
						Експертна мисия на ЕС пристигна в София в понеделник (21 август), за да направи оценка на напредъка на България в борбата с организираната престъпност, корупцията и прането на пари. Посещението е последната проверка на Европейската комисия по глава "Правосъдие и вътрешен ред" преди публикуването на мониторинговия доклад за напредъка на България в процеса на присъединяване към ЕС. 
						*** 
						Главният следовател на Трибунала на ООН за военни престъпления Патрик Лопес-Терес бе миналата седмица в Белград, където се срещна с ръководители, отговарящи за прилагането на плана за действие на Белград за сътрудничество с Трибунала. Основна тема на разговорите бе издирваният обвиняем във военни престъпления Ратко Младич. 
						*** 
						Върховният представител в Босна и Херцеговина Кристиан Шварц-Шилинг и посланикът на САЩ в БиХ Дъглас Макелхъни се срещнаха в четвъртък (17 август) в Сараево с премиера Аднан Терзич, за да обсъдят последните събития в страната. Тримата бяха единодушни, че нежеланието на Република Сръбска да направи компромис в областта на полицейската реформа може да има сериозни последствия. 
						*** 
						Петата годишнина от подписването на Охридското рамково споразумение, което сложи край на няколкомесечните сблъсъци през 2001 г., бе отбелязана в четвъртък (17 август) в Охрид, Македония. Президентът Бранко Цървенковски каза, че след споразумението Македония е станала "страна със силно междуетническо доверие и толерантност, кандидатка за пълноправно членство в ЕС и НАТО". 
						*** 
						Главният директор на албанската Митническа служба Перпарим Дервиши и главният директор на Митническата служба на ЮНМИК Пол Акда се срещнаха в четвъртък (17 август) в Прищина, за да обсъдят начини за насърчаване на сътрудничеството между поверените им служби. 
						*** 
						
Сръбският заместник-премиер Ивана Дулич-Маркович и сръбският финансов министър Младжан Динкич се срещнаха в четвъртък (17 август) в Брюксел с еврокомисаря по разширяването Оли Рен, за да обсъдят комплект от предложения, чиято цел е възобновяване на диалога с ЕС. 
						
(Различни източници 15/08/06 - 22/08/06)

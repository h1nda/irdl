Китайски и руски фирми инвестират в сръбския енергиен сектор
					18/02/2010
					Китай и Русия са инвестирали най-много в енергийната инфраструктура на Сърбия; сега и Европейската банка за възстановяване и развитие навлиза на пазара.
					От Игор Йованович за Southeast European Times от Белград – 18/02/10 
 
					 
						
						Само през този месец сръбските власти са подписали три договора по енергийни проекти от стратегическо значение. 
						В четвъртък (18 февруари) бе подписан договор за заем от 150 млн. евро между ЕБВР и "Сърбиягаз". Парите ще бъдат използвани за подобряване на газопроводната мрежа на компанията и за изграждане на нови подземни складове в село Итебей във Войводина. 
						Складовите съоръжения ще имат капацитет от 1 милиард кубически метра за стратегически и търговски цели. "Сърбиягаз" ще бъде единственият оператор на съоръженията, което ще гарантира стабилността в снабдяването с природен газ и увеличаването на регионалната гъвкавост при евентуални спирания на доставките и сезонни колебания в консумацията. 
						Този договор бе предшестван от споразумение от 3 февруари между сръбската електроразпределителна компания "Електропривреда Сърбие" и Китайската национална корпорация за машини и оборудване (ЧMEК) за предварителен договор на стойност 800 млн. евро за възстановяване на ТЕЦ "Костолац", на 100 км югоизточно от Белград. Електроцентралата ще бъде също разширена по проект, който се очаква да завърши през 2015 г. 
						"Договорът за финансиране на този проект трябва да бъде [окончателно подписан] в рамките на следващите няколко месеца, а договорите за извършване на отделните работи ще бъдат подписвани на етапи," каза енергийният министър Петър Шкундрич. 
						Сътрудничеството в ТЕЦ "Костолац" е резултат от държавно споразумение, постигнато през август 2009 г. между Китай и Сърбия в Пекин. Проектът предвижда възстановяване на два блока от електроцентралата по 350 MW, изграждането на нов енергиен блок и повишаване на капацитета за открит добив на местната мина в Дръмно на 12 млн. тона въглища годишно. 
						Китайската "Експорт-Импорт Банк" ще финансира 85 % от проекта при фиксирана годишна лихва от 3 % за 15-годишен период; останалите средства ще бъдат набавени от сръбската компания. Това ще бъде една от най-големите инвестиции в сръбския енергиен сектор досега, каза Шкундрич, която ще увеличи производствената мощност на ТЕЦ-а с най-малко 450 MW. 
						Вей Шинхуа, китайският посланик в Сърбия, каза, че изпълнението на проекта "ще бъде повратна точка в отношенията между Китай и Сърбия", добавяйки, че "има голям потенциал за сътрудничество между двете страни в областта на енергетиката." 
						Във второто голямо събитие за енергетиката на 5 февруари Сърбия подписа договор с руския "Газпром", създавайки съвместно дружество, което ще управлява сръбското подземно складово съоръжение за природен газ в Банатски Двор. 
						Руснаците ще имат участие от 51 % в съвместното дружество, а сръбската компания "Сърбиягаз" ще държи 49 %. "Газпром" закупи през 2009 г. "Сръбска нефтена индустрия" (НИС) за 400 млн. евро. С новия договор "Газпром" укрепи позициите си на сръбския енергиен пазар. 
						Първата задача на съвместната компания ще бъде да увеличи капацитета на Банатски Двор за гарантиране на стабилност на сръбския и регионалните пазари. Целта е да се повиши капацитетът на съоръжението до 470 млн. кубически метра газ до 2011 г. 
						През зимата ежедневните енергийни нужди на Сърбия достигат 11 млн. кубически метра и досега са се задоволявали изключително чрез внос от Русия. По време на газовата криза през 2009 г., настъпила в резултат на руско-украинския конфликт, Сърбия остана без газ, отчасти защото в Банатски Двор могат да се складират само малки количества. Сърбия възнамерява да увеличи складовия си капацитет, за да се застрахова срещу евентуални бъдещи спирания на доставките.

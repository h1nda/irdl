Тирана бе домакин на регионална конференция по борба с корупцията
					10/04/2007
					Тирана бе домакин на конференция по борба с корупцията, един широко разпространен на Балканите проблем. Участниците призоваха за повече сътрудничество между съседките в региона.
					От Ерлис Селимай за Southeast European Times от Тирана – 10/04/07 
 
					 
						
"Тази конференция е положителна стъпка в опитите на региона да се бори с корупцията с практики и инструменти, съобразени с конвенциите на ООН. Важно е да се засили сътрудничеството на регионално ниво," каза посланик Павел Вацек, ръководител на Мисията на ОССЕ в Албания. [OССE]
						ОССЕ и Регионалният секретариат на Пакта за стабилност организираха в началото на април в Тирана регионална конференция по най-ефективните практики и инициативи в борбата с корупцията.
						Експертите от региона споделиха опита си с цел да подпомогнат усъвършенстването на албанското законодателство, свързано с мерките за борба с корупцията, каза посланик Павел Вацек, ръководител на Мисията на ОССЕ в Албания.
						"Тази конференция е положителна стъпка в опитите на региона да се бори с корупцията с практики и инструменти, които са съобразени с конвенциите на ООН. Важно е да се засили сътрудничеството на регионално ниво," добави той.
						Според Веселин Шукович, изпълнителен секретар на инициативата против корупцията на Пакта за стабилност, участниците в срещата са се обединили около необходимостта от сътрудничество между правителствата, политическите институции и НПО.
						"Борбата с корупцията трябва да се съсредоточи върху конкретни случаи, за да има резултати," каза Шукович.
						Представителят на USAID Брус Кей заяви, че е важно не само да се приемат мерки, но и те да се прилагат. "Борбата с корупцията отнема много време," каза той. "Освен изготвяне на по-добри закони, прилагането им е особено важно."
						Двудневното събитие събра участници от Албания, България, Босна и Херцеговина, Хърватия, Македония, Черна гора, Молдова, Румъния, Сърбия и Косово.
						Конвенцията срещу корупцията бе приета от Общото събрание на ООН през октомври 2003 г. и влезе в сила през декември 2005 г. Досега тя е подписана от 140 страни и е одобрена от 88.
						Албания, която ратифицира Конвенцията през май 2006 г., застана на 111-о място от 163 страни в последния Индекс за оценка на корупцията на "Трансперънси Интърнешънъл".
						"Независимо от незначителния си напредък Албания остава в зоната на страните, където милиони бедни хора са хванати в капана на корупцията," обяви "Трансперънси Интърнешънъл, добавяйки, че съдебната система няма добра репутация в наказването на нарушителите. 
						В реч пред конференцията в Тирана заместник-премиерът Газменд Окета настоя, че администрацията на премиера Сали Бериша е предприела бързи действия за справяне с проблема.
						Правителството не само е изготвило политики за борба с корупцията, но и се е опитало да разшири институционалните мерки, необходими за гарантиране на по-добра отчетност," каза той.

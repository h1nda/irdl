Koсово може да ревизира османската история
					09/09/2011
					Учащите се в Косово, които започват учебни занятия този месец, може да видят някои промени в обучението по история.
					От Мухамет Брайшори за Southeast European Times в Прищина - 09/09/11
 
					 
						
Някои учебници в Косово може да претърпят промени. [Ройтерс]
						По време на неотдавнашно посещение в Прищина турският министър на образованието Омер Динчер поиска правителството да премахне част от текстовете в учебниците по история за османското управление в Косово. 
						От Прищина последва бърза реакция. След срещата миналия месец министърът на образованието Раме Буя подтвърди, че е била назначена специална комисия, която да извърши някои промени в учебниците. Комисията е посетила Турция и установява историческите факти, каза той. 
						"Новите учебници по история в Косово ще бъдат готови за следващата учебна година", каза Буя. 
						Не всички обаче одобряват промените. 
						Анализаторът Ндуе Укай казва, че историята не може да бъде променяна, защото фактите не могат да бъдат променени, дори министрите на Турция и Косово да искат това. 
						"Tурция трябва да демонстрира по-голяма толерантност към албанците, да приеме историческите факти и да се разкае за разрушенията, причинени на албанците от многобройните им нашествия. Периодът на османската история е това, което е", казва Укай. 
						Той предупреждава, че подобна мярка може да навреди на междуверските отношения сред албанците. "Християните няма да приемат никаква форма на отчуждение в историята." 
						Tурският посланик в Косово Сонкул Озан каза за РТК, че проектът не цели да промени историята. 
						"Това споразумение цели бъдещите поколения да учат [история] … изчистена от предразсъдъци," каза Озан. 
						Изпълнителният директор на Института за балканска политика Себ Бютючи каза, че прегледът на историята трябва да се извърши заради самата наука. 
						"[Това] е продуктивно, защото се прави заради научната прецизност. Но ако се прави за политически цели, това ще създаде нов конфликт и ще усложни отношенията бежду албанци и турци," каза Бютючи. 
						Олси Язеджи, докторант, който изучава албански национализъм, посочи, че много страни в региона са променили историческото си описание. 
						"След падането на комунизма книгите, които Западът смяташе за враждебни, бяха променени. [Учебниците също бяха преразгледани] след разпадането ан Югославия, когато международната общност поиска [от страните] да отстранят историите на омраза, които предизвикваха конфликти на Балканите", обяснява той. 
						Язеджи казва, че прегледът на историята на Косово и Албания е необходим, за да прочисти учебниците от комунистическа идеология. 
						"Историята на османците, показана по по-положителен и неконфронтационен начин, ще накара албанците да се почувстват по-близо до турците в резултат на общата им религия," твърди той. 
						Политическият коментатор на Косово Хатлум Садику казва, че макар и да е необходим преглед на историята, свързана с османския период, историците в Косово се плашат да го извършат. 
						Той казва, че Косово се нуждае от своя собствена история, а не от история, написана в Тирана или в Белград. 
						"Koсово трябва да има своя специфична история, [без] митове … и без идеи, обидни за някои периоди и насочени срещу някои нации."

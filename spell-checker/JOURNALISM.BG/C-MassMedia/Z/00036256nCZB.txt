Религиозни места в БиХ привличат богомолци от целия свят
					04/10/2010
					В Босна Херцеговина се намират места, които са святи за поне три големи вероизповедания.
					От Юсюф Рамаданович за Southeast European Times в Сараево -- 04/10/10
 
					 
						
В Босна и Херцеговина се намират много религиозни места.
						Етническата идентичност е тясно обвързана с религията в Босна и Херцеговина (БиХ). Според неотдавнашни статистически данни мюсюлманите представляват 45% от населението, 36% са православни сърби и 15% са римокатолици. В страната се намират много обекти, които са от голямо значение за много от главните религии в света. 
						
						Aйватовица
					
						Около 6-7 км от село Прушац в Централна Босна е Айватовица, най-старото религиозно място, където се събират мюсюлманите от Балканите. Всяко лято вярващите отиват нам, както и до околните градчета Дони Вакъф, Горни Вакъф и Бугойно. През юни бяха отбелязани 500 години от ключовото събитие. 
						
Според преданието Айваз-Дедо се молил на Аллах в продължение на 40 дни, а на 40-тия ден, скалата се е разцепила на две.
						Aйватовица носи името на един ревностен вярващ, Айваз-Дедо, който според народното предание е живял през 15 век. По онова време в Прушац не е имало вода и хората постоянно търсели водни източници. Айваз-Дево открил извор и започнал да работи, за да докара водата в селото. На пътя му се изпречила голяма скала, висока 74 метра и широка 30 метра. Според преданието Айваз-Дедо се молил на Аллах всеки ден рано сутрин в продължение на 40 дни и на 40-тия ден, скалата се разцепила на две и изворната вода потекла в цепнатината и донесла така жадуваното облекчение на селяните. 
						Събитието в Айватовица е обичай на мюсюлманите в Босна и се смята, че води началото си от старите молитви на богомилите за дъжд, плодородие и защита на летните посеви. Богомилите били религиозна секта в Босна преди окупацията на Османската империя през 15 век. Айватовица винаги се пада през юни и продължава почти цял месец. Събитието бе забранено през 1946 г. от тогавашните комунистически власти. Възстановено през 1990 г., то се провежда редовно оттогава. 
												
Модно ревю на религиозни облекла се проведе тази година в Айватовица.
						В края на юни освен събирането на мястото на разцепената скала се провеждат и други културни и религиозни събития включително промоции на книги, религиозни концерти и театрални представления. Новото през тази година е модно ревю на религиозно облекло, проведено в Бугойно. 
						
						Храмът или църквата "Христос Спасител"
					
						Храмът или Църквата "Христос Спасител" в сърцето на Баня Лука е най-голямата сръбска православна църква в БиХ. Тя е построена върху основите на старата Църква "Света троица", която бе разрушена от бомбардировките през 1941 г. Реконструкцията започна през 1993 г. и църквата бе тържествено открита и осветена през май 2009 г., на православния празник Спасовден, отбелязващ възнесението, 40 дни след православния Великден. 
						Сред присъстващите на церемонията бяха лидери на други религиозни общности: равинът на еврейската общност в БиХ, Йосиф Атиас; католическият епископ на Баня Лука Франьо Комарица; и мюсюлманският мюфтия на Баня Лука Едхем Камджич. 
						
Храмът или църквата "Христос Спасител" е в сърцето на Баня Лука.
						Впечатляващата сграда в жълто и червено може да побере повече от 1 000 души и е богато украсена с мозайки от Джуро Радулович и икони от Велимир Кринчов. Часовниковата кула на храма е висока 47 метра. 
						
						Meджугорие 
					
						На 25 юни обектът за римокатолически поклонници Меджугорие в БиХ отбеляза 29-тата годишнина от видението на Мадоната на Меджугорие с голяма литургия. Десетки хиляди богомолци от 25 страни и седем континента пристигнаха за литургията, която бе преведена на 15 езика. 
						Легендата за Мадоната на Меджугорие датира от 1981 г., когато шест местни деца от близкото село Бияковици описват видението на жена с дете, напомняща на образа на Дева Мария. Макар и силно критикувани от скептици и критици, мнозина твърдят, че са видели този образ. 
						Една от тях, Иванка Иванкович Елез от Меджугорие е била едва 15-годишна, когато е видяла Мадоната за пръв път през 1981 г. Тя твърди, че е имала видението всеки ден до 7 май, 1985 г. 
						Официални представители на Ватикана не са признали това свръхестествено явление, но това място в южната провинция Херцеговина оттогава се посещава от все повече туристи, както местни, така и от чужбина. Според някои неофициални данни, 1 милион туристи годишно посещават Меджугорие, и осигуряват бизнеса на хотели, мотели, къмпинги и магазини за сувенири.

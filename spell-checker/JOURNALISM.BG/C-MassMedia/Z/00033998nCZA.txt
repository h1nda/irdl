Oпa! Гърция се отправя към "Евровизия"
		31/03/2010
		С песента си "Oпa!" Йоргос Алкайос и "Приятели" бяха избрани да представляват Гърция на "Евровизия 2010". 
		От Мария Паравантес за Southeast European Times от Атина -- 31/03/10
 
		 
			
Йоргос Алкайос и неговата група "Приятели" се отправят към Осло. [EРТ] 
			С хореография, напомняща за гръцки театър на сенките, и с енергичен първичен ритъм Йоргос Алкайос и "Приятели" поведоха песента си "Opa!" към победата на 12 март в Атина и сега се отправят към Осло, за да представляват Гърция в конкурса "Евровизия". 
			"Опа" спечели почти 30 % от гласовете, подадени онлайн, и половината от телегласовете и повлия на петчленното жури. 
			За разлика от участията през предишни години, тазгодишната песен има характерно гръцко звучене – текстът на песента е на гръцки език и се изпълнява в съпровод на традиционни фолклорни инструменти – тъпан и понтийска лира.
			Алкайос и "Приятели" се изправиха срещу шест състезатели на финала, на който водещи бяха журналистката Рика Ваяни и моделът Джени Балацину. 
			
			Финалисти бяха Христос Хацинасиос с "Илюзия", "Съни Бразил &amp; Секанд скин" с "Игра на живот", Манос Пироволакис с "Кивотос тоу Ное", Йоргос Карадимос с "Полемао", индипоп групата "Мелисес" с "Kинезос" и "Éмигре" с "Докосни душата ми". 
			Журито бе в състав: композитора Мимис Плесас, директора на Гръцкото радио и телевизия (ЕРТ) Антонис Андрикакис, диригента Андреас Пиларинос, журналистката Христиана Стамателу и радиопродуцента Посидонас Янопулос. 
			Алкайос получи общо 22 точки - десет от журито и 12 от публиката. Председателят на журито Плесас подчерта, че мненията на журито и публиката се различават. Рейтингите на зрителите стигнаха своя връх, 39,1 %, в полунощ, когато бе оповестена песента победител. 
			След победата почитателите се трупат на страницата на групата във "Фейсбук". Сред коментарите се четат: "Късмет, Йоргос. Сигурен съм, че ще ни представиш добре." и "Браво Йорго, песента беше чудесна. Тази песен ще разтърси цялата "Евровизия". 
			Не всички гърци са очаровани от песента. "Тя е посредствена смес от фолк и популярна гръцка музика без характер, която представлява част от нашата култура извън личния ми вкус. Същевременно мелодията не е подходяща за почитателите на "Евровизия" в цяла Европа. По тази причина смятам, че песента ще изпуши!", пише жителят на Атина Танос Д. в постинг в мрежата. 
			 Алкайос, на 38 години, прави професионалния си дебют през 1989 г. Оттогава той е издал пет платинени и девет златни албума. Заедно с групата той ще трябва да преодолее препятствието на полуфиналите на 25 май, преди да вземе участие на финалите на 25-членната "Евровизия" на 29 май. 
			“Най-накрая песен с текст на гръцки език”, казва Павлос Ангелидес, 39-годишен почитател на „Евровизия“. „Гледам шоуто от 12-годишен и честно казано, харесвам тазгодишната песен, но мисля, че ще ни бъде трудно, защото изглежда точно сега Гърция е черната овца на Европа.“ 
			Междувременно - на фона на икономическата криза в Гърция - правителството реши да се извърши първоначално разследване на разходването на средства от държавната компания ЕРТ. Има обвинения, че радиото и телевизията са използвали прекалено много пари за промоцията на конкурса "Евровизия". 
			Министърът на културата Павлос Геруланос заяви за влиятелния вестник "Вима", че ще се направят значителни промени по отношение на песенния конкурс, като за начало ще се съкрати 50 % от бюджета на ЕРТ за "Евровизия" за следващата година. 
			"ЕРТ ще продължи да изпълнява задълженията си към "Евровизия", но купонът свърши... ще предаваме събитието така, както прави Би Би Си, каза Геруланос. 
			След среща с ръководството на обществената телевизия ЕРТ и предвид настоящите финансови проблеми на Гърция Йоргос Алкайос обяви, че ще поеме разходите за създаването на видеоклипа и за неговата реклама. 
			“Не се тревожете за нищо”, заяви той на излизане от централата на ЕРТ. “Ние носим голяма отговорност като делегация. Стремим се към най-доброто. Тук видяхте 50 процента, а останалите 50 процента ще видите в Осло.“ 
			Гърция спечели песенния конкурс "Евровизия" през 2005 г. с изпълнението на певицата от гръцко-шведски произход Елена Папаризу "Моят номер едно".

Нов център в БиХ обучава кучета за откриване на мини
08/12/2003
Нов център в Босна и Херцеговина, финансиран от американския Държавен департамент, обучава кучета за надушване на мини, а в перспектива и за надушване на наркотици, което ще превърне БиХ в регионален лидер в този тип обучение.
От Бет Кампшрор за Southeast European Times в Сараево - 12/08/03
 
 
Възбуден кучешки лай отекваше в стените на кучкарниците и къдрави опашки се въртяха във въздуха неотдавна в една съботна ноемврийска утрин, докато шепа хора обикаляха редицата от кучешки колиби в Центъра за кучета-издирвачи на противопехотни мини в ЮИЕ. Младите кучета, германски и белгийски овчарки, искаха да си играят навън и не разбираха, че техните игри в новия център много скоро ще помогнат на стотици хора от региона да не загубят крайник или да им се случи дори нещо по-лошо.
В това отдалечено място на няколко километра нагоре по двулентовия път над Конич в централна Босна и Херцеговина (БиХ), водачи на кучета към Центъра, разположен на 12 хектара земя, обучават млади кучета да надушват противопехотни мини, които са отнели живота на 1454 души от 1996 г. до днес само в БиХ.
Според старши треньора на кучетата Кларк Янг младши, кучетата са обучени да разпознават експлозиви С4 и ТНТ, използвайки гумена топка за целите на игра, чрез която кучетата започват да асоциират миризмата на взривното вещество с топката.
"Кучетата полудяват по топката. Те ще се наврат в бодлива тел, в кактуси, навсякъде, за да я намерят, " заяви Янг, който работи за изпълнителя на проекта Глобал Трейнинг Академи от 1990 г. досега. " Това е просто една игра, кучетата не разбират, че тя крие опасности."
След три дни кучетата разпознават мириса и биват обучени да сядат, когато го подушат. След няколко седмици кучетата започват да практикуват търсене върху терен с мини в различни конфигурации. Най-накрая те се научават да търсят и да не намират нищо, без това да води до раздразнение или униние, тъй като екипите често пъти проверяват предполагаеми райони, които са всъщност чисти. След това обучаеми-кучкари биват прикрепени към кучетата в хода на тримесечно обучение по водене на кучета. Както кучетата, така и техните водачи получават акредитация от Центъра за противодействие срещу мините в БиХ, преди да могат да започнат работа. Кариерата на едно куче може да продължи до пет години.
Финансираният от Държавния департамент на САЩ проект на стойност 3,3 млн. щ.д. цели да помогне на БиХ да реши проблема с мините, който там стои най-сериозно в целия регион. Повече от 4 % от територията на страната продължава да е "замърсена" осем години след края на войната през 1992-1995 г. Обучаваните там кучета ще работят и в съседни страни, което ще превърне БиХ в лидер при този тип дейност. Местните власти ще поемат ръководството на Центъра през 2006 г.
Според Янг темпът на загуба на кучета е малък независимо от опасностите. Например, само едно на всеки 100 кучета са загинали при инцидент с мини за периода на неговия договор в Пакистан през 90-те години на миналия век. "Правим много , за да гарантираме безопасността както на кучетата, така и на техните водачи," каза той. " Забелязал съм, че много организации, които не използват кучета, допускат по-висока честота на инцидентите."
Центърът в БиХ евентуално ще обучи до 12 кучета за надушване на наркотици и за участие в спасително-издирвателни операции, каза директорът на Центъра Арнолд Сиера.
"Едно от най-важните неща, които правим, е да превърнем босненци в следовници на Кларк, " каза той, допълвайки, че центърът ще обучи още осем водачи на кучета.
Кучетата ще се превърнат в полезно допълнение в процеса на издирване на мини в региона, заяви заместник-директорът на Центъра за противодействие срещу мините в БиХ Ахдин Ораховац.
"През следващата година ще очакваме вече резултати от първото поколение кучета," посочи той. "Това е един от най-важните фактори на стабилността, що се отнася до програмата за премахване на мини в Босна и Херцеговина."

ООН подкрепи документа за стандартите за Косово
18/12/2003
Като изрази своята подкрепа за документа за стандартите за Косово, наскоро представен от ръководителя на ЮНМИК Хари Холкери, Съветът за сигурност на ООН предупреди, че няма да бъде взето решение за окончателния статут на провинцията, докато не бъдат постигнати предвидените цели.
(ООН, Гласът на Америка, Радио БB92 - 17/12/03)
 
 
Съветът за сигурност на ООН потвърди в сряда (17 декември) подкрепата си за документа, представен от ръководителя на ЮНМИК Хари Холкери миналата седмица, в който са очертани стандартите, които Косово трябва да постигне, преди да започнат разговорите по окончателния му статут. Но представителите на ООН предупредиха, че няма да се вземе решение за бъдещия статут на провинцията, докато не бъдат осъществени предвидените цели. Те призоваха лидерите и народа на Косово да насочат усилията си към постигането им.
Общ преглед на напредъка, постигнат по изпълнението на стандартите, вероятно ще бъде направен към средата на 2005 г. Дотогава процесът ще бъде контролиран редовно, казаха представителите.
"По-нататъшното развитие на процеса, който води до определяне на бъдещия статут на Косово, ще зависи от положителния резултат от задълбочения преглед", каза заместник-генералният секретар на ООН по мироопазващите операции Жан-Мари Гюено, когато информира съвета за ситуацията в Косово.
Документът "Стандарти за Косово", който се състои от десет страници, изброява точка по точка конкретните цели, които трябва да бъдат постигнати, в осем раздела: функциониращи демократични институции; върховенство на закона; свобода на придвижването; връщане и реинтегриране на бежанците; икономика; имуществени права; диалог с Белград; и Корпус за защита на Косово.
Гюено каза в сряда, че инициативата на Холкери цели да даде нов стимул на политиката "стандарти преди статута" и той се надява, че тя ще помогне на временните институции на Косово да пренасочат усилията си към постигане на целите, посочени в плана.
"Необходимо условие за всяка една дискусия върху бъдещия статут на Косово си остава постигането на осемте стандарта", каза Гюено, като подчерта, че това "ще доведе до качествена промяна в Косово, което само по себе си е важна цел и съществено предварително условие за развитието на демокрация и многоетническо общество".
След като похвали Прищина и Белград за положителното им отношение към механизма за преглед на напредъка на Косово, посланикът на Германия в ООН Гюнтер Плойгер изрази разочарованието си от отказа на Сърбия и Черна гора да приеме документа за стандартите. Планът предлага на Белград и Прищина перспективата да имат бъдеще в Европа, вместо да живеят в изолация и стагнация, каза той, и осъществяването му ще бъде от полза за всички страни.
По време на разговорите с върховния представител на ЕС по външната политика Хавиер Солана в началото на тази седмица сръбският премиер Зоран Живкович каза, че правителството му смята документа за "неприемлив ... защото той ясно посочва начина, по който ще се прилагат стандартите, и по структура прилича по-скоро на текст, определящ бъдещия статут на Косово, а не на стандарти."
Като изрази най-общата подкрепа на Белград за концепцията "стандарти преди статута", представителят на Сърбия и Черна гора в ООН Деян Шахович каза пред съвета в сряда, че подкрепяният от ООН план всява тревога сред сръбските лидери, тъй като той "не е определил стандартите по начин, който да открие перспективите за създаване на многоетническо общество в Косово".
В съзвучие с изявлението на сръбското правителство лидерите на косовските сърби също се дистанцираха от документа, каза Гюено.
Като обвини ръководителите на Косово, че няма комуникация със сръбските лидери след началото на диалога Прищина-Белград в средата на октомври, той ги призова също да работят за подобряване на този процес.

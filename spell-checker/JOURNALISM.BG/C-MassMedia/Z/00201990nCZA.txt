Преброяването в Сърбия показва намаляване на населението
					25/10/2011
					Резултатите от преброяването ще се използват за развиването на държавната социална политика. 
					От Бояна Милованович за Southeast European Times от Белград -- 25/10/11
 
					 
						
Ниският процент на раждаемост е една от причините за отрицателния прираст на населението в Сърбия през последното десетилетие. [Ройтерс]
						Между 1 и 20 октомври в Сърбия се проведе преброяване на населението, което потвърди по-раншните опасения на демографите - Сърбия е изгубила около 300 000 души за по-малко от десетилетие. 
						"По-малкият брой жители е следствие от ниската раждаемост и емиграцията на населението от страната", каза за SETimes Снежана Лакчевич, директор на отдела по преброяване на населението в Сръбския статистически институт. 
						По време на преброяването бяха попълнени малко повече от 7,5 млн. бланки за преброяване, но Лакчевич подчертава, че официалният брой на населението може да е дори по-малък. 
						"Някои граждани се регистрираха два пъти - на постоянния им адрес по лична карта и на временния адрес, където всъщност живеят. Едва след като обработим всички данни, ще видим колко всъщност са гражданите на Сърбия. Официалните данни с броя на жителите ще бъдат оповестени на 15 ноември", каза Лакчевич. 
						Освен демографските тенденции, преброяването ще разкрие и други социални показатели сред сръбското население, като нивото на образование и грамотността. 
						"Според предишното преброяване през 2002 г. в Сърбия има повече от един милион души, което е повече от 20% от навършилите 15 години, които не са завършили основно училище, и огромен процент възрастни, 50%, които са само с основно образование или са практически неграмотни", каза Лакчевич. 
						Това преброяване за първи път повдигна въпроси относно използването на компютри и интернет, както и за транспорта и хората с увреждания. 
						"Тези данни ще ни помогнат да установим по-адекватно приоритетите за държавната политика", каза Лакчевич. 
						Преброяването беше съпроводено и от призиви за бойкот от страна на албанското и бошнашкото малцинство, чиито политически и религиозни представители призоваха официалните формуляри за преброяването да бъдат отпечатани на техните езици. 
						Лакчевич обясни, че формулярите за преброяването на езиците на малцинствата са били отпечатани в специални публикации, където всеки чиновник по преброяването се е занимавал с тях, и ако някой гражданин е заявил желание, въпросът е можел да му бъде прочетен на съответния му майчин език. 
						Според Лакчевич оригиналните формуляри не са били отпечатани на няколко езика, защото софтуерът, който чете данните от формулярите, няма тази възможност. 
						Представители на ЕС, който финансира преброяването с около 20 млн. евро, призоваха малцинствата в Сърбия да участват в преброяването, подчертавайки, че няма причини за бойкот. 
						Според данни на статистическия институт етническото албанско малцинство е бойкотирало преброяването в Южна Сърбия, докато бошнаците в района на Санджак почти са игнорирали призивите за бойкот. 
						"По-малко от 10% от гражданите бяха регистрирани в трите южни сръбски общини, където преобладава албанското население. В района на Санджак, който е населяван предимно от бошнаци, регистрирахме дори нарастване на населението в сравнение с предишното преброяване", каза Лакчевич.

Референдум оказва натиск върху позицията на Белград
					17/02/2012
					Гласуването в Северно Косово няма да се отрази пряко върху решението на ЕС относно предоставянето на кандидат-членски статут на Сърбия през март, но ще окаже натиск върху Белград в навечерието на бъдещо важно решение за Косово.
					От Линда Карадаку и Игор Йованович за Southeast European Times от Прищина и Белград – 17/02/12
 
					 
						
Според ЕС проведеният тази седмица референдум от сърбите в Северно Косово за непризнаване на косовските държавни институции „не е от помощ“ за присъединяването към ЕС. [Ройтерс]
						Според официален представител проведеният тази седмица референдум на сърбите в Северно Косово „не е от помощ“ за надеждите на Сърбия за присъединяване към ЕС и за регионалната стабилност, но не е задължително то да се отрази върху надеждите на Сърбия за присъединяване към Съюза. 
						Говорителката на ЕС Мая Кочиянчич каза за SETimes, че „едностранните действия, като например референдумът“, не помагат за решаване на ситуацията в северната част на Косово. 
						Позицията на ЕС, посочи тя, е че „ситуацията в Северно Косово е трудна и може да бъде решена само чрез диалог и премахване на ограниченията върху свободата на движение, а не чрез референдум.“ 
						Тя не отговори директно на въпроса дали референдумът ще окаже влияние върху решението за статута на Сърбия. „Решението за кандидат-членския статут трябва да се вземе от [Европейския] съвет“, допълни тя. 
						Резултатите от референдума тази седмица обаче трудно могат да се пренебрегнат от ЕС и Белград. Повече от 75 % от сърбите в Северно Косово са гласували, като 99,74 % от тях не са съгласни със установяването на косовски институции в техните общини. 
						Гласуването се проведе в няколко общини в северната част на Косово, но не беше признато от Прищина и Белград. 
						„Това решение на ръководителите на общини в Северно Косово може само да намали потенциала на страната и не е от полза за сърбите в [Косово]. То не помага на държавата да защити своите легитимни интереси в Косово и Метохия“, заяви сръбският президент Борис Тадич. 
						Сръбските власти бяха особено загрижени, защото очакват решението на ЕС относно кандидат-членския статут на страната да бъде взето в края на февруари или началото на март. 
						Ръководителят на екипа на сръбското правителство в преговорите с Косово Борислав Стефанович, каза за SETimes, че организирането на референдума е „политически авантюризъм, замислен в кухнята на опозиционните партии в Белград.“ 
						„Това обаче няма да се отрази на кандидатурата на Белград за членство в ЕС, защото тя зависи от диалога с Прищина, т.е. преди всичко от споразумението относно регионалното представителство на Прищина. Този диалог не засяга въпросите, гласувани на референдума в Северно Косово“, каза Стефанович за SETimes. 
						Той обаче посочи, че Белград е готов на компромис в преговорите за регионалното представителство на Прищина, но подчерта, че Прищина поставя „максималистични искания". Разговорите са насрочени за 21 февруари в Брюксел. 
						Огнен Прибичевич, бивш сръбски посланик в Германия, смята, че референдумът няма да се отрази пряко върху кандидатурата на Белград за членство в ЕС. 
						„За западните държави е ясно, че Белград няма решаващо влияние в Северно Косово. Ето защо кандидатурата зависи преди всичко от постигането на споразумение за регионалното представителство на Прищина. Ако бъде постигнато такова споразумение, Сърбия ще получи статут на кандидат-членка", каза Прибичевич. 
						Според директора на проекта „Компромис за Косово“ Александър Митич обаче резултатът от референдума поставя предизвикателство пред сръбските власти, които трябва да решат дали да проведат местни избори в Косово тази пролет. 
						„Едно от основните искания на Германия е Белград да се откаже от провеждането на местни избори в Косово, за да получи статут на кандидатка за членство. След ясно изразената воля на сърбите в Северно Косово ще бъде много трудно това да бъде изпълнено и в този контекст съществува известна връзка между референдума и статута на страната като кандидатка за членство в ЕС“, каза Митич за SETimes. 
						Пирибичевич е съгласен, че правителството ще бъде изправено пред голямо предизвикателство. „Ако Белград не получи предложение за кандидатура, в Сърбия това ще се изтълкува като отхвърляне от ЕС. Същевременно Брюксел ще смята, че Сърбия не желае да се присъедини към ЕС, защото не е направила всичко, за да спечели статута на кандидатка за членство. След съобщенията за референдума в Северно Косово властите ще бъдат под натиск заради предприемането на евентуални други действия в Косово и затова би било най-добре, ако Белград получи кандидат-членски статут сега“, заяви Прибичевич. 
						Косовският анализатор Авни Зогиани, директор на косовската НПО „Чоху“ ("Стани"), обаче твърди, че след повече от десет години международна администрация и четири години след обявяването на независимостта Косово „на практика се намира в началната точка, що се отнася до отношенията със своето сръбско малцинство.“ 
						„Референдумът е само върхът на една ситуация, която международната общност и местните власти отказват да решат съвместно. През всичките тези години само слушаме от всички страни за интеграция на Севера, докато същевременно тази част се управлява от структури, които никога не са се възприемали като част от косовските институции“, заяви Зогиани за SETimes.

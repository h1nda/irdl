Косовските мюсюлмани празнуват рамазан
					19/08/2010
					Религиозни и политически лидери подчертават толерантността и милосърдието по време на рамазан. 
					От Линда Карадаку за Southeast European Times от Прищина -- 19/08/10
 
					 
						
Косовски албанки се събират за вечерна молитва на 17 август в Прищина. [Лаура Хасани/SETimes]
						Спазвайки традициите на рамазана в Прищина, 40-годишният Флорент Исмаили споделя, че ислямът е религия на хармонията. 
						"В корана се казва, ако помогнеш на един човек, помагаш на човечеството, а ако нараниш един човек, нараняваш човечеството. Мюсюлманите трябва да бъдат добър пример за цялото човечество и затова се гордея, че съм мюсюлманин и албанец", каза Исмаили за SETimes. 
						Ислямът „ни помага да бъдем по-зрели, по-спокойни, по-лоялни и по-отдадени", посочи той. „Това е мисията на рамазана." 
						Свещеният месец изисква подобаващи мисли и поведение, обясни той. Действията на хората трябва да са искрени и те да се грижат за своите деца, съпруг, родители и приятели. Дори и ако бъде предизвикан, човек трябва да избягва конфликтите и просто да отговори, че спазва рамазана. 
						Въпреки че децата му са само на 4 и 6 години, Исмаили казва, че те вече осъзнават значението на празника. 
						„Те знаят, че трябва да проявяват по-голямо разбиране и да слушат своите родители. Много са внимателни преди ифтара, когато цялото семейство сяда и чака да му бъде позволено да яде", разказва той. 
						Той подчерта, че ислямът проповядва морални ценности, като отговорност, уважение към семейство, работа и отдаденост и насърчава щастието. 
						 Политическите и религиозни лидери в Косово също засягат подобни теми. 
						Косовският мюфтия Наим Тернава подчертава, че изпълненият с любов живот при спазване на моралните ценности стои в основата на щастието. „От всички нас се иска да създадем чрез работата си възможно най-добри условия за по-достоен живот за всички, които живеят и обичат тази страна", каза той в своето обръщение по случай рамазан тази година. 
						Като цитира корана, той призова вярващите да „си сътрудничат в благотворителност и милосърдие, а не в грехове и враждебност”. 
						По време на среща с Тернава и ислямската общност премиерът Хашим Тачи заяви, че религиозната толерантност в Косово може да служи като модел за региона. 
						Тачи заяви също, че очаква ислямската общност в Косово да има значителен принос за подготовката на заседанието на общото събрание на ООН през септември, когато е вероятно Косово да бъде включено в дневния ред.

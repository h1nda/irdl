Председателят на ЕК Барозу предложи помощен пакет от 500 млн. евро за България
					06/03/2009
					 
						БРЮКСЕЛ, Белгия -- ЕС може да отпусне 500 млн. евро безвъзмездна помощ на България за преодоляване на последиците от глобалната финансова криза, каза в четвъртък (5 март) председателят на Европейската комисия Жозе Мануел Барозу по време на среща с българския премиер Сергей Станишев. По време на посещението си в Брюксел Станишев се срещна още с еврокомисаря по енергетиката Андрис Пиебалгс и еврокомисаря по паричните въпроси Хоакин Алмуня. По време на срещата си с Пиебалгс Станишев настоя, че ЕС би трябвало да продължи да изплаща компенсации на България за закриването на четирите реактора на АЕЦ "Козлодуй" в светлината на огромните загуби, които страната е понесла по време на януарската криза с природния газ.
						Други новини -- В четвъртък, както се очакваше, парламентът отхвърли конституционните промени, които биха допуснали провеждането на два или повече избора в един и същи ден. Националното движение за стабилност и възход, член на управляващата коалиция, искаше изборите както за българския, така и за Европейския парламент да се насрочат за един и същи ден, тъй като се падат на разстояние три месеца един от друг. Коалиционните му партньори – Българската социалистическа партия и Движението за права и свободи – обаче се възпротивиха на идеята. (БНР, София Ехо, Фокус - 06/03/09; БTA, БГНЕС, Агенция София Нюз, Дарик - 05/03/09)

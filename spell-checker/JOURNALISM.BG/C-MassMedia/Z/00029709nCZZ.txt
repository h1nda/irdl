Дипломатически дневник: Среща между турския и сръбския външен министър
					24/03/2009
					Сръбският външен министър Вук Йеремич посети Анкара. Още в дипломатическите новини: македонският външен министър Антонио Милошоски е на обиколка из балтийските държави, за да спечели подкрепа за кандидатурите на Македония за НАТО и ЕС; председателят на албанския парламент Йозефина Топали се срещна с чешкия външен министър Карл Шварценгберг.
					 
						
Сръбският външен министър Вук Йеремич каза, че Сърбия и Турция са решени да засилят двустранните си отношения. [Гети Имиджис]
						
						Турският външен министър Али Бабаджан и гостуващият му сръбски колега Вук Йеремич заявиха в петък (20 март), че и двете страни са решени да засилят двустранните си отношения независимо от различията относно Косово. „Различните ни позиции относно Косово не трябва да ни попречат да разширим партньорството си,” каза Бабаджан на обща пресконференция с Йеремич след тяхната среща в Анкара. Той обеща пълната подкрепа на страната си за интеграционния процес на Белград в ЕС. Йеремич каза, че както Сърбия, така и Турция са ключови държави за поддържането на мира и стабилността на Балканите. Йеремич се срещна и с президента Абдула Гюл. 
						*** 
						
						Македонският външен министър Антонио Милошоски отпътува в понеделник (23 март) на четиридневно посещение в Литва, Латвия и Естония. По време на посещението си Милошоски ще се срещне с местни лидери за обсъждане на възможностите за по-нататъшно развитие на двустранните отношения и задълбочаване на сътрудничеството. Той ще се съсредоточи специално върху възможностите за подпомагане на кандидатурите на Македония за членство в НАТО и ЕС. Сегашната ситуация в Македония, президентските и местните избори в страната и цялостната ситуация в Югоизточна Европа също ще бъдат в дневния ред. 
						*** 
						
						Турският президент Абдула Гюл ще замине за Брюксел в четвъртък (26 март), за да обсъди начините за ускоряване на преговорите за присъединяване на Турция към ЕС, казаха правителствени източници в петък. По време на двудневното си посещение Гюл трябва да се срещне с председателя на Европейската комисия Жозе Мануел Барозу. Гюл ще бъде придружен от външния министър Али Бабаджан и новия главен преговарящ на Турция с ЕС, Егемен Багъш. 
						*** 
						
						Сръбският външен министър Вук Йеремич се срещна с гръцкия заместник външен министър Милитиадес Варвициотис, който бе на тридневно официално посещение в Белград миналата седмица. Двамата дипломати обсъдиха двустранните отношения, ситуацията на Балканите, напредъка на Сърбия към членство в ЕС и събитията в Косово. 
						*** 
						Председателят на албанския парламент Йозефина Топали се срещна на 17 март в Брюксел с чешкия външен министър Карл Шварценберг, чиято страна понастоящем заема ротационното председателство на ЕС. Двамата отново потвърдиха, че кампанията на Албания за кандидат-членски статут в ЕС и либерализирането на визовия режим за Албания са първостепенни приоритети в дневния ред на ЕС и Албания. На 17 март в Тирана албанският външен министър Лулзим Баша и чешкият заместник външен министър Томаш Пояр се договориха да съгласуват усилията си за подкрепа на кандидатурата на Албания за членство в ЕС 
						
						(Различни източници 17/03/09-24/03/09)

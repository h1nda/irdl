Ахтисаари каза, че независимостта е единственият отговор за Косово
					28/03/2007
					Косовските албански лидери приветстваха доклада на специалния пратеник на ООН до Съвета за сигурност, докато Белград настоява преговорите да продължат. Междувременно ръководителят на НАТО Яп де Хоп Схефер каза в Брюксел, че Алиансът единодушно подкрепя плана.
					От Беким Грейчевчи за Southeast European Times от Прищина – 28/03/07
 
					 
						
Изглед от центъра на Прищина. Очаква се Съветът за сигурност да реши по-късно тази година какво ще е бъдещето на Косово, сръбската провинция, която е под надзора на ООН през последните осем години. [Гети Имиджис]
						В доклад, представен в понеделник (26 март), пратеникът на ООН Марти Ахтисаари посочва пред Съвета за сигурност, че независимост под надзора на международната общност е единственото реално приложимо решение за Косово. Бившият финландски президент отправи тези препоръки след няколкомесечни преговори между Белград и Прищина, които не успяха да доведат до сближаване на коренно противоположните позиции на двете преговарящи страни. 
						В полза на плана се изказаха генералният секретар на ООН Бан Ки Мун, Държавният департамент на САЩ, Обединеното кралство, Председателството на ЕС и НАТО. В Прищина лидерите на косовските етнически албанци приветстваха изказването на Ахтисаари и се опитаха да изпратят послания към сръбската общност в провинцията. 
						"Независимостта на Косово ще бъде в полза за всички граждани, както за албанското мнозинство, така и за общностите на малцинствата. Тя ще е в служба на мира, стабилността и общия просперитет на страната ни," каза президентът Фатмир Сейдиу. 
						Косовският премиер Агим Чеку призова 100-те хиляди сърби в провинцията да спрат да бойкотират местните институции и да приемат плана на Ахтисаари. Сърбите са "добре дошли в нашето общество, искрено ги приканваме заедно да изградим бъдещето," каза той. 
						Несръбските малцинства в Косово заявиха по-рано, че подкрепят идеята за независимост под международен надзор. Косовската Турска демократическа партия заяви, че планът на Ахтисаари осигурява всички условия за съществуването на турската общност - като език, култура и образование. 
						Косовските сърби и властите в Белград обаче продължават да се надяват, че Москва ще блокира процеса на одобряване на плана от Съвета за сигурност и ще наложи продължаване на преговорите за статута. 
						"Русия ще блокира одобряването на нова резолюция за Косово, докато не бъде намерено приемливо и за двете страни решение," каза Оливер Иванович, виден лидер на косовските сърби. 
						Във вторник сръбският премиер Воислав Кощуница излезе с декларация, в която посочи, че Русия ще осуети плана на Ахтисаари с "историческо вето". Той каза, че е убеден, че това ще доведе до нови преговори с нов посредник от страна на ООН. 
						Руският външен министър Сергей Лавров обаче изглежда не желае да ангажира Кремъл с открита конфронтация в Съвета за сигурност. Той каза пред репортери, че Москва все още проучва плана. "Мисля, че още е рано да се каже кой и как ще гласува," каза Лавров. 
						В Брюксел генералният секретар на НАТО Яп де Хоп Схефер каза, че членовете на Алианса са преодолели всякакви различия относно Косово и единодушно подкрепят плана на Ахтисаари. Налице е "ясно и силно усещане за единство" по този въпрос, каза той пред репортери след заседание на Северноатлантическия съвет (САС). 
						Де Хоп Схефер изрази също надежда, че Съветът за сигурност ще реши въпроса с Косово в рамките на няколко седмици или месеци. "Няма смисъл да се бърза по този въпрос в Съвета за сигурност, но, от друга страна, не трябва да има и ненужно бавене," каза той. Очаква се Съветът да проведе първия си официален дебат по плана на 3 април. 
						Ръководителят на НАТО призна, че въпросът за статута е труден за Белград, но каза, че НАТО е готова да инвестира във връзките си със Сърбия в рамките на програмата "Партньорство за мир". 
						Заместник държавният секретар на САЩ Никълъс Бърнс, който присъства на заседанието на САС във вторник, каза, че макар да очаква тежки моменти в Съвета за сигурност на ООН, вероятно до месец май ще бъде намерено решение. Той каза, че Вашингтон подкрепя предложенията на Ахтисаари и се противопоставя на идеята за по-нататъшни преговори. 
						"Няма да приемем никакви основни изменения в плана [на Ахтисаари]," е казал Бърнс.

Новото албанско правителство положи клетва
					12/09/2005
					"Албанците заслужават способно, честно и справедливо правителство," каза президентът Алфред Мойсиу по време на клетвената церемония в неделя на новия кабинет начело със Сали Бериша от Демократическата партия.
					От Ерлис Селимай за Southeast European Times от Тирана -- 12/09/05
 
					 
						
Албанският президент Алфред Мойсиу (на първия ред, третият отляво) и премиерът Сали Бериша (на първия ред, вторият отляво), позират с новото правителство след церемонията по полагане на клетва в неделя (11 септември). [Гент Шкулаку]
						Новият премиер и новият кабинет на Албания положиха клетва в неделя (11 септември) на церемония, на която присъства президентът Алфред Мойсиу. Ден по-рано парламентът одобри новото правителство, оглавявано от Сали Бериша, чиято Демократическа партия (ДП) спечели изборите на 3 юли.
						Кабинетът на Бериша бе подкрепен от 84 депутата, докато 53 гласуваха "против". Одобрението дойде след двудневни дебати.
						В петък Бериша представи програмата си и списъка на министрите и заяви, че в бъдеще ще наблегне на укрепването на демократичните институции, борбата с корупцията и подобряването на обществения ред с цел да поведе Албания към членство в структурите на ЕС и НАТО.
						"Албанците заслужават способно, честно и справедливо правителство," каза Мойсиу по време на церемонията в неделя. "Убеден съм, че новото мнозинство, съчетавайки човешките си възможности и професионални умения с необходимата политическа воля, ще направи възможно и осъществимо едно добро управление."
						Както бе обещал по-рано, Бериша намали броя на министерствата от 19 на 14. В кабинета ще има един заместник-премиер -- адвокатът Илир Русмайли. Един от основните му членове ще бъде бившият албански посланик в Париж, писателят Бесник Мустафай. Той оглавява външното министерство.
						Поне петима от министрите са на възраст между тридесет и четиридесет години. Сокол Олдаши, на 32 г., оглавява вътрешното министерство, в което се сливат досегашните министерства на обществения ред и местното самоуправление. Министерствата на териториалното развитие и туризма и на културата, младежта и спорта ще се слеят в едно министерство на културата и туризма, ръководено от Буяр Лескай, на 39 г.
						Аренца Трошани, 32-годишен адвокат, бе назначен за министър на интеграцията, а Алдо Бумчи, на 31 г., стана министър на правосъдието. Министерството на транспорта и далекосъобщенията се оглавява от Лузлим Баша, на 31 г. 
						Финансовото министерство ще поеме Ридван Боде, а министерство на земеделието Йемин Гяна. Министерствата на икономиката, енергетиката и търговията се сливат в едно ведомство, оглавявано от Генч Рули, министър на икономиката. Максим Чикули поема министерството на здравеопазването.
						След полагането на клетва от правителството Бериша свика заседание на кабинета.
						Според анализаторите благодарение на силната парламентарна подкрепа Бериша не би трябвало да изпита големи затруднения при избора на нов президент през 2007 г. Този въпрос се разглеждаше като възможен проблематичен елемент, но по всичко личи, че Бериша е спечелил достатъчно силен мандат, така че да не допусне политическа криза.

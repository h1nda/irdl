СПМ се надява да създаде основата за бъдещето на БиХ. 
					21/06/2007
					Две седмици преди новият върховен представител да поеме поста, международни представители обвиниха политическите лидери в БиХ, че блокират реформите и пътя на страната към Европа. 
					От Влатко Вукотич за Southeast European Times от Баня Лука – 21/06/07
 
					 
						
Управителният съвет на Съвета за прилагане на мира заседава в Сараево. [СВП]
						Управителният съвет на Съвета за прилагане на мира изрази безпокойство от политическата ситуация в Босна и Херцеговина (БиХ) по време на заседанието си по-рано тази седмица в Сараево. Съветът, който започна двудневната си среща в понеделник (18 юни), посочи, че политическите лидери в страната носят отговорността за хаоса заради агресивните си изказвания и противопоставянето си на напредъка. 
						"От април 2006 г. е настъпил почти пълен застой в прилагането на мира и извършването на реформите, необходими за сключване на Споразумение за стабилизация и асоцииране (ССА)," посочва Съветът, имайки предвид първите официални стъпки към членство в ЕС. 
						Групата похвали върховния представител Кристиан Шварц-Шилинг за приноса му през неговия мандат, но го разкритикува за това, че е позволил политическата ситуация да се влоши. 
						Международната общност няма да толерира застрашаване на Дейтънското мирно споразумение и няма да се отнася пасивно към провокативни изявления и действия, посочи Съветът в декларация, приета по време на срещата. 
						Декларацията очертава стратегия за бъдещия върховен представител Мирослав Лайчак, който встъпва в длъжност на 2 юли. Политическата безизходица в страната, както и страховете, че евентуалната независимост на Косово може да предизвика движение за отцепване на сърбите, накара Запада да отложи закриването на офиса на СВП с една година и да назначи Лайчак, който да поеме поста. 
						Липсата на напредък - особено в конституционните и полицейските реформи - застрашава икономическите перспективи на БиХ. СПМ е особено разочарован от блокирането на конституционната реформа. Последното усилие за рестартиране на процеса се провали в края на миналата седмица, когато представителите на водещите партии не можаха са постигнат съгласие за решение. 
						В декларацията на СПМ се казва, че подписването на ССА с ЕС трябва да бъде главен приоритет на страната. За да се случи това, трябва да има конкретен напредък в реформата на полицията и сътрудничеството с Хагския трибунал. 
						Членовете на СПМ отхвърлиха също неотдавнашните изказвания, намекващи, че компетенциите трябва да се върнат обратно от държавно ниво към автономните области. Република Сръбска под управлението на премиера Милорад Додик наскоро отново повтори заплахата си да предизвика референдум за отцепване, ако автономията на областта бъде отслабена без нейно съгласие. Федерация БиХ - с подкрепата на члена на председателството на БиХ Харис Силайджич - подкрепи премахването на етническите граници в страната. 
						Укрепването на държавните институции трябва да продължи, посочи СПМ, със задължението юрисдикциите да се трансформират от ниво автономни области на ниво държава, така че да могат да бъдат завършени необходимите реформи. 
						Членове на управителния съвет на СПМ са Съединените щати, Русия, Великобритания, Япония, Канада, Германия, Франция, Италия, Турция, която представлява организацията на ислямските страни, Холандия и Испания, които имат статут на наблюдателки, Португалия, която поема председателството на ЕС, и един представител на Европейската комисия.

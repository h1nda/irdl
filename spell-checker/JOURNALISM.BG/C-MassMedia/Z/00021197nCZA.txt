Продължава враждата между Гърция и Македония за името на бившата югославска република
					09/01/2007
					Изминаха дванадесет години, откакто ООН посредничи за сключването на временно споразумение между Гърция и Македония, но широко разпространеното мнение, че спорът за името ще бъде забравен след време, изглежда все по-нереалистично.
					От Джон Демопулос за Southeast European Times от Атина -- 09/01/07
 
					 
						
Международното летище в Скопие е в центъра на последния спор. [Архив]
						Краят на декември мина под знака на ново разгаряне на продължаващия спор между Гърция и Македония. Катализаторът този път бе обявяването на новото наименование на скопското летище - "Александър Македонски". 
						Обвинявайки Скопие, че фалшифицира историята, гръцкият външен министър Дора Бакоянис повтори заплахата на премиера Костас Караманлис отпреди два месеца да наложи вето на кандидатурата на Македония за ЕС. 
						"След повече от 2000 години историята не може нито да се променя, нито да се фалшифицира," каза Бакоянис. "Тяхното поведение се рзминава със задълженията за добросъседски отношения, установени във временното споразумение и в задълженията им към ЕС. Това не служи и на амбициите им за присъединяване към евроатлантическите структури. Гърция разясни своето становище на съюзниците и партньорите си. Това е становище, подкрепено от цялата държава." 
						Културното наследство на древните македонци, чийто апогей е управлението на Александър, се оспорва разгорещено, откакто държавата обяви независимостта си от Югославия през 1992 г. Елементите на спора включваха името "Македония", звездата от Вергина, открита в Гърция, но използвана и досега във видоизменена форма върху официалното знаме на Македония и оспорваното наличие на "македонско малцинство" в Северна Гърция. 
						Гръцката северна провинция Македония е особено чувствителна към узурпацията на културата на региона, създавайки огнище на протест срещу политиките на македонското правителство в началото на 90-те години. Министърът, отговарящ за управлението на региона, чието летище, за да се объркат нещата още повече, носи името "Македония", бе също толкова твърд в критиките си за преименуването на скопското летище. 
						"Ние искаме добри междусъседски отношения с тях, но не искаме да виждаме изкривяване на историческите истини," заяви министър Георгиос Каланцис. "Подобни действия са неприятелски и няма да осигурят решение на съществуващите проблеми в тяхната страна." 
						Също миналия месец Атина реагира остро на изразяването на загриженост от македонското правителство за съдбата на "македонското малцинство" в Северна Гърция, съществуването на което Бакоянис отрича твърдо. 
						Решения относно името на бившата югославска реублика, все още известна в ООН като БЮРМ, бяха предложени от специалния пратеник Матю Нимиц през 2005 г., но те бяха отхвърлени и от двете страни. С напредването на перспективите за членство на Македония в ЕС и НАТО обаче и двете страни в спора са под натиск да пожертват известен домашен политически капитал, за да постигнат взаимно приемлив компромис.

Столицата на БиХ е обявена за първия Междукултурен град
14/01/2004
Макар че все още носи раните на междуетническия конфликт, уникалните форми на междукултурна толерантност в Сараево превръщат града в идеалния обект на проекта на Съвета на Европа за междукултурен диалог и предотвратяване на конфликти.
От Антонио Пръленда за Southeast European Times в Сараево - 14/01/04
 
 
Специалният представител на Генералния секретар на Съвета на Европа Соня Мозер-Старах официално обяви Сараево за първия Междукултурен град на Съвета на Европа на 10 декември в столицата на БиХ.
Символичният акт е част от пилотен проект, основаващ се върху Декларацията на съвета на Европа за междукултурния диалог и предотвратяване на конфликти. Сараево ще носи титлата Междукултурен град до декември 2004 г. През тези 12 месеца градът ще бъде домакин на културни конференции, фестивали и дебати, всички целящи да стимулират по-широк диалог между различните култури.
Според Мозер-Старах, " Сараево е отличен с тази титла поради уникалната си традиция в различните форми на толерантност."
Президентът на сараевския Международен център за мир Ибрахим Спахич и заместник-министърът на външните работи на БиХ Лидия Топич откриха съвместно инициативата "Междукултурен град". Комитетът на министрите на Съвета на Европа бе потвърдил кандидатурата на Сараево в края на ноември.
"Благодарение на уникалните си характеристики Сараево представлява истинско вдъхновение за проекта, в който вероятно ще участват 45 държави-членки на Съвета на Европа, както и пет други държави-партньори," каза Спахич. "Нашият град влезе във фокуса на вниманието поради факта, че самата идея за Декларация за междукултурния диалог и превенция на конфликтите е идентична с всички исторически събития, които Сараево е преживяло през миналия век и които преживява днес."
"Сараево действително заслужава тази титла поради факта, че в началото на 90-те години на миналия век той бе символ на жертви, докато днес той е символ на реконструкцията във всички нейни аспекти," заяви министърът на благоустройството Сафет Халилович.
Официалната промоция на проекта и обявяването на столицата на БиХ за първия Муждукултурен град се реализира по време на церемония по откриването на тридневен Международен форум в Сараево. Присъстваха приблизително 100 участници от всички континенти.
На церемонията Спахич каза, че проявата ще се концентрира върху намирането на нови пътища за развитие на културата и диалога. Трима известни писатели и учени - Твърдко Куленович, Зденко Лесич Никола Ковач - представляваха БиХ. Организирани бяха няколко художествени изложби, а местни религиозни водачи направиха обръщения към участниците.
Според Пахич няколко ключови институции са подкрепили проекта " Сараево - първият Междукултурен град". Това е от решаващо значение поради хроничната липса на подкрепа за големи културни проекти в икономически изостаналата страна, каза той.

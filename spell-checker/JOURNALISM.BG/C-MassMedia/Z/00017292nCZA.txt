Датата на черногорския референдум за независимост ще бъде определена на 7 февруари
					19/01/2006
					Точната дата на референдума за независимост на Черна гора ще бъде определена на 7 февруари, каза в сряда председателят на парламента Ранко Кривокапич. Очаква се гласуването да бъде през април.
					(AП, Ройтерс, Дау Джоунс, СЕЕ Сикюрити Монитор - 18/01/06; AП, ДТТ-НЕТ, СЕЕ Сикюрити Монитор - 17/01/06; Венецианска комисия към Съвета на Европа - 17/12/05)
 
					 
						
Черногорският президент Филип Вуянович поиска специално заседание на парламента на 7 февруари за насрочване на датата на референдума. [AФП]
						Черногорските депутати ще проведат специална сесия на 7 февруари за определяне на датата за провеждане на референдума за независимост на републиката, обяви в сряда (18 януари) председателят на парламента Ранко Кривокапич след внесеното по този повод предложение от президента Филип Вуянович. 
						 Сключено с посредничеството на ЕС през февруари 2003 г. споразумение, съгласно което бе създаден държавният съюз на Сърбия и Черна гора, предвижда всяка от държавите членки да има право да напусне съюза след три години. 
						 Като цитира източници от канцеларията на Вуянович, АП съобщи, че между насрочването на датата за референдума и действителното му провеждане трябва да има минимален интервал от 45 дни, а гласуването трябва да предшества местните избори в републиката в края на април. 
						Според всеобщите очаквания референдумът ще се състои между началото и средата на април. Междувременно управляващата коалиция, която подкрепя независимостта, и опозиционните партии, които се застъпват за оставането на републиката в рамките на държавния съюз, трябва да се договорят за правилата на референдума. 
						Признавайки правото на Черна гора да проведе референдум, ЕС подчерта и нуждата от ясни правила, които няма да оставят място за съмнение относно легитимността на гласуването или резултатите от него. 
						Миналия месец Венецианската комисия към Съвета на Европа огласи мнението си за съвместимостта на съществуващото законодателство за референдумите в Черна гора с приложимите международни стандарти. 
						Макар и да намира черногорските закони за съответстващи на международните стандарти, комисията препоръча да се проведат преговори с посредничеството на ЕС между управляващото мнозинство и опозиционните партии. По всяка вероятност посредник в преговорите ще бъде специалният пратеник на ЕС Мирослав Лайчак от Словакия. 
						Един от тези въпроси е специфичното мнозинство, необходимо за гарантиране на приемането на резултатите от референдума от всички основни политически групи в Черна гора. "Ако бъде постигнато консенсусно решение относно необходимото мнозинство, това ще увеличи легитимността на резултата от референдума, а ако такова мнозинство бъде постигнато, то ще представлява солидна база за независимостта на Черна гора," казват от комисията. "Други въпроси, по които трябва да се търси съгласие в такива преговори, включват текста на въпроса на референдума, правилата за провеждане и финансиране на кампаниите, неутралността на обществените медии, провеждането на гласуването и други свързани с материята въпроси." 
						 Неотдавнашните социологически проучвания сочат, че черногорските избиратели остават разделени почти напловина по въпроса за независимостта. Правителството на премиера Мило Джуканович демонстрира увереност, че мнозинството ще подкрепи разпадането на държавния съюз. 
						Опозицията предлага да се приеме, че най-малко 50 % от всичките 440000 граждани с право на глас в републиката трябва да кажат "да" за независимостта на Черна гора, за да бъде референдумът успешен. Джуканович и неговите поддръжници, които са за независимост, смятат, че за това са достатъчни между 25 и 40 % от гласовете.

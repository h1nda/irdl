Специална полицейска част блокира път в Македония, иска среща с лидерите
23/01/2003
Въоръжени членове на специалните полицейски части, известни като "Лъвовете", блокираха пътя близо до македоно-косовската граница, настоявайки за запазване на работните им места и изплащане на стари възнаграждения.
(Ройтерс, АП, Радио "Гласът на Америка", Макфакс - 22/01/03)
 
 
В сряда (22 януари) стотици полицаи от македонските сили за борба с безредиците се оказаха в напрегната ситуация срещу 1000 въоръжени бойци от специалното полицейско подразделение, познато като "Лъвовете", на 20 км от Скопие. Разгневени от искането на членове на правителството за разформироване на частта, "Лъвовете" блокираха пътя, водещ до границата на Македония с Косово.
Тежко въоръжени и облечени в камуфлажни униформи, протестиращите преградиха пътя с джипове и камиони. Стотици полицаи от отрядите за борба с безредиците бяха изпратени, но след това принудени да се отдръпнат на повече от 100 м, за да се избегне въоръжен сблъсък.
След неуспеха на преговорите с представители на Министерство на вътрешните работи, протестиращите заявиха, че няма да се оттеглят, докато не бъдат изпълнени техните искания. "Лъвовете" искат получаване на статут на редовни полицаи и изплащане на стари възнаграждения. Те искат също така среща с президента Борис Трайковски и премиера Бранко Цървенковски.
''Блокадата ще продължи до срещата с Трайковски'', е заявил Тони Михайловски, говорител на Независимия синдикат на "Лъвовете". Той е добавил, че протестиращите ще прибягнат до сила само ако се наложи да се защитават. Михайловски е разкритикувал властите за тяхното отношение към подразделението и местните медии за водената от тях кампания срещу "Лъвовете".
Македонската новинарска агенция Макфакс цитира висш полицейски началник, който е заявил, че на протестиращите не са давани никакви обещания и че "на "Лъвовете" им е посочено ясно, че полицейските части за борба с безредиците ще прибягнат до използване на сила, ако блокадата на пътя не бъде вдигната до определения срок".
''В момента ситуацията е много напрегната, но мирна'', заяви представител на полицията. ''Преговорите за разрешаване на конфликта обаче се провалиха''.
Специалната полицейска част бе сформирана преди две години от бившия министър на вътрешните работи Любе Бошковски за борба с бунтовниците по време седеммесечния конфликт в страната. След приемането на предложения от Запада мирен план през август 2001 г., международните представители поискаха разформироването на частта. Имайки предвид силните й връзки с бившата управляваща партия ВМРО-ДПМНЕ, западните представители и политици от опозицията обвиниха правителството на бившия премиер Любчо Георгиевски, че е използвало "Лъвовете" за собствени политически цели.
След парламентарните избори през септември 2002 г., представители на новото правителство призоваха за реформи във вътрешното министерство и изграждането на надеждна цивилна полиция. Някои от тях поискаха разформироването и трансформацията на "Лъвовете", много от които са запасняци и нямат опит като полицаи.

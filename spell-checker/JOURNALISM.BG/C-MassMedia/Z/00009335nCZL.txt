Програма, поощряваща отделните общини да работят заедно, постига забележителни резултати
15/12/2003
&lt;FONT size="1" color="gray" face="verdana"&gt;Програма, осъществявана със съдействието на Американската агенция за международно развитие (USAID), възстановява местните икономики и възкресява чувството за общност. [USAID]&lt;/font&gt;&lt;br&gt;&lt;br&gt;
След повече от 10 години война и санкции общините в балканските страни са разделени както физически, така и в личните си взаимоотношения. В ход е обаче програма за съживяване на общините, която преодолява разделенията и съдейства за възстановяване на градове и села.
От Лиз Барет за Southeast European Times - 15/12/03
 
 
Робърт Путнъм писа, че много хора в съвременна Америка се оказва, че "участват в играта сами", което означава, че местните общности са се разпаднали и обществото е станало значително по-индивидуалистично. Тази мисъл е валидна също в много райони на Балканите. Войната, както и напрежението на съвременния живот, разделиха общините. Регионът е пълен с градове и села, които остро се нуждаят от реконструкция и възстановяване, но не притежават финансови средства или воля да постигнат това. И ето сега една програма, подкрепяна от Американската агенция за международно развитие, с един куршум убива два заека: възстановява местните икономики и възкресява чувството за общност. Тя постига това чрез мобилизиране на човешките ресурси и цели едновременно с подобряване на качеството на живота.
Например, в Никсич, Черна Гора, едно грозно сметище от дълго време дразнеше очите и разваляше околната среда. И когато участниците в програмата "Съживяване на общините чрез демократично действие" (СОДД) проведоха първата си среща, открита за обществеността, на която бяха разгледани проблемите на града, въпросът за сметището се очерта като главен приоритет. В продължение на няколко месеца жителите на града работиха заедно не само за очистване на мястото, но и за да го превърнат в площадка за игра. Проектът не изискваше много финансови средства и с колективното участие на всички работата бе свършена бързо. А ефектът бе огромен. Най-вече той създаде положителна атмосфера сред жителите на града, които сега изпитват по-голямо уважение един към друг, както и към околната среда.
Площадката за игра е само един пример. Като цяло програмата се стреми да стимулира местната икономика, подкрепяйки малките и средните предприятия (МСП), построявайки нова инфраструктура, определяйки коя част от града следва да се реконструира, или чрез инвестиране в така наречената "мека инфраструктура", включваща програми за обучение на местните жители. Само в Черна Гора последните проекти предвиждат построяване на кей в Плав, реконструкция на парк в Тивър, инсталиране на ново осветление в крепостта в Бар и построяване на детска градина в Котор.
Навсякъде се използва един и същи метод. Първо, организира се среща с обществеността, на която всеки може да присъства. Координатор, назначен от Американската агенция за международно развитие, обяснява какви са целите на програмата и как тя работи, и събира първоначална информация за нуждите на местната общност. Следват няколко подобни срещи, в резултат на които се разпространява инициативата и максимален брой хора получават възможност да изразят мнението си.
След това участниците избират комитет за развитие на общината, състоящ се от 15-20 местни представители. На един от членовете може да бъде възложено да събира финансови средства, а на друг - да поддържа връзка с местните власти. Организаторите се стремят да осигурят участието на цялата община, като определят квоти за участие в комитета. Около 15-20% от тях трябва да бъдат жени и комитетът следва да отразява етническия състав на общината.
Обикновено на този етап се оформят три-четири предложения и комитетът трябва да избере едно от тях чрез гласуване. След като проектът е утвърден, комитетът трябва да реши как да го реализира. Тъй като неговите членове може да имат малък или никакъв опит в подобни дейности, координаторът и Американската агенция за международно развитие се включват, за да окажат съдействие. Наистина тази помощ е много важна част от програмата и цели да създаде у хората способността сами да вършат работата в бъдеще. Организаторите на програмата, например, провеждат занятия, където показват как се пишат предложения или обучават членовете на комитета как да подхождат към потенциалните донори. Комитетите се нуждаят от съдействие за провеждане на проектни проучвания и изготвяне на бизнес планове, както и от съвети за това как да контактуват с местните власти или със съответните институции. По думите на Владан Разнатович, ръководител на проект в представителството на Американската агенция за международно развитие в Черна Гора, "в центъра на вниманието са усилията да се помогне на гражданите да се организират и да могат сами да се справят с проблемите, като се превърнат в партньор на местните власти".
Комитетът трябва да събере най-малко 25% от необходимите средства, а останалата част се отпуска от Американската агенция за международно развитие. Тези 25% могат частично да се осигурят от труд или материали, предоставяни от местната общност. Като цяло, проектите струват около 50 000-100 000 евро. Средно в Черна Гора местната община осигурява повече от 40 процента от средствата.
Разнатович обяснява, че програмата отчита две тенденции на Балканите. Първо, международните донори започват да се отдръпват, така че големите финансови ресурси, които преди известно време заляха региона, започват да намаляват. Това означава, че страните трябва да разчитат повече на вътрешни ресурси и нараства необходимостта от привличане на чуждестранни инвеститори. Второ, докато по-рано властта бе силно централизирана, сега местните власти поемат все повече отговорности. Една от тези отговорности е те сами да управляват икономическото си развитие и да решават как да използват местните ресурси.
Задвижването на проектите не винаги е просто. Разнатович казва, че местните политици понякога се опитват да "отвлекат" проектите: "Това е изключително мощно средство, тъй като ние даваме инфраструктура на хората. Понякога местните политици искат да отклонят ресурси и да повлияят на проектите. Най-голямото предизвикателство е как да останеш независим". От време на време мощни заинтересовани групи или бизнес лобита също се опитват да окупират срещите и да ги насочат към техните тесни интереси. Но изпълнителите на проектите работят по такъв начин, че те да облагодетелстват цялата община.
В по-голямата си част хората с ентусиазъм участват и отделят много време за изпълнение на проектите. От започването на програмата в Черна Гора през април 2002 г. са пуснати в ход около 350 проекта. По оценка на Американската агенция за международно развитие 5-10% от жителите на общината са непосредствено включени в проектите. Постепенно приоритетът се премества от основната инфраструктура, като например осигуряване на постоянен приток на чиста вода, към по-предприемачески методи на икономическо развитие. Улиците и кафенетата на Котор станаха по-оживени, след като местният комитет за развитие на общината издигна сцена в центъра на града, където Асоциацията на кафенетата на Котор организира нощни представления. Пътеките около крепостта в града станаха по-приятни за разходка, откакто комитетът нае работници за почистването им. Малки стъпки може би, но мощен показател за това, какво могат да направят общините, ако работят задружно.

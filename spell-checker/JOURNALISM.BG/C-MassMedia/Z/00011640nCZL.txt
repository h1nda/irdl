Гърция засилва охраната по море за олимпиадата
29/07/2004
Планът на Гърция за гарантиране на сигурността на олимпиадата в Атина се разгръща с пълна сила и властите съобщиха, че десетки военни кораби вече патрулират в гръцки териториални води.
(АП, Си Ен Ен, "Дойче веле", "Катемерини", Македонска пресагенция - 28/07/04; АП, Ройтерс, АФП, Би Би Си, Македонска пресагенция - 27/07/04)
 
 
Мерките за сигурност за Летните олимпийски игри включват патрулни кораби в пристанищата и проверки на товарите. [АФП]
Наближава откриването на олимпиадата в Атина и безпрецедентния план на Гърция за гарантиране на сигурността на игрите се разгръща с пълна сила. Десетки гръцки военни кораби започнаха да патрулират в крайбрежните води, съобщи представител на военноморските сили в сряда (28 юли), един ден след като ракети "Пейтриът" бяха разположени около Атина и бяха включени камерите за наблюдение.
В рамките на плана за сигурност на стойност 1,2 милиарда евро, който включва две зони за морска охрана, най-малко 35 гръцки кораба ще наблюдават Йонийско море, Егейско море и районите около бреговете на Крит и Цикладските острови до края на август.
Военни кораби на НАТО ще патрулират във втората зона, извън гръцки териториални води. Целият Средиземноморски флот на алианса от около 15 кораба, който започна да изпълнява антитерористични задачи скоро след атентатите в Ню Йорк и Вашингтон на 11 септември 2001 г., ще участва в операцията, се съобщава в пресата.
Представител на гръцкия военноморски флот, пожелал анонимност, каза пред АП, че около 70 кораба са били проверени през последните няколко седмици. При нито една от проверките не е установена потенциална заплаха от страна на товар или екипаж. "Всички кораби с подозрително поведение" се проверяват, каза източникът, като добави, че броят на проверките ще се увеличи с наближаването на началото на игрите. На гръцките кораби помагат около десет военни хеликоптера и два военни патрулни самолета.
Бяха затегнати мерките за сигурност и на пристанище Пирея, което се намира на по-малко от 10 километра южно от центъра на Атина. Неотдавна бяха инсталирани два големи рентгенови апарата, временно предоставени от Съединените щати, и представители на американските митнически и гранични служби помагат на пристанищните служители да откриват товари, представляващи потенциален риск.
Рентгеновите апарати могат бързо да проверяват цели контейнери за скрити терористични оръжия. Според Си Ен Ен чрез тях може да се получи картина на вътрешността на стандартен 12-метров контейнер за по-малко от минута.
Фрегата ще патрулира във водите край пристанище Пирея и 200 моряка ще пазят най-малко осем круизни кораба, които ще се използват като плаващи хотели за високопоставени гости и официални лица по време на игрите, които ще се проведат от 13 до 29 август.
Представител на гръцките военновъздушни сили каза във вторник, че една седмица преди началото на игрите ще бъде създадена зона, в която полетите ще бъдат забранени.

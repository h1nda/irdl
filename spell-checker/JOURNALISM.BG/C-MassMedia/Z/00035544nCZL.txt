Сръбската полиция арестува двама души за нападение срещу журналист 
					04/08/2010
					 
						БЕЛГРАД, Сърбия -- Полицията съобщи във вторник (3 август), че е арестувала двама души за нападение срещу сръбския журналист Теофил Панчич. Двамата заподозрени, около 20-годишни, са били задържани в Белград. Те ще бъдат изправени пред съдия-следовател за разпит. Теофил Панчич беше нападнат в автобус на обществения транспорт от двама нападатели с метални пръти на 24 юли в Белград. Той получи наранявания на главата и ръцете. Панчич, водещ на рубрика в седмичника „Време”, е яростен критик на сръбския национализъм. (РТС, Танюг, Б92, АП - 03/08/10)

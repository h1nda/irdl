ЕС потвърди ангажимента си към кандидатурата на Турция
					20/05/2009
					 
						БРЮКСЕЛ, Белгия -- Във вторник (19 май) Европейската комисия (ЕК) и чешкото председателство на ЕС отново подчертаха подкрепата си за членството на Турция, въпреки противопоставянето от страна на Франция и Германия, съобщиха медиите. "ЕК е ангажирана с процеса на присъединяване на Турция към ЕС на основата на преговорната рамка, която е приета от всички страни членки и Турция през октомври 2005 г.", каза в Брюксел еврокомисарят по разширяването Оли Рен след разговори с турския външен министър Ахмет Давутоглу. Рен подчерта, че турското членство "е от фундаментален интерес за ЕС". Чешкият външен министър Ян Кохоут каза, че чешкото председателство се надява да отвори поне още една глава от присъединителните преговори с Турция -- тази за данъчната политика -- до края на мандата си като председател на ЕС на 30 юни. Давутоглу определи процеса на членство в ЕС на Турция като "еднопосочна улица", отбелязвайки, че процесът никога не спирал, освен ако страната кандидатка сама не се откаже от членството.
						Също във вторник Давтоглу и главният преговарящ на Турция с ЕС Егемен Багъш присъстваха на заседание на Съвета по асоцииране ЕС-Турция в Брюксел. В изявление, публикувано след това, ЕС приветства ангажимента на Турция за провеждане на проевропейски реформи, но призова страната да увеличи усилията си в реформата на съдебната система и борбата с корупцията. Той призова също към по-добра защита на правата на гражданите, включително свободата на словото и религията. Брюксел призова също така Турция активно да подкрепя продължаващите преговори за обединение в Кипър. (Анадолска информационна агенция, ДПА, Ройтерс, Синхуа, Си Ен Ей, Фамагуста Газет - 19/05/09)

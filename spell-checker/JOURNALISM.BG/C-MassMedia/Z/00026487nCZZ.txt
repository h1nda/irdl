Наука и технологии: Косово ще получи система за електронно държавно управление
					19/05/2008
					Система за електронно държавно управление ще модернизира публичната администрация на Косово. Още новини от областта на науката и технологиите: български физик е финалист в конкурса “Феймлаб”; сръбското здравно министерство започна кампания за ранна диагностика на рака на шийката на матката.
					 
						
[Гети Имиджис]
						Бъдещата електронна система за държавно управление ще помогне на Косово да постигне европейските стандарти за демократично развитие, заявиха експерти на Международната конференция по електронно държавно управление в сряда (14 май) в Прищина. Електронното държавно управление ще модернизира администрацията и ще позволи по-ефективното управление на сектори като образование, здравеопазване, сигурност, правосъдие и митници.
						*** 
						
Българският физик Венелин Кожухаров спечели конкурса за комуникация на науката “Лаборатория за слава - Феймлаб”, инициатива на проекта “Красива наука” на Британския съвет в девет държави от Югоизточна Европа. Кожухаров, на 27 г., бе избран измежду 11 финалисти да представлява България на международния финал в Обединеното кралство на 7 юни. 
						*** 
						Неотдавнашни изследвания показват, че от цяла Европа най-много жени се борят с рака на шийката на матката в Сърбия. Здравното министерство започва национална кампания за ранна диагностика на това заболяване. Годишно в Сърбия се установяват общо 1 400 случая на рак на шийката на матката, като това е втората по честота причина за смъртност при жените след рака на гърдата. 
						*** 
						
Гърция и Нигерия подписаха миналата седмица договор за сътрудничество в областта на науката, технологиите и икономиката. Документът бе парафиран по време на посещението на нигерийския министър на търговията и промишлеността Чарлз Угву в Гърция. 
						*** 
						Втори телефонен оператор започна работа на македонския пазар. “Онтел" стартира с оферта за безплатно свързване и безплатни неограничени повиквания в неговата мрежа. Повикванията към мобилни телефони ще бъдат с 15-20 % по-евтини, а вътрешните и международните разговори ще бъдат по-евтини с 60 %.
						*** 
						
Румънският министър на образованието Кристиан Адомнитей взе участие в "Румънско-австрийските дни на науката", двудневен симпозиум във Виена, който започна във вторник (13 май). Събитието се проведе в Технологичния институт и бе организирано от австрийското федерално министерство на науката и изследванията, румънското министерство на образованието, австрийската Агенция за развитие на изследванията и румънската Национална агенция за научни изследвания. 
						
(Различни източници - 12/05/08 - 19/05/08)

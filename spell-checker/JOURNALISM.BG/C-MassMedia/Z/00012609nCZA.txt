Доклад разглежда организираната престъпност в Гърция 
					11/11/2004
					В своя годишен публичен доклад гръцката полиция посочва кои национални групи участват в организираната престъпност и твърди, че престъпността е международен, а не местен проблем. 
					От Георгиос Анагностопулос за Southeast European Times от Атина – 11/11/04
 
					 
						
Контрабандата с наркотици е сред основните дейности на организираната престъпност в Гърция. [АФП]
						Според годишен доклад на гръцката полиция, изпратен до "Европол", властите са разследвали 157 случая на организирана престъпност през 2003 г. Описани са четиринадесет вида престъпления, от сравнително дребни, като използване на вътрешна информация при залагания и незаконна търговия с художествени произведения, до изключително тежки, включително контрабанда с наркотици, изнудване, фалшификация, детска порнография и трафик на хора. 
						Групировките от организираната престъпност най-общо са обединени по националност, като представителите на дадена националност обикновено се занимават с един и същ тип престъпления, установи докладът. Нито една от групировките, действащи в Гърция, не е достатъчно добре организирана да участва в международни операции. 
						Според полицията албанските престъпни групировки са най-добре организирани и най-жестоки, както и те най-често са готови да работят с гърци. Занимават се главно с контрабандно пренасяне на наркотици през границата, трафик на хора, кражби, обири и незаконна имиграция. Въпреки лошата слава на албанската организирана престъпност обаче докладът е установил, че броят на албанските граждани в Гърция, които се занимават с престъпна дейност, е сравнително малък. Само 1 на 3000 са обвинените по криминални дела. 
						Българските престъпни групировки в Гърция се занимават с фалшификации, трафик на хора и разпространение на наркотици, се казва в доклада. Престъпните групировки от Македония, Турция, Пакистан, Иран и Китай се занимават най-вече с нелегална имиграция. Руските и украински групировки се занимават главно с контрабанда на цигари и секстърговия. 
						Повечето от членовете на групировките използват модерни технологии, за да разширяват операциите си и да се изплъзват от полицията. В различна степен всички групировки използват груба физическа сила, за да осигурят вътрешното си единство и да сплашват жертвите си.

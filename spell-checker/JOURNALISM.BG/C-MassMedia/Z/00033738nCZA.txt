Косово депортира самозван имам и затвори джамия 
					11/03/2010
					Самопровъзгласилият се имам Джемайл (Кастриот) Дука - по народност албанец - бе изгонен от Косово въз основа на законите, уреждащи пребиваването на чужденци. Прищина води борба срещу ислямистките екстремисти на цялата територия на републиката.
					От Линда Карадаку за Southeast European Times от Прищина -- 11/03/10
 
					 
						
Депортираният самозван духовник Джемайл (Кастриот) Дука. [Архив]
						Косовската полиция арестува и депортира миналата седмица в Албания самозван мюсюлмански свещеник. 
						 Джемайл Дука, известен с името Кастриот, живееше в село Марина, област Дреница, Централно Косово. 
						В съобщение за пресата вътрешното министерство посочи, че Дука е бил депортиран на 3 март за нарушаване на законите за чуждестранните граждани, живеещи в страната. Всекидневникът "Бота Сот" съобщи, че причината, поради която Дука е заявил желание да живее в Косово, се е различавала значително от това, което той е правел там в действителност. 
						Депортирането е част от продължаваща кампания срещу мюсюлманските екстремисти в Косово. 
						Правителството каза, че Дука е получил разрешение да живее в Косово, за да развива хуманитарна дейност. Вместо това, твърдят властите, той е подпомагал нерелигиозни дейности, свързани с ислямския фундаментализъм. 
						 Джамията на Дука в Марина - построена през 1999 г. след войната в Косово и смятана за средище за подбуждане към екстремистки действия - бе временно затворена от общинския съвет на Сърбица на 26 февруари. 
						Дука използваше джамията за дейности, свързани с базираната във Великобритания благотворителна организация, известна като "Божия милост". От 716 джамии в Косово само тази в Марина е извън юрисдикцията на Косовската ислямска общност (КИО). 
						Джамията бе затворена, след като около 6 000 жители на Сърбица - повечето от които мюсюлмани - подписаха петиция, в която твърдят, че тя се използва за нерелигиозни цели. Критиките бяха във връзка с интелектуалното манипулиране на сираци в училището към джамията, както и за принуждаването на момичета в предюношеска възраст да носят цяло фередже и покриваща тялото дреха, известна като "никаб" и "абая". 
						 "Не е случайно, че [Дука] е избрал Марина "да организира дейността си, каза за "Косово Дейли Експрес" Айнишахе Халими, инициаторка на петицията, която оглавява местна НПО в Сърбица. "Тук живеят много семейства, които загубиха близките си през войната. Децата се манипулират по-лесно. [Дука] заставяше четиригодишни момиченца да се забулват." 
						Халими, която е практикуваща мюсюлманка, заяви за Радио "Свободна Европа", че ситуацията в селото по времето на Дука е била "тревожна" и не е отговаряла на традиционния ислям. 
						Сабри Байгора, духовен глава на КИО, приветства депортирането на Дука и отбеляза, че сега вече всички джамии са под контрола на неговата организация. Когато джамията в Марина поднови дейността си, тя ще бъде под управлението на Газменд Хоти, имам, избран от КИО. 
						Кметът на Сърбица, който също подписа петицията, каза, че не е можел да остане безучастен, когато се е злоупотребявало с жителите. 
						"Трудно беше да накараме [Дука] да си тръгне заради тежката икономическа ситуация тук," каза Сами Лушкаку за "Дейли Експрес". "В този случай главно сираците, децата на мъчениците и героите", бяха жертви.

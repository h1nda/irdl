В сръбски град бе открит паметник на Роки
					24/08/2007
					Паметник на Роки Балбоа, легендарния филмов боксьор, изигран от холивудския актьор Силвестър Сталоун, бе открит в малкия град Житище в северната сръбска провинция Войводина.
					От Игор Йованович за Southeast European Times от Белград – 24/08/07
 
					 
						
Паметникът на холивудския боксьор Роки Балбоа бе открит миналата седмица. [Снимка: Игор Йованович]
						Паметник на филмовия герой, боксьора Роки Балбоа, бе открит в Житище, малък град с около 2 000 жители в Северна Сърбия, на 18 август. Целият паметник, направен по модел на паметник, построен във Филаделфия през 1983 г., е висок около 5 метра. Статуята на Балбоа, който бе изигран от актьора Силвестър Сталоун, е висока 2,60 метра. 
						Хората от Житище възприемат проекта като начин да променят имиджа на града си и да привлекат туристи. "Искахме да създадем нещо като туристическа атракция. Целта е да превърнем този град в известно име. Досега Житище е бил известен само с лоши неща - наводнения, чума по прасетата. Тук има много почитатели на италиански футболни клубове и Сталоун и Роки просто се вписват в обстановката," каза кметът на Житище Зоран Бабич. 
						Преди построяването на паметника в Житище бе сформирана гражданска асоциация "Роки Балбоа", която включва предимно младежи от града. Вдъхновени от построяването на паметник на кунг-фу легендата Брус Ли в Мостар, Босна и Херцеговина, те предложили да се направи паметник в чест на Роки. 
						Представителят на асоциацията Боян Марчета каза, че само слуховете за паметника били достатъчни да привлекат в Житище спонсори и много журналисти. Хърватският скулптор Борис Стапарац научил за плана и доброволно предложил услугите си. "Идеята да се построи паметник и да се посвети на филмов герой е доста странна, а аз съм изключително запален по всички чудни и странни неща," каза Стапарац. 
						Жителите трябваше да получат и разрешението на американския скулптор Томас Шомбърг, който е направил оригиналната статуя във Филаделфия. Марчета каза, че Шомбърг е одобрил паметника и се е отказал от половината от авторския си хонорар, за да улесни хората от Житище. 
						Балбоа е логичен избор за паметник, смятат членове на асоциацията. Този филмов герой се превръща от провалил се боксьор в победител и в крайна сметка става световен шампион - разбивайки всички свои противници и побеждавайки собствените си демони. Точно това смятат да направят и жителите на Житище, за да помогнат на града си да просперира.

Еврокомисарят Рен потвърди, че е готов да подпише ССА с БиХ през април
					27/02/2008
					 
						БРЮКСЕЛ, Белгия -- Еврокомисарят по разширяването Оли Рен потвърди, че ще бъде готов да подпише Споразумението за стабилизация и асоцииране (ССА) с БиХ през април, ако страната завърши бързо реформите в полицията. "Това е голяма възможност ... и аз вярвам, че лидерите няма да я пропуснат," каза Рен преди заседанието на Управителния съвет на Съвета за прилагане на мира (СПМ), което започна във вторник (26 февруари) в Брюксел. 
						Рен покани също политическите лидери от БиХ да се срещнат с него в сряда и четвъртък, за да изгладят оставащите различия, свързани с пакета от реформи в полицията. Той планира още да очертае задачите, свързани с трите други изисквания за ССА: пълно сътрудничество с Трибунала на ООН за военни престъпения, реформа на националното радио и телевизия и реформа на публичната администрация.
						Бъдещето на Службата на върховния представител, чийто мандат изтича през юли, е също основна тема на заседанието на СПМ. Дипломатите ще разискват също прилагането на Дейтънското мирно споразумение и ще представят оценка на политическата ситуация в БиХ след разговори с членовете на тристранното председателство и управляващата коалиция. (Независне Новине, Дневни Аваз - 27/02/08; Фена, Ройтерс, Уебсайт на СВП - 26/02/08)

Сърбия се завръща на косовския пазар
					27/12/2011
					Напрежението в Северно Косово осигури на Албания голям дял от търговията за известно време тази година, но Сърбия отново се завърна, за да осигури мястото си на пазара.
					От Линда Карадаку за Southeast European Times в Прищина - 27/12/11
 
					 
						
Камиони със стоки от Сърбия бяха спрени и върнати обратно на ГКПП Мердаре между Косово и Сърбия през юли. [Ройтерс]
						Търговията между Косово и Албания се активизира, след като косовските власти решиха да приложат реципрочни мерки по отношение на Сърбия това лято, но щом търговското ембарго бе вдигнато, сръбските стоки отново заляха пазара в Косово. 
						Реципрочните мерки по отношение на Сърбия, които влязоха в сила на 21 юли, бяха премахнати на 16 септември. 
						Всекидневникът "Косова Сот" цитира говорителя на косовските митници Адриатик Ставилечи, който казал, че между януари и септември Косово е изнесло 21 милиона евро в Албания и е внесло 65 милиона евро от Албания. 
						"Увеличаването на вноса [от Албания] по време на периода на блокадата [спрямо сръбски стоки] възлиза на около 30 %. То се отнася главно до строителните материали и зеленчуците", каза Ставилечи. 
						Косовският бизнесмен Рамадан Косуми, собственик на компанията "Агровин", каза, че е увеличил износа за Албания, главно местно производство. През 2010 г. компанията е изнесла повече от 9 милиона кг картофи и зеле в Албания. Но тази година, каза Косуми, компанията му е изнесла около 10 милиона кг. 
						Косуми каза за "Косова Сот", че това е резултат от елиминирането на някои данъчни бариери и отварянето на магистралата Албания-Косово. 
						Друг косовски бизнесмен обаче, който също извършва бизнес с Албания, не изглежда толкова голям оптимист. Лиридон Шала от "Гранити Груп" в Прищина, внася различни продукти от Албания. 
						"Наблюдавахме увеличение на вноса с около 15%, когато бяха приложени реципрочни мерки спрямо Сърбия. Това продължи около 90 дни, а щом реципрочните мерки бяха премахнати, вносът се понижи и пазарът се върна към състоянието, преди да бъдат приложени реципрочните [мерки]," каза Шала за SETimes. 
						Той добави, че сръбските стоки са се върнали на косовския пазар "още по-силни от преди". "Те се върнаха с по-ниска цена, 10 до 20 пъти по-ниска. Освен това е много по-лесно да се внася от Сърбия, отколкото от Албания. Транспортът е по-евтин и сръбската правителство фаворизира търговията със стоки за Косово чрез благоприятен ДДС." 
						"Koсово не изнася буквално нищо [за Сърбия] освен метал за скрап и някои минерали. И обратно, Сърбия изнася за Косово. Откакто Косово приложи собствената си забрана през юли, загубите на сръбските износители възлизат на 9 милиона евро", съобщи през септември списание "Икономист". 
						"Инфоглоби" в Косово съобщи в началото на декември ,че Сърбия продължава да бъде най-големият износител за Косово, като стойността на стоките, които са дошли в Косово от септември до ноември е надвишила 50 милиона евро. В същото време Косово е изнесло стоки за Сърбия на стойност едва 1 милион евро. 
						"Веднага след премахването на реципрочните мерки пазарът ни бе залят със стоки от Сърбия, които спред експертите са с много по-ниска цена в сравнение с други продукти", съобщи агенцията.

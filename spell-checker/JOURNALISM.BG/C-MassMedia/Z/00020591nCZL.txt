Ахтисаари ще забави плана за бъдещето на Косово
					12/11/2006
					 
						ВИЕНА, Австрия -- Марти Ахтисаари, главният посредник на ООН в преговорите за статута на Косово, потвърди в петък (10 ноември), че ще отложи обявяването на своя проект за бъдещето на провинцията за след 21 януари, когато са насрочени парламентарните избори в Сърбия. Той заяви, че е взел това решение след разговори с представители на международната Контактна група, която включва Великобритания, Франция, Италия, Германия, Русия и Съединените щати.
						Появиха се смесени реакции. Президентът на Косово Фатмир Сейдиу заяви, че е обезпокоен от отлагането, но изрази надежда, че процесът в края на краищата ще завърши с една независима държава. Хашим Тачи, един от главните политически фигури в провинцията, не изглеждаше разтревожен. "Косово никога не е било предавано от Запада", заяви той. "Ние освободихме Косово заедно с международната общност и ще обявим независимост, когато всички ние се договорим за това."
						В Белград сръбският премиер Воислав Кощуница разкритикува хода на Ахтисаари и заяви, че проблемът със статута на Косово и изборите в Сърбия са два напълно различни процеса. Координаторът за Косово на сръбското правителство Санда Рашкович-Ивич обаче заяви,че отлагането е окуражаващ знак и може да осигури възможност за възобновяване на преките преговори за статута. 
						Други новини - Командващият 2000-те френски военнослужещи в Косово, генерал Марк Дукесни, призова косовските етнически албанци и сърбите да загърбят миналото. Той заяви, че те трябва да следват примера на помирението между Франция и Германия след Втората световна война, което проправи пътя за съществуването на днешна обединена Европа. Генералът говори на церемония по случай 88-мата годишнина от примирието, сложило край на Първата световна война. (Данас, Танюг, Ню Йорк Таймс, Ройтерс, Синхуа, AФП - 11/11/06; KosovaLive - 10/11/06)

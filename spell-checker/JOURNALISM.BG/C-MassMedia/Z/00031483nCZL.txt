Ръководителят на ЮНМИК и кметът на Митровица обсъдиха проблема със завръщащите се бежанци
					01/09/2009
					 
						ПРИЩИНА, Косово -- Ръководителят на ЮНМИК Ламберто Заниер и кметът на Митровица Байрам Реджепи бяха единодушни в понеделник (31 август), че трябва да бъде намерено решение, което да даде възможност на албанците да се завърнат по домовете си. Заниер изрази загриженост по отношение на положението и каза, че от гледна точка на ООН, разселените лица имат фундаменталното право да се завърнат по домовете си. "Следователно трябва да разговаряме с всички заинтересовани, за да се уверим, че сигурността на завръщащите се бежанци не е застрашена", каза Заниер. 
						В понеделник жителите на албански квартал в северната част на разделената Митровица не бяха пуснати от полицията на ЮЛЕКС да влязат в имотите си или да продължат да възстановяват домовете си. Местните сърби организират ежедневни протести срещу завръщането на албанците. (Зери, Косова Сот, Коха Диторе, Експрес - 01/09/09)

Дипломатически дневник: Среща на външните министри на Хърватия и Турция
					27/05/2008
					Средиземноморският проект бе начело в дневния ред на разговорите в Анкара. Още в новините от седмицата: председателят на председателството на БиХ Харис Силайджич е на посещение в Съединените щати; папа Бенедикт XVI се среща с епископи от Албания.
					 
						
Хърватският външен министър Гордан Яндрокович (вляво) и турският му колега Али Бабаджан провеждат пресконференция след срещата си в Анкара в петък (23 май). [Гети Имиджис]
						
Хърватският външен министър Гордан Яндрокович се срещна с турския си колега Али Бабаджан в петък (23 май) в Анкара. Двамата обсъждаха проекта за Средиземноморски съюз и разгледаха напредъка на присъединителните преговори с ЕС, които Хърватия и Турция започнаха през 2005 г. На обща пресконференция след срещата Бабаджан заяви, че Турция приема положително идеята за Средиземноморски съюз, но все още няма окончателна оценка по въпроса. 
						 *** 
						Председателят на председателството на Босна и Херцеговина (БиХ) Харис Силайджич завърши в понеделник (26 май) визитата си в Съединените щати. Той присъства на 13-ото заседание на Конгреса на северноамериканските бошнаци в петък в Сейнт Луис и се срещна с представители на различни сектори на американската промишленост, включително туризма, във Вашингтон.
						*** 
						Началникът на гръцкия генерален щаб, генерал-лейтенант Димитриос Грапсас, замина в неделя (25 май) на официално посещение в Турция по покана на турския си колега Яшар Буюканът. Грапсас има за цел да обсъди нерешени въпроси и да укрепи двустранното сътрудничество в сектора на отбраната. 
						*** 
						Папа Бенедикт XVI се срещна в петък (23 май) във Ватикана с група епископи от Албания. Той ги призова да продължат да се стремят към единство в рамките на Албанската католическа църква. 
						*** 
						
Българският министър на икономиката и енергетиката Петър Димитров и германският посланик в България Михаел Гайер подписаха в понеделник (26 май) последното от серия споразумения за техническо сътрудничество между двете страни. Споразумението предвижда безвъзмездна помощ от 4 млн. евро от Германия за укрепване на българската икономика и заетостта, професионалното обучение, метеорологическите изследвания и развитието в района на Родопите. 
						 *** 
						
Гръцкият заместник външен министър Теодорос Касимис продължи в края на седмицата обиколката си в няколко гръкоезични села в Южна Италия, където се срещна с местните власти и с жители. „Трябва да изградим по-тесни и по-креативни връзки, за да помогнем на младите хора да съхранят корените си и да се почувстват по-близо до Гърция,” каза Касимис. 
						 *** 
						Австрийският президент Хайнц Фишер се срещна в четвъртък (22 май) с турския премиер Реджеп Тайип Ердоган в двореца "Чъраган" в Истанбул. Фишер посети също така Гръцката православна патриаршия в кв. Фенер и присъства на среща на Турско-австрийския бизнес съвет. 
						
(Различни източници 20/05/08 - 27/05/08)

Хърватският министър на правосъдието се срещна с Дел Понте
24/06/2004
 
ХАГА, Холандия -- Хърватският министър на правосъдието Весна Скаре Озболт се срещна с главния прокурор на ООН по военни престъпления Карла дел Понте в сряда (23 юни). По-късно Скаре Озболт заяви, че е било обсъждано сътрудничеството между хърватското правителство и Трибунала на ООН за военни престъпления, както и прехвърлянето на дела срещу военнопрестъпници на хърватските съдилища. Разискван е бил и неотдавнашният доклад на ОССЕ за хърватската съдебна система и способността й да разглежда дела за военни престъпления, който Скаре Озболт окачестви като "много положителен".
Други новини: Ръководителят на мисията на ОССЕ в Хърватия, Питър Семнъби, посети окръг Бйеловар-Билогора, район, приютил забягнали етнически сърби по време на конфликта от 1990 г. Семнъби се срещна с окръжния управител Дамир Байс и с председателя на Хърватската асоциация на съдиите, Владимир Гредел.
Също в сряда Хърватия завърши последната отсечка от главната магистрала, свързваща Загреб с Риека и курортите по националното Адриатическо крайбрежие. Проектът се разглежда като важен тласък за туристическата индустрия. (ХИНА, ХРT, AФП - 23/06/04)

Проектът "Южен поток" получава нов тласък в България
					18/10/2010
					След разговори с български официални представители, директорът на "Газпром" заяви, че срещата е дала "сериозен тласък" на проекта за газопровода "Южен поток".
					(Различни източници -- 11/10/10 - 18/10/10)
 
					 
						
"Днешните срещи дадоха сериозен тласък на проекта", заяви след срещата си с българския премиер Бойко Борисов директорът на "Газпром" Алексей Милер. "Постигнахме сериозен напредък."
						Българо-руско съвместно предприятие, което ще контролира българската част от газопровода "Южен поток", ще бъде създадено през ноември, четери месеца преди определения срок, заяви директорът на "Газпром" Алексей Милер след "много плодотворни" разговори с официални представител в София в петък (15 октомври). 
						"Днешните срещи дадоха сериозен тласък на проекта", заяви ръководителят на руския енергиен гигант след среща с българския премиер Бойко Борисов. 
						През юли двете страни се споразумяха съвместната компания, която ще управлява българския участък от газопровода, да бъде създадена до февруари следващата година, което е крайният срок за приключването на технико-икономическата обосновка за тази част от газопровода. 
						Милер заяви пред репортери в София, че споразумението, което ще даде началото на тази обосновка, ще бъде подписано с българите в рамките на една седмица. 
						Като съвместен проект на "Газпром" и италианската енергийна компания "ЕНИ", "Южен поток" цели да транспортира руски природен газ до Европа, подминавайки Украйна. Според плановете, дългият 900 км офшорен сегмент ще свързва черноморските пристанища Новоросийск в Русия и Варна в България, където газопроводът ще се разделя на два клона - северозападен, който ще свършва в Австрия и югозападен, който ще отива в Гърция и Италия. Строителството трябва да започне през 2013 г., като стойността на проекта ще възлезе между 10 и 24 милиарда евро. 
						Много наблюдатели смятат, че посещението на Милер е опит да се поднови руския натиск върху българските власти, за да престанат да се бавят в опит да спечелят допълнителни придобивки като преференциални цени за доставките на руски газ до тяхната страна. Пътуването му до София бе предшествано от многобройни съобщения в медиите, че България може да бъде отстранена от проекта и да бъде сменена от Румъния като главен транзитен център. 
						Два дни преди посещението му в София, Милер посети Букурещ и подписа меморандум на разбирателство с румънската компания "Трансгаз". 
						Константин Симонов, директор на независимия Национален фонд за енергийна сигурност в Москва гледа на това като на опит "да се използва Румъния като инструмент за влияние в България". 
						От друга, страна осигуряването на споразумение със София, ще засили позициите на Москва в преговорите за газа с Украйна по-късно този месец и ще покаже на властите в Киев, че проектът "Южен поток", който заобикаля тяхната страна, е реалистичен. 
						"Южен поток" е смятан за съперник на проекта "Набуко", подкрепян от САЩ и ЕС, и целящ да намали зависимостта на Европа от доставки на руски газ. Планираният газопровод с дължина 3 300 км, който ще минава от Турция до Австрия през България, Румъния и Унгария, като подминава Русия, ще превозва годишно 31 милиарда кубически метра природен газ от Каспийския район и Близкия изток до Европа. Дълго отлаганият проект получи тласък миналия месец, когато три ключови международни финанасови институции се съгласиха да започнат да работят по заемите, възлизащи на 4 милиарда евро. 
						Москва междувременно се опитва да усили позицията на "Южен поток" чрез привличането в него на повече компании от ключови страни членки на ЕС. По-рано този месец руският премиер Владимир Путин и неговият италиански колега Силвио Берлускони се споразумяха да позволят на "Винтерсхал", която е част от германската "БАСФ", да се присъедини към проекта. Около шест месеца по-рано бе съобщено, че френската енергийна компания "ЕДФ" ще стане акционер в "Южен поток".

Панаири на заетостта привличат сръбски кандидати към албански фирми
					06/06/2012
					Една от движещите сили на междуетническата интеграция изглежда е желанието за намиране на работа в Косово, което не е лесно.
					От Сафет Кабашай за Southeast European Times от Прищина -- 06/06/12 
 
					 
						
Панаири на заетостта се състояха в Прищина и Грачаница. [Сафет Кабашай/SETimes]
						Възможността за намиране на реална работа може да се окаже много ефективно средство в сложния процес на междуетническа интеграция в Косово. Кампанията на Косовския бизнес алианс да създаде работни места в преобладаващо сръбската община Грачаница близо до Прищина предизвика силен интерес от страна на местните сърби. 
						Небойша Перич, политически съветник на кмета на Грачаница Боян Стоянович, каза за SETimes, че инициативата на Косовския бизнес алианс всъщност замества призивите към сърбите за интеграция. "Тази инициатива представлява практически ход от страна на албанската общност - албанските бизнесмени - да помогнат и да дадат възможност на хората, живеещи в тази област, сръбската общност." 
						За четвърта поредна година Косовският бизнес алианс, в сътрудничество с централното и местните правителства, организира двуседмичен панаир на заетостта, призовавайки компаниите да създават работни места. Целта е да се намали безработицата в страната, която е с най-висок процент в региона. Грачаница беше включена за първи път тази година. 
						Обществото реагира в подкрепа на алианса и решението на правителството да включи Грачаница в програмата, смята Беджет Гаджичи, съветник на министъра на труда и социалната политика. 
						"Желанието от страна на собствениците на албански компании и интересът от страна на общността в Грачаница напълно оправдават тази инициатива", заяви Гаджичи за SETimes. 
						Повече от 100 души разгледаха възможностите за работа по време на четиричасовия панаир на заетостта в Грачаница на 29 май. Около 100 работни места бяха предложени от десет компании. Повече от 90 % от сръбските компании, работещи в Грачаница, не можаха да предложат нови работни места. За разлика от тях 95 % от компаниите на панаира бяха собственост на албанци. 
						"Компаниите, предлагащи работа, са собственост на албанци, което показва, че за хората и фирмите етническият произход не представлява проблем. Техният личен интерес е по-важен", отбеляза Перич. 
						Агим Шахини, председател на Косовския бизнес алианс, е оптимист относно реакцията на сърбите на панаира. "Намирането на работа е единственият начин за интеграция на малцинството в обществото и за спечелването на доверие сред косовските държавни институции", каза той за SETimes. 
						"Обнадеждени сме от факта, че хората в Косово осъзнават, че бъдещето и благополучието им се основават на съвместната работа отвъд етническите различия, които могат да съществуват между мениджмънта и работниците в една компания." 
						Търсещите работа на панаира доказаха, че нуждата от заплата е по-голяма от пречката да се работи само по етническа линия. 
						Йелена Арсич, на 31 г., беше сред хората, търсещи работа. Арсич каза, че трябва да си намери работа, за да се грижи по-добре за децата си. "По този начин мога да им предложа по-добър живот, образование и да ги ориентирам в правилната посока", каза тя. 
						Охранителната фирма "Беса", която има 20 свободни работни места, беше сред фирмите, предлагащи най-много възможности за работа на панаира. Йетмир Ука каза за SETimes, че повече от 20 души, предимно сърби и роми, са кандидатствали в компанията, която той представлява. 
						"Дори в момента има сърби, които работят в нашата компания, и опитът с тях беше основата да започнем да търсим други хора от малцинствата, които да наемем на работа при нас", каза Ука. 
					
				
			
					 
					
 
 

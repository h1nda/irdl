Сръбският премиер обеща сигурност за чуждестранните инвеститори 
					28/09/2004
					Сръбският премиер Воислав Кощуница се опитва да привлече повече чуждестранни инвестиции в Сърбия. Според някои бизнесмени обаче предлаганите промени в националното трудово законодателство могат да създадат пречки. 
					От Игор Йованович за Southeast European Times в Белград - 28/09/04
 
					 
						
"Най-важният приоритет на сръбското правителство е новата конституция, но и някои системни закони, които целят да стимулират местните и чуждестранни инвеститори, заедно с реформата на съдебната система, " заяви сръбският премиер Воислав Кощуница. [АФП]
						В стремежа си да привлече повече чуждестранни инвестиции Воислав Кощуница ангажира своето правителство с гарантиране на повече правна сигурност. 
						 "Най-важният приоритет на сръбското правителство е новата конституция, но и някои системни закони, които целят да стимулират местните и чуждестранни инвеститори заедно с реформата на съдебната система, " заяви Кощуница в реч пред Американската търговска камара в Сърбия-Черна Гора на 15 септември. 
						Коментарите му бяха направени на фона на разгорещен дебат по планове за промени в трудовото законодателство, прието през 2002 г. от предишното правителство. Кощуница, тогава лидер на опозицията, обеща, че партията му, ако дойде на власт, ще промени законите, на които силно се противопоставяха синдикатите. Инвестиционните групировки и международните финансови институции обаче считат тези закони за решаващи с оглед на икономическия растеж. 
						На 12 септември, ръководителят на Съвета за чуждестранните инвеститори в Сърбия Кристоф Гройзинг каза, че обявените изменения в законите биха имали отрицателен ефект върху по-нататъшното развитие на Сърбия, тъй като ще намалят привлекателността на републиката в очите на чуждестранните инвеститори. Измененията не само ще увеличат разходите за правене на бизнес в Сърбия, но и ще наложат ограничения, посочи Гройзинг, допълвайки, че се засягат и правата на работодателите. В същото време синдикатите заявяват, че не са доволни от промените, предлагани от правителството. 
						Правителството обаче се опитва да разсее тези страхове. Министърът на труда Слободан Лалович подчертава, че измененията са в унисон с европейските регламенти, допълвайки, че властите са се консултирали с представители на Световната банка и МВФ, Американската търговска камара и чуждестранни инвеститори. 
						Ревизираното трудово законодателство обхваща заплатите, колективните трудови договори, обезщетенията при освобождаване от работа, съкращенията на щата, правата на работодателите и финансовите санкции за работодатели, които нарушават закона. 
						В речта си пред Американската търговска камара Кощуница посочи, че промените в законите са необходими, но обеща, че те по никакъв начин няма да застрашат позициите на чуждустранните инвеститори, които оперират в Сърбия. Той подчерта освен това предимствата на сръбския пазар - благоприятно географско положение, данък печалба, намален на 10 %, конкурентноспособна работна сила и споразумение за свободна търговия с Руската федерация. 
						Американските компании са водещи инвеститори в Сърбия. Само "Филип Морис" е инвестирала 518 млн. евро в сръбската тютюнева промишленост.

Високопоставени международни представители призоваха за сдържаност във връзка с публикуваните карикатури на Мохамед
					09/02/2006
					 
						БРЮКСЕЛ, Белгия -- В сряда (8 февруари) високопоставени международни представители изразиха дълбоката си тревога от последствията от публикуването на карикатури на пророка Мохамед в европейски вестници. В съвместна декларация генералният секретар на ООН Кофи Анан, върховният представител на ЕС за външната политика и сигурността Хавиер Солана и генералният секретар на организацията Ислямска конференция Екмеледин Ихсаноглу подчертават, че този въпрос трябва да се разглежда с уважение към религиозните вярвания и отговорност при упражняване на свободата на словото. Те осъдиха насилието и нападенията срещу западни дипломатически мисии по целия свят. 
						Също в сряда премиерът на БиХ Аднан Терзич осъди бурния протест на над 1000 босненски мюсюлмани в Сараево. Демонстрантите изгориха знамената на Дания, Норвегия и Хърватия пред посолството на Норвегия. (Нови лист - 09/02/06; Уеб сайт на ЕС, Уеб сайт на ОССЕ, Фена, НТВ Хаят, ХИНА - 08/02/06)

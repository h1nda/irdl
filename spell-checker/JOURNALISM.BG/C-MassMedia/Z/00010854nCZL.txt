Натиск върху София да спре продажбата на пиратски дискове
20/05/2004
Годишният преглед на интелектуалното пиратство постави България в Списъка на наблюдаваните страни на САЩ за първи път от пет години. Расте натискът върху властите за предприемане на ефективни стъпки за борба с проблема.
От Емил Ценков за Southeast European Times от София - 20/05/04
 
 
Български митнически служители конфискуват контрабандни компактдискове и DVD-та в София. [АФП]
За първи път от пет години насам България бе определена като рай за пиратството, след като през 1999 г. бе извадена от Списъка на наблюдаваните страни на САЩ. Тазгодишният преглед стигна до заключението, че "след драстичен спад във вътрешното производство и износа на пиратски компактдискове в края на 90-те години, през последните няколко години се наблюдава устойчиво съживяване на пиратството, главно при продажбата на пиратски компактдискове в България." Документът обвинява властите за "слабото прилагане на законите, включително неефективно съдебно преследване, минимални съдебни присъди, недостатъци в съществуващото законодателство и проектозаконите, както и слаби гранични мерки".
Тази критика обаче бе отхвърлена от някои български официални представители, сред които бе и главният секретар на министерството на вътрешните работи Бойко Борисов. На пресконференция на 4 май той отрече съществуването на канали за нелегална търговия с дискове и заяви, че граничните власти предприемат съответните мерки за прекратяване на контрабандата.
Въпреки това всеки посетител на София може лесно да намери улични продавачи на пиратски дискове на известния площад "Славейков", само на 100 метра от сградата на Министерството на вътрешните работи. Миналата година изпълнителите от британската група за класическа музика "Бонд" бяха възмутени, когато им предложиха техните собствени компактдискове на цена от 4 долара за диск. Но други западни туристи сякаш не са толкова възмутени и се възползват от тази златна възможност, за да попълнят колекциите си от дискове.
Борисов се съгласи, че българската правна среда е твърде мека спрямо местната търговия с фалшификати. Той обвини също софийската община и кмета Стефан Софиянски, че не водят ефективна борба срещу фалшификаторите. Станислава Армутлиева от Асоциацията на музикалните продуценти също отправи обвинения към общинските служители. "Дали сме им многобройни доказателства за търговци на пиратски стоки, събрани по време на съвместни акции с полицията, но никой не беше изправен пред съда", каза тя.
Все пак има признаци, че нещата ще се променят. Под влияние на растящия вътрешен и външен натиск председателят на Общинския съвет Владимир Кисьов обеща да предприеме мерки за спиране на нелегалната търговия с дискове. Междувременно борбата срещу пиратството си остава тежка битка.

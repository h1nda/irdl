Трагедията в "Жилещ" свидетелства за медицинските проблеми на Румъния
					18/08/2010
					Eкспертите твърдят, че катастрофата в понеделник в родилния дом в Букурещ свидетелства за нередности в системата на здравеопазване
					От Паул Чокою за Southeast European Times в Букурещ -- 18/08/10
 
					 
						
Пожарникари и парамедици се борят с пожара в болницата в понеделник. [Габриел Петреску/SETimes]
						Пожарът, който избухна поради очевидно късо съединение в импровизиран климатик, обхвана интензивното отделение на родилния дом "Жилещ" в Букурещ в понеделник (16 август). Четири новородени бебета починаха и седем бяха сериозно ранени. 
						Това е трагедия, която според мнозина би могла да се избегне, ако медицинският персонал в общинската болница бе спазвал основни професионални процедури. 
						"Това е най-голямата трагедия, която някога се е случвала в румънска болница. И това е само един пример на състоянието, в което се намира системата на здравеопазване в Румъния", заяви за SETimes Василе Барбу, председател на Националната асоциация за защита на пациентите. 
						"Всичко опира до небрежност и безотоворност от страна на персонала. Собственото ни разследване показа, че в помещението не е имало никой дълго време, след като са избухнали пламъците, което е единственото правдоподобно обяснение на факта, че три бебета за починали на място, преди дори да бъдат изнесени от там", каза той. Четвъртото бебе е починало в понеделник вечер, след като е било прехвърлено в друга болница. 
						Там няма никакви детектори за дим, а някои медицински уреди не са защитени срещу пожар, каза Барбу. "Освен това, открихме там дървен шкаф, който не трябва да бъде държан в интензивно отделение, тъй като преди всичко е развъдник на бактерии и усилва огъня в случай на пожар", добави той. 
						Според предварителната информация късото съединение е станало зад шкафа, който след това се запалил. 
						"Ние ще помогнем на семействата, пострадали от трагедията и в юридическо и психологическо отношение. Искаме виновните за трагедията да понесат своята отговорност и държавата да плати за щетите на семействата", каза Барбу. 
						Прокурорът, който води разследването потвърди, че е минал почти час след избухването на пожара, преди някой в болницата да реагира. Според докладите дежурната медицинска сестра не е била в стаята и най-накрая един пациент е алармирал медицинския персонал. 
						Трите бебета, които са починали на място, са се задушили. Седемте ранени бебета сега са в болницата "Григоре Александреску". Директорът Дан Енеску заяви, че не сигурен, че те ще бъдат спасени поради сериозните изгаряния. Екип от израелски медици е пристигнал, за да помогне за лечението им. 
						 Родилният дом "Жилещ" е бил евакуиран и затворен до приключване на разследването. Директорът на болницата, която по ирония на съдбата е една от най-модерните в страната, е отказал да подаде оставка. Той твърди, че отделението е с намален персонал вследствие на строгите мерки за икономии, поради които много вакантни позиции не могат да бъдат запълнени. 
						Местни официални представители обещават, че всички 21 болници, които се намират под управлението на общината, ще бъдат оборудвани с детектори за дим. 
						Това не е първият инцидент в отделението. През 2008 г. няколко бебета получили сериозни изгаряния, след като медицинска сестра объркала шише с дезинфектант с медицински спирт. Три сестри били наказани, че не са съобщили за инцидента на време. 
						При друг инцидент през ноември 2009 г. медицинска сестра в родилния дом "Букур" в Букурещ забравила бебе в инкубатор. Бебето получило 20% изгаряния и се наложила пластична операция. Сестрата, която била уволнена, заявила, че е жертва на системата, тъй като е трябвало да се грижи за много отделения - отново поради липса на персонал. 
						Медицинската система на Румъния е изправена пред сериозен недостиг на медицински персонал. Около 8 000 лекари, медицински сестри и фармацевти са напуснали Румъния от 2007 г. насам поради ниски заплати и лоши условия на работа. Други 2 000 очакват да им бъдат издадени необходимите документи, за да могат да напуснат страната.

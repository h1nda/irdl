Регионалният пазар за транспортиране на петрол е изправен пред силна конкуренция
					05/03/2007
					Енергията става гореща тема в целия свят, като много страни от Югоизточна Европа се надяват да станат ключови връзки за петролопроводите, свързващи Европа и Азия. Конкуренцията за регионалния пазар за транспортиране на петрол се усилва, поради факта, че най-малко три проекта трябва да бъдат преоценени след многогодишно забавяне.
					От Габриела Преда за Southeast European Times – 05/03/07
 
					 
						
Нараства конкуренцията на пазара за транспортиране на петрол в региона. [Гети Имиджис]
						Регионалният енергиен пазар се оживи, тъй като много страни от Югоизточна Европа решиха да задействат дългооспорваните проекти за транспортиране на петрол - целящи да пренесат каспийския петрол или дори газ до Запада. Най-малко три петролопровода отново разпалиха мечтите в региона за петролни богатства, които в крайна сметка биха дали тласък на местните икономики. 
						Нито един от проектите обаче не е получил безусловната подкрепа на ЕС. Неофициално, различни експерти от ЕС се страхуват, че някои петролопроводи в крайна сметка ще повлияят на взаимоотношенията с Русия. Въпреки това не е тайна, че Брюксел наблюдава надпреварата за определяне кой проект да бъде задействан първо и да стане връзка между богатите каспийски пристанища, за които се смята, че седят върху петролни залежи за милиарди долари. Петролните експерти подозират, че Москва ще има последната дума по проектите, тъй като ще се добива главно руски петрол. Различни страни-членки на ЕС, които изпитват недостиг от петрол, изразиха загриженост по отношение на възможност за редовно спиране на износа на петрол от страна на Русия. 
						Докато Брюксел остава на изчаквателна позиция, конкуренцията нараства ежемесечно на пазара за транспортиране на петрол в Югоизточна Европа. Първият ход стана публично достояние в края на януари, когато Румъния обяви ново начало за паневропейския петролопровод. Той ще свързва румънското черноморско пристанище Констанца с италианското пристанище Триест, с участието на Сърбия, Хърватия и Словения. Петролопроводът ще ограничи руския контрол върху регионалния петролен пазар и ще допринесе значително за намаляване на зависимостта на Европа от руски петрол и от петрола на страните от Близкия изток. 
						Съобщението бе направено по време на посещението на премиера Романо Проди в Букурещ. Той официално потвърди подкрепата на Рим за петролопровода с дължина 1 319 км. Според поддръжниците на идеята за петролопровода, той има "огромни" преимущества пред своите конкуренти - поне двойно по-голям капацитет със съществуваща връзка с петролопровод, пресичащ Алпите в Триест. 
						
Италианският премиер Романо Проди обеща подкрепата на своята страна за паневропейския петролопровод. [Гети Имиджис]
						Проектът от години очаква да му се даде ход, главно поради липсата на консенсус между различните държави, особено по отношение на транспортните тарифи. В първоначалното проучване, бюджетът за проекта бе определен на 2,4 милиарда долара. Преговорите започнаха през 1994 г., но политическата рамка и регионалните конфликти попречиха да се постигне някакъв напредък. Нещо повече, проектът бе многократно забавян поради проблеми във финансирането и лоши решения, според италианския вестник "Ил Пиколо". 
						Рим и Букурещ изглежда са загърбили миналото и ясно изразиха интереса си от даване на ход на проекта. Паневропейският петролопровд стана ключова цел за румънската енергийна политика в светлината на други конкурентни проекти, които се предвижда да пресичат Балканите и всички от които на практика са одобрени от Русия.. 
						Един от главните конкуренти на паневропейския петролопровод е петролопроводът Бургас-Александрoполис, който ще пренася руски петрол от българското черноморско крайбрежие до гръцкото пристанище в североизточната част на Егейско море. Според гръцката осведомителна агенция АНА, инвестициите за 285-километровия петролопровод са оценени на 800 милиона долара и се очаква годишният му капацитет да бъде 35 милиона тона петрол. 
						След дългогодишно отлагане главните поддръжници на проекта - Гърция, Русия и България - най-сетне решиха да действат. Тристранна работна група се срещна наскоро в Бургас, България и финализира първоначалното междудържавно споразумение за построяването на петролопровода. 
						Руският президент Владимир Путин призова Гърция и България да постигнат окончателното споразумение колкото се може по-скоро. "Ако българските и гръцки партньори не успеят да се споразумеят, ние ще трябва да ориентираме нашия износ през територията на други страни", заяви Путин по време на своята годишна пресконференция на 2 февруари. "Нещо повече, тъй като България и Гърция са страни-членки на ЕС, ЕС би трябвало да бъде силно заинтересован от осъществяването на този проект", заяви Путин. 
						Според различни експерти Москва проявява нервност не само поради последните развития, свързани с паневропейския петролопровод, но също и поради факта, че Русия бе изключена като гарант на доставки за трети конкурентен петролопровед в региона - проекта АМБО, свързващ България, Македония и Албания. Според споразумение, подписано в края на януари в Скопие, третият петролопровод цели да пренася петрол от каспийския регион до черноморското пристанище Бургас в България и след това през Македония до средиземноморското пристанище Вльора в Албания. След години забавяне, оптимистични сценарии предвиждат, че 850-километровият петролопровод с капацитет от 35 милиона метрични тона годишно и стойност около 1,3 милиарда долара, може да бъде готов до края на десетилетието.

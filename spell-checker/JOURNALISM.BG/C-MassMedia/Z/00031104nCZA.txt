Кучи призова косовските сърби да гласуват през ноември
					30/07/2009
					До местните избори остават само четири месеца и Прищина полага усилия да насърчи косовските сърби да участват в тях.
					От Блерта Фоничи-Кабаши за Southeast European Times от Прищина -- 30/07/09
 
					 
						
Косовският вицепремиер Хайредин Кучи каза, че ако косовските сърби са за децентрализацията, те трябва да отидат да гласуват. [AФП]
						Вицепремиерът Хайредин Кучи призова косовските сърби да пуснат своите бюлетини на изборите през ноември. Според Кучи, ако косовските сърби подкрепят децентрализацията, те трябва да гласуват. 
						"Сърбите трябва да участват в изборите, защото ние не сме заинтересовани да имаме общини под контрола на паралелни структури и се стремим към децентрализация на Косово," каза Кучи в понеделник (27 юли). 
						Той е оптимист относно избирателната активност на малцинството. 
						Белград обаче полага усилия да бойкотира изборите, тъй като те са по модела съгласно плана на бившия пратеник на ООН Марти Ахтисаари, който Сърбия отхвърля. 
						"Сърбите все още нямат правна защита и не разполагат с необходимия брой местни самоуправления, към което се стремим в процеса на децентрализация," каза за белградското радио Б92 сръбския министър за Косово Горан Богданович. 
						Богданович отбеляза, че децентрализацията е важна крачка, и каза, че Белград ще подкрепи избори, организирани от организация с неутрален статут, "а не под патронажа на канцеларията на Питер Фейт [специалният представител на ЕС в Косово] или правителството на Косово". 
						Сръбският министър определи Съвета на Европа, ЕС, ООН и ЮНМИК като "спонсори с неутрален статут" и заяви, че Сърбия е готова да започне преговори, които биха спомогнали за децентрализацията на Косово, но не биха застрашили позицията на Сърбия, предаде Б92. 
						"Ние сме готови да разговаряме и с ЮЛЕКС, независимо от факта, че тя е демонстрирала пристрастност в много случаи," каза Богданович. 
						"Има много проблеми, които трябва да решим бързо. Искаме да преодолеем правния вакуум в Северно Косово възможно най-скоро, но, разбира се, не за сметка на сръбската общност, не и като работим според законите на така наречената косовска държава, нито като подкрепяме плана на Ахтисаари."

Албания смята да разпродаде всичко
					05/07/2011
					Обявеният от правителството план за разпродаване на публичната собственост срещна силна опозиция и въпроси относно прозрачността.
					От Йонилда Кочи за Southeast European Times от Тирана – 05/07/11
 
					 
						
Планът за приватизация на премиера Сали Бериша предвижда разпродажба на всичките 1 280 имота, публична собственост, в Албания. [Ройтерс]
						Четири водноелектрически централи са първите активи, публична собственост, обявени за продажба, след като премиерът Сали Бериша оповести приватизационен план, който има за цел да разпродаде кажи-речи всичко. 
						"Трябва да пристъпим към пълна приватизация," каза Бериша седмици след местните избори, които явно са източили държавния бюджет и засегнали ликвидността на Албания. 
						Съгласно плана всичките оставащи 1 280 имота, публична собственост, ще бъдат разпродадени, с изключение на училища, болници, обществени сгради и канцеларии. 
						Четирите водноелектрически централи – "Улез", "Шкопет", "Бистрица 1" и "Бистрица 2" - са рентабилни предприятия, осигуряващи 5,5 % от цялото енергийно производство на страната. 
						До края на годината правителството се стреми също да продаде компанията за производство на нефтопродукти "Албпетрол" и застрахователния гигант ИНСИГ. След това идва ред на оставащите държавни дялове във вече приватизираната нефтена рафинерия АРМО, електроразпределителните компании ОСШ и ЧЕЗ, както и компанията за стационарна телефония "Албтелеком". 
						За да направи процеса по-гладък, правителството изготви законодателство за преразглеждане на приватизацията на ИНСИГ и изключване на концепцията за минимална цена - ход, който бе широко критикуван като готовност за разпродажба на публичното имущество на всяка цена. 
						Опозицията, водена от Социалистическата партия, затънала в задълбочаваща се политическа мъртва хватка с правителството след последния спор, свързан с изборите, обвинява в злоупотреба с приватизацията. 
						"Ние няма да признаем за законен започналия процес на приватизация на националните активи," каза опозиционният лидер Еди Рама, обещавайки да върне активите, когато опозицията вземе властта. 
						Мнозина обаче са против приватизацията по икономически причини. "Ако няма подходящ икономически климат, не може да се пристъпи към такъв приватизационен проект, особено в стратегическите сектори. Задържането им като държавна собственост досега бе единственият механизъм за защита на гражданите от увеличения на цените на енергията," каза бившият заместник-министър на енергетиката Пайтим Бело. 
						Правителството предложи като причина за продажбата на завода борбата срещу корупцията, но прибързаността, с която се прокарва инициативата, възползвайки се от бойкота на опозицията, и липсата на пълна прозрачност и дебат по време на икономическа криза пораждат въпроси. 
						"От съществено значение е този процес да бъде конкурентен и прозрачен, да се избягват услуги за икономическите лобита, приближени до политическото ръководство на страната," каза бившият министър на държавната икономика и приватизацията Зеф Преци за SETimes. 
						Експертите също посочват вратичките в приватизационната процедура, които дават възможност на инвеститорите да притежават дялове в природните ресурси - язовири и езера - където са разположени централите. Отговорното управление на язовирите е особено чувствителна тема в Албания поради наводненията в няколко поредни години и нашумелите злоупотреби в управлението на язовира на електроцентралата КЕШ в Северозападна Албания. 
						Правителството предлага друг мотив за продажбата. "Тези приватизации имат за цел да инжектират свеж капитал за създаване на допълнителни източници на ликвидност за правителството," каза съветникът на министъра на икономиката, търговията и енергетиката Фатмир Мехметай за SETimes. 
						Преци настоява, че колкото и важна да е ликвидността, самият процес трябва да бъде конкурентен и прозрачен. "Претупването на процеса ме кара да мисля, че трябва да се задоволим със сравнително небезпристрастна приватизация, която рискува да привлече неквалифицирани инвеститори." 
						"Това не може да се нарече приватизация. Това е чисто и просто експроприация на публична собственост," каза за SETimes Ерион Браче, член на парламентарната комисия по икономика и финанси от Социалистическата партия. 
						Независимо от твърденията на опозицията, публичният дълг и спадащите приходи са остър проблем за албанците и държавният бюджет ще бъде преразгледан в средата на годината. Какви ще бъдат точно ползите от продажбите на електроцентралите, тепърва ще се разбере.

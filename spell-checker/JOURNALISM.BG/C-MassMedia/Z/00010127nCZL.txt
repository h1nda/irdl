Делова хроника
12/03/2004
Преглед на деловите и икономическите новини от Балканите след 5 март.
(Различни източници -- 05/03/04 - 12/03/04)
 
 
Преглед на деловите и икономическите новини от Балканите след 5 март:
През януари промишленото производство в Македония отбеляза огромен спад от 45 % в годишно изчисление. Правителството обясни това голямо понижаване с резкия спад от 83 % в годишно изчисление, регистриран в рудодобивния сектор. В момента не работи нито един от трите оловно-цинкови рудника в страната.
***
Консорциум от три македонски компании -"Янет експорт", "Идеал" и "Агроцентър" - закупи предприятието за производство на брашно и ориз "Жито-Ориз". Новите собственици платиха 520 000 Евро за производствените мощности и търговската верига, в която в момента работят 260 души.
***
"Ю Пи Ай Банка Сараево" от Босна и Херцеговина реализира чиста печалба от 1 млн. евро през 2003 г. Според главния изпълнителен директор на банката Недим Луло това представлява увеличение от 104 % в сравнение с миналата година.
***
Дирекцията по приватизация на Република Сръбска удължи крайния срок за представяне на оферти на международния търг за 54 % от капитала на пивоварната в Баня Лука. Новият срок е 15 април.
***
ЕБВР обяви, че ще предостави 50 млн. евро за възстановяване на моста на р. Сава в Белград. Тя вече е одобрила 60 млн. евро за други инфраструктурни проекти.
***
Финансовите загуби на държавните институции в Албания възлизат на 22,7 млн. евро, според доклад на агенцията за държавен контрол. Тази оценка се базира на проверки в 156 министерства и централни правителствени институции, държавни предприятия, данъчни и митнически дирекции. Агенцията съобщи, че е издала 486 предупреждения за дисциплинарни уволнения и е изпратила 11 случая на прокуратурата.
***
Според анализаторите на "Райфайзен банк" резервите в чужда валута на Хърватия възлизат на 6,7 милиарда евро в края на февруари - намаление от 5 % в сравнение с края на миналия месец. Основната причина за този спад е обезценяването на долара спрямо еврото.
***
Централното правителство на Хърватия приключи 2003 г. с дефицит от 298,5 млн. евро, който представлява 1,2 % от БВП на страната. Приходите са малко по-слаби от прогнозните цифри поради по-ниски социални отчисления и акцизни данъци, докато увеличените социални плащания доведоха до по-високи разходи от планираните.
***
Международната рейтингова агенция "Стандард &amp; Пуър" повиши дългосрочния рейтинг в местна валута на Турция от B+ на BB-. Агенцията промени и перспективата за рейтинга в чужда валута на Турция от стабилна на положителна. Тя обясни повишението с напредъка, постигнат от страната, при възстановяването на трайната макроикономическа стабилност.
***
Безработицата в Турция е била 10,3 % по време на четвъртото тримесечие на 2003 г., според официалните данни, публикувани на 9 март. Цифрите показват лек спад в сравнение със същия период миналата година.
***
Железопътната компания на Гърция обяви плановете си да подпише договор на стойност 17,67 млн. евро за закупуване на четири нови автомотриси за обслужване на линията Дякофто-Калаврита. Първата автомотриса ще бъде доставена 28 месеца след подписване на договора; доставката ще приключи в рамките на една година след това.

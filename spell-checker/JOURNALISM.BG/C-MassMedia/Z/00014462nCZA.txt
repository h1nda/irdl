Румънският пазар на автомобили е в небивал възход
					06/05/2005
					През първото тримесечие на тази година румънските търговци на автомобили са продали повече коли от когато и да е било досега. Безпрецедентното увеличение се обяснява с новия плосък данък, както и с икономическия растеж. 
					От Разван Амариеи за Southeast European Times от Букурещ – 06/05/05
 
					 
						
Румънците са купили над 24000 Дачии - увеличение от 128 % в сравнение с 2004 г. [Архив]
						На 29 декември 2004 г., само един ден след като положи клетва, новото румънско правителство реши радикално да промени данъчната система. От 1 януари данъците върху печалбата са намалени от 25 % на 16 %, а прогресивният подоходен данък е заменен с плосък данък от 16 %. Изведнъж и работниците, и бизнесмените осъзнаха, че имат повече пари за харчене -- и автосалоните станаха любимото им място. 
						"Сега печеля почти по 200 евро повече на месец. Мога да си позволя да плащам вноските за чисто нова кола за 15000 евро," обясни Стефан Петру, специалист по информационни технологии от Букурещ. "Смятах да купя пет нови коли за фирмата си. Но новата данъчна система ще ми позволи да си взема допълнително още две," каза Мариан Албу, собственик на агенция за недвижими имоти. 
						Повече от 56000 автомобила (около 48300 леки коли и 8000 автобуса и товарни автомобила) бяха продадени в Румъния през първото тримесечие на тази година за общо 600 млн. евро. Тази сума е истински рекорд, защото представлява увеличение от 62 % в сравнение с първите три месеца на миналата година. Около 32000 от тези коли са местно производство -- включително над 24000 Дачии - със 128 % повече в сравнение с 2004 г. Други 24000 коли са от внос, като предпочитаните марки са "Рено", "Шкода", "Фолксваген" и "Пежо". 
						Макар и този безпрецедентен покупателски бум да се обяснява главно с плоския данък, миналогодишният икономически растеж от 8 % (който се очаква да бъде около 6 % тази година) вероятно също е изиграл роля. Увеличението от 10 % на обменния курс на националната валута спрямо еврото и щатския долар също направи колите по-достъпни, тъй като цените им са фиксирани в чужда валута. Продажбите на "Дачия" бяха насърчени и от пускането на пазара на новия модел "Логан", произвеждан от фабриката на "Дачия Рено" в Питещ, град с население от 150 000 души. 
						Пускането на "Логан" на пазара даде силен тласък на промишлеността на страната. Местните фабрики, които произведоха 26 500 автомобила от януари до март 2004 г., отбелязаха увеличение на производството от 82 % през същия период на тази година. Износът отбеляза изключително впечатляващ растеж - от 3100 на 10500 -- увеличение от 233 %. 
						Голямото търсене обаче създаде и главоболия на търговците. Има твърде много клиенти при ограничен брой персонал и автосалони, както и ограничен брой коли. "Когато продажбите надхвърлят прогнозите с до 20 %, няма проблем, но когато разликата достигне 40 % или дори 50 %, времето за доставка на една кола може да стане повече от 30 дни," каза Раду Кристиян, търговски директор на фирмата представител на "Пежо" - "Тръст моторс". 
						Подемът опроверга прогнозите за скромен растеж от 10 % до 15 % през 2005 г. Миналата година бе най-добрата досега за румънския автомобилен пазар с продадени над 180 000 автомобила. Ако обаче тенденцията от първото тримесечие се запази, до края на 2005 г. ще бъдат продадени почти 300 000 автомобила.

Наводнения нанасят опустошения в Румъния
					18/07/2005
					Двадесет души загинаха, а хиляди останаха без покрив в резултат на най-големите наводнения в Румъния от 50 години насам.
					(Зиуа - 18/07/05; Ромпрес, Ройтерс, Мадиафакс, МТИ - 17/07/05; AП, МТИ, Скотсмън, Айриш таймс - 16/07/05; Си Ен Ен - 15/07/05; Съобщение на Института за войната и мира - 14/07/05)
 
					 
						
Селяни напускат домовете си след внезапно наводнение, причинено от преливането на р. Сирет в четвъртък (14 юли). [AФП]
						Силни наводнения причиниха смъртта на 20 души в Румъния в разстояние на една седмица и оставиха хиляди без покрив, съобщиха властите в неделя (17 юли). Наводненията, причинени от поройните дъждове, препълнили басейните на реки и язовири, се считат за най-тежките в страната от 50 години насам. Бедствието нанесе сериозни материални щети, особено в източните области Бакъу, Браила, Галац и Вранча. 
						Броят на загиналите бе най-голям във Вранча, където се съобщава за 13 жертви на потопа, предаде в неделя румънската осведомителна агенция "Ромпрес" след заседание на Националния комитет по аварии и бедствия, на което присъстваха президентът Траян Бъсеску и премиерът Калин Попеску Търичану.
						"Наш главен приоритет в този момент е спасяването на хората," цитира Ройтерс думите на Бъсеску преди отпътуването му за областта Бузау, южно от Вранча. 
						Търичану каза, че не очаква броят на загиналите да нарасне още, тъй като няма съобщения за други изчезнали. Той заяви, че военни хеликоптери пренасят храна, питайна вода и друга неотложна помощ до откъснатите от света селски райони. Полагат се и усилия за изпомпване на придошлите води.
						"Армията ще помогне на населението с хора и оборудване," каза премиерът в неделя сутринта. "Вече започна раздаването на легла и палатки." 
						В 103 селища на четирите засегнати области над 10 000 къщи бяха наводнени, а 509 напълно разрушени, според Ромпрес. Над 11 000 души трябваше да бъдат евакуирани. 
						От общо 90 000 животни, загинали в наводненията, 20 000 са се удавили в бушуващите води само в област Вранча. Около 85 000 хектара земеделски земи и близо 1 300 хектара пасища са залети, а над 550 моста са повредени или разрушени. Освен това щети са нанесени и на около 500 км пътища. 
						Работите по възстановяване на инфраструктурата започнаха в събота с помощта на военно-инженерни подразделения. Търичану обеща, че снабдяването с ток, газ и вода ще бъде възстановено възможно най-скоро.
						Правителството отдели около един милиард нови леи (около 280 млн. евро) за възстановяване на инфраструктурата и търси допълнителна международна помощ.
						Румънският ежедневник Зиуа предаде в понеделник, че земеделският министър Георге Флутур е поискал от ЕС да пренасочи 110 млн. евро от средствата, предназначени за Румъния по програма САПАРД, за инвестиции в селската инфраструктура и язовирите. По време на преговори в събота с координатора на Пакта за стабилност Ерхард Бузек външният министър Михай Разван Унгуряну апелира за помощ за овладяване на последиците от наводненията, съобщи осведомителната агенция Медиафакс.

Албания получи първите си държавни рейтинги от "Муудис"
					16/08/2007
					Страната вече планира да финансира националния си дълг чрез външни заеми.
					От Йонилда Кочи за Southeast European Times от Тирана – 16/08/07
 
					 
						
МВФ ще помогне в надзора върху процеса на вземане на кредити. [Гети Имиджис]
						Албания извършва преход от изолирана, централизирана икономика към пазарно стопанство, смята Инвеститорският отдел на "Муудис". По-рано това лято международната рейтингова агенция даде на страната първите й държавни рейтинги -- Ва1 за облигациите в чужда валута и В1 за облигациите по държавния дълг. 
						Албания също така получи В2 за банковите влогове в чужда валута, А3 за националната валута и Ваа1 за влоговете в национална валута. "Муудис" обяви, че като цяло рейтингите, дадени на Албания, са със стабилна перспектива. Албания и Беларус бяха единствените страни от региона без държавен рейтинг. 
						"Получаването на кредитен рейтинг ... намалява информационния вакуум и твърдо поставя Албания върху световната карта на инвеститорите, създавайки допълнителни стимули както за преки чужди инвестиции, така и за портфейлни инвестиции," каза Ан Маргарет Уестин, представител на МВФ в Тирана. 
						Държавните рейтинги се използват от правителствата за набиране на капитал за финансиране на националния дълг. Те дават възможност на правителството да осигури допълнителни средства при по-конкурентни условия. 
						Албанското правителство заяви, че сега смята да издава еврооблигации с цел финансиране на част от дълга си. "Ние имаме интерес от даването на рейтинг на страната ни, така че да се възпозлваме от външни заеми при по-ниски лихвени равнища," каза финансовият министър Ридван Боде по време на среща с експерти от "Муудис" в Тирана. 
						Според икономическия и данъчен план на албанското правителство за следващите две години има вероятност на пазара да бъдат продадени приблизително 100 млн. еврооблигации. Целта е постепенно да се замени 5 до 10 % от вътрешният дълг с външен дълг посредством използването на еврооблигации. 
						"Оценката на риска ще извади страната ни от анонимността и предполагаемия максимален риск," каза Милва Економи, изпълнителен директор на албанския мозъчен тръст "Адженда". 
						Економи добавя обаче, че е особено важно размерът на външния дълг, финансиран с еврооблигации, да бъде следен внимателно. 
						С цел поддържане на контрола върху външния дълг МВФ и Централната банка ще надзирават процеса на вземане на заеми. Както Уестин потвърждава, "в рамките на програмата на МВФ ние имаме лимити за външните заеми, които ще поставят таван върху възможностите на правителството да издава облигации на този етап." 
						Според някои финансови експерти валутния риск при използването на еврооблигации е възможна слабост при бъдещи транзакции. Албанската национална валута е лекът, а дългът ще бъде издаден в евро, подчертават те.

Македонското правителство изрази готовност да легализира университета в Тетово
17/04/2003
Тетовският университет в Македония е на път да бъде признат като част от образователната система на страната. Това може би ще допринесе за успокояване на етническото напрежение.
(Институт за военни и мирни репортажи - 11/04/03; различни архивни източници)
 
 
Основан през 1994 г., албанскоезичният Тетовски университет (ТУ) официално ще стане част от образователната система на Македония, след приключване на процедурите по неговата легализация. Въпреки че процесът може да отнеме много месеци, постигнато бе споразумение за започването на разговори по легализацията му, като ръководството на ТУ обеща да работи за покриване на необходимите критерии. Легализацията на института ще доведе не само до признаване на дипломите и до достъп до така нужното финансиране, но и ще успокои продължаващите от години етнически напрежения по въпроса.
На 17 март, ръководството на ТУ и албанските членове на правителството, представляващи Демократичния съюз за интеграция (ДСИ), постигнаха споразумение за започване на преговори за легализация. Според съобщения в местните медии, споразумението предвижда създаване на "инициативен комитет" за работа по въпроса в тясно сътрудничество с ДСИ. То бе постигнато след едноседмичен протест на студентите от ТУ, които искаха вътрешни реформи и предприемане на действия за официалното признаването на техния университет.
"Определено има нужда от по-голям брой висши учебни заведения за албанци", заяви министърът на просветата и член на ДСИ Азиз Положани пред законодателите на 27 март. "На лице е и политическа воля в системата да бъдат включени институции като Тетовския университет ".
Четири дни по-късно неговият заместник Тале Герамичиоски съобщи, че процесът по легализацията е започнал, но предупреди, че "става дума само за онези факултети на ТУ, които отговарят на изискванията на законодателството".
Временно-изпълняващият длъжността ректор на ТУ Наджмедин Беадини изрази готовността на университета да работи в тясно сътрудничество с образователното министерство за изпълнение на правителствените критерии.
След основаването си, ТУ се е издържал частично от студентски такси и в много голяма степен от дарения на етнически албанци, живеещи в чужбина.

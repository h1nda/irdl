Гърция и МОК отхвърлят критиките относно мерките за сигурност във връзка с Олимпиада 2004
29/09/2003
Сигурност по време на Олимпиадата е висш приоритет и се вземат всички необходими мерки за гарантиране на безопасността, заявиха официални представители в отговор на твърдения в пресата за сериозни пропуски.
(АФП, AНА - 28/09/03; Вашингтон Пост, Ройтърс - 27/09/03)
 
 
Официални представители на Международния Олимпийски Комитет (МОК) и Организационния комитет на Атина-2004 (АТХОК) отхвърлиха критиките относно мерките за сигурност за летните олимпийски игри. "Докладите, които получавам за състоянието на сигурността, са положителни," заяви пред гръцки медии в неделя (28 септември) президентът на МОК Жак Рож.
Изявлението му идва ден след като Вашингтон Пост съобщи, че агенти под прикритие са констатирали сериозни пропуски. Според кореспонденцията агент, предрешен като бременна жена, е успял да премине КПП с халосна бомба. Друг агент е успял да постави халосно взривно устройство на ферибот, съобщава Вашингтон Пост.
"Всички големи неща бяха прекарани", е цитиран да казва американски служител, който отговаря за планирането на сигурността. "Ако могат да се прекарат толкова големи неща, няма да има никакъв проблем да се прекарат химически и биологични вещества." Позовавайки се на доклади от разузнаването, вестникът посочи, че дезорганизацията на полицията и пропуските при бреговата охрана препятстват усилията да се гарантира сигурността на хиляди спортисти и зрители, които се очаква да пристигнат в Атина след по-малко от година.
Вестникът освен това съобщава за забавяне при създаването на Центъра за управление и контрол на Олимпийските игри, който ще позволи на полицаите да обменят и имат незабавен достъп до информация.
Гръцки официални представители обаче отхвърлят тези твърдения. Сигурността по време на Игрите е висш приоритет на организаторите, които вземат всички необходими мерки за гарантиране на безопасността, се казва в съобщение на АТХОК за СМИ от неделя.
"Извън фантастичните сценарии и преувеличенията има една-единствена реалност: Гърция се подготвя с изключително старание да организира напълно безопасни Олимпийски игри през 2004 година," се казва в съобщението.
Потвърждавайки позицията на организаторите, говорителят на гръцкото правителство Христос Протопапас каза, че критиките "нямат нищо общо с действителността".
"Има заинтересовани кръгове, които смятат, че могат да ни окажат натиск, но естествено ние не им обръщаме внимание и продължаваме напред с подготовката на най-безопасната Олимпиада, която някога се е провеждала," добави той.
Гърция е предвидила бюджет от 640 млн. евро за мероприятия по сигурността. Повече от 45,000 полицаи, военни и специални части ще бъдат на своя пост по време на най-голямата операция на силите за сигурност в историята на олимпиадите. Според Ройтърс броят им ще бъде трикратно по-висок от този на Олимпиада 2000 в Сидни. Освен това е създадена консултативна група за обмяна на опит по сигурността, включваща Австралия, Великобритания, Франция, Германия, Израел, Испания и САЩ.
"Никой не може да даде стопроцентови гаранции за сигурността, " каза Рож, изразявайки увереност, че гръцкото правителство "е предприело без съмнение най-добрите възможни мерки за сигурност".

Косовският премиер Чеку предложи дата за обявяване на независимост 
					20/07/2007
					Часове, преди Съветът за сигурност на ООН да започне да обсъжда последната проекторезолюция за Косово, премиерът на провинцията съобщи, че е възможно тя едностранно да обяви независимост на 28 ноември. 
					(Ройтерс - 20/07/07; AП, Ройтерс, АФП, ДПА, Гласът на Америка, ЮПИ, Синхуа, Б92, Балканска мрежа за разследващи репортажи - 19/07/07)
 
					 
						
"Ние поддържаме идеята за независимо Косово," каза американският държавен секретар Кондолиза Райс. "Ще постигнем това по един или друг начин." [Гети Имиджис]
						Косово може едностранно да обяви независимост от Сърбия на 28 ноември, каза премиерът Агим Чеку в петък (20 юли), като заяви, че опитите на западните държави да помогнат на провинцията да стане независима държава чрез ООН са се провалили. 
						Той направи това предложение часове, преди Съветът за сигурност на ООН да започне да обсъжда последната изготвена от западните държави проекторезолюция за Косово, която предвижда нови преговори между представители на Белград и Прищина. 
						Представителите на шестте държави, които представиха документа - Белгия, Великобритания, Франция, Германия, Италия и Съединените щати - не бяха обаче сигурни в четвъртък дали да настояват проектът да бъде предложен за гласуване, имайки предвид заплахите на Русия да наложи вето на текста. 
						"Все още няма съгласие по проекторезолюцията и някои членове смятат, че вероятността тя да бъде приета е равна на нула," каза британският посланик Емир Джоунс Пари. "Мога само да заключа, че няма да постигнем напредък в Съвета. Но е напълно безотговорно да се предполага, че Съветът няма да продължи да действа и да се опита да се справи с този проблем, защото той е източник на вълнения, особено в региона, и е ясно, че това е последното парче от балканския пъзел." 
						Русия отхвърли всички предишни версии, изготвени от Съединените щати и европейските им съюзници през последните няколко седмици. Тя смята, че последната версия на практика одобрява плана, предложен от специалния пратеник на ООН Марти Ахтисаари, по силата на който Косово трябва да получи контролирана независимост. 
						Настоявайки да запази някакъв суверенитет над провинцията, Сърбия категорично отхвърля независимостта като възможен вариант. Москва заплаши да блокира всяко решение, което не е приемливо за Сърбия. 
						Според "Ройтерс" новата проекторезолюция предвижда 120-дневен период на преговори между Белград и Прищина, след което Съветът за сигурност ще се заеме с въпроса. Според съобщенията проекторезолюцията позволявала също на ЕС незабавно да назначи международен граждански представител, който да управлява провинцията през четиримесечния период на преговорите. 
						Макар и технически все още да е част от Сърбия, Косово де факто е протекторат на ООН от края на конфликта през 1998-1999 г. 
						Върховният представител на ЕС по външната политика Хавиер Солана каза по-рано тази седмица, че ако Русия продължава да се противопоставя на вземането на решение, шестчленната Контактна група, която включва Великобритания, Германия, Франция, Италия, Русия и Съединените щати, вероятно ще поеме водеща роля в опитите за намиране на компромис. 
						Сигурен съм, че ще бъде постигнато споразумение в Контактната група, за да започне процес на преговори," е казал Солана във вторник, цитиран от ДПА. "Трябва да продължим и да започнем преговори между двете страни ... без резолюция на ООН, а в края на процеса ще видим докъде ще ни доведе той." 
						Контактната група трябва да заседава в сряда. 
						Междувременно американският държавен секретар Кондолиза Райс, чиято страна категорично подкрепя плана на Ахтисаари, в четвъртък изрази увереност, че Косово в крайна сметка ще получи независимост по един или друг начин. 
						"Ние поддържаме идеята за независимо Косово," каза тя пред репортери по време на полет до Лисабон. "Ще постигнем това по един или друг начин." 
						Чеку трябва да се срещне с Райс във Вашингтон в понеделник, на фона на нарастващото недоволство сред косовските албанци заради застоя в процеса за статута. Други политици в провинцията казаха, че трябва да се определи краен срок за намирането на решение, одобрено от международната общност. 
						"Важното е да се определи дата за независимостта на Косово," каза бившият косовски премиер Байрам Косуми. "Ако няма резолюция, Косово трябва да обяви независимост тази година." 
						Ветон Сурои, лидер на опозиционната партия ОРА и член на косовския преговарящ екип, изрази подобно мнение в четвъртък, като каза, че парламентът на Косово трябва "да изпълни задължението си пред гражданите на Косово, като обяви независимост до Коледа".

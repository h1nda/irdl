В Сърбия бе открит регионален център на ЕИБ
					30/11/2010
					Висши представители на ръководството на Европейската инвестиционна банка бяха в понеделник в Белград за откриването на новия регионален офис на институцията и за подписването на кредитни споразумения със Сърбия.
					(AФП, Блумбърг, ДПА, Б92, Европейска инвестиционна банка, Уебсайт на сръбското правителство - 29/11/10)
 
					 
						
С отварянето на нов регионален офис в Белград ЕИБ ще засили дейността си на Балканите, каза президентът на банката Филип Мейстад. [Ройтерс] 
						Европейската инвестиционна банка (ЕИБ) откри в понеделник (29 ноември) в Белград нов представителен офис за Западните Балкани и подписа със Сърбия три кредитни споразумения за 325 млн. евро в помощ на инфраструктурни и енергийни проекти. 
						"Откриването на този офис днес има значение в два аспекта: да засили дейността на ЕИБ в региона; [и] да подчертае ангажимента на европейските институции да подкрепят вашата страна в присъединяването й към ЕС," каза президентът на ЕИБ Филип Мейстад по време на церемония в Белградския градски съвет. 
						На нея присъстваха сръбският премиер Мирко Цветкович и вицепремиерът Божидар Джелич, както и министрите на финансите, околната среда и националния инвестиционен план - Диана Драгутинович, Оливер Дулич и Верица Каланович. Сред другите присъстващи бяха вицепрезидентът на ЕИБ Дарио Сканапиеко и ръководителят на делегацията на ЕС в Сърбия Венсан Дьожер. 
						Цветкович каза, че откриването на регионален център на ЕИБ в Белград ще спомогне за укрепването на връзките с "един от най-големите инвеститори" в Сърбия. От 2001 г. насам банката със седалище в Люксембург е предоставила около 3 милиарда евро за основни проекти в секторите на инфраструктурата, енергетиката, образованието и здравеопазването, както и за развитието на малките и средни предприятия в страната. Тази сума представлява близо 43 % от общото финансиране на ЕИБ в размер на 7 милиарда евро, предоставено на всичките шест западнобалкански страни - Албания, Босна и Херцеговина, Хърватия, Косово, Македония и Сърбия - през последните десет години. 
						"По-нататъшната подкрепа на финансовата институция ще помогне на страните от Западните Балкани да реализират стратегическите си цели, като увеличаване на конкурентоспособността и присъединяването към ЕС," каза Цветкович. 
						ЕИБ е собственост и се управлява от 27-членния ЕС и оперира в над 130 други държави. Програмата й за финансиране на западнобалканските страни за периода 2007-2013 г. възлиза общо на 8,7 милиарда евро, каза Мейстад пред репортери в Белград. В репортаж на информационна агенция "Блумбърг" се казва, че банката смята да увеличи с 5,7 милиарда евро финансирането си за шестте страни от региона през следващите три години. 
						ЕИБ е инвестирала 690 млн. евро в Сърбия тази година и обмисля предоставянето на заем от 500 млн. евро за модернизацията и разширяването догодина на производствения капацитет на автомобилния завод "Фиат Аутомобили Сърбия" в Крагуевац. Междувременно банката подписа в понеделник три нови кредитни споразумения за 325 млн. евро със сръбските власти. 
						Те включват кредит от 195 млн. евро за строежа на път между Ниш, който се намира на 230 км южно от Белград, и Чифлик, разположен по-далеч на югоизток. Участъкът с дължина 36 км се намира на трасето на т.нар. Коридор №10, важна магистрала, свързваща Западна с Югоизточна Европа. 
						С други 90 млн. евро от новите кредити на ЕИБ за Сърбия ще се финансира изграждането на подходни пътища към нов мост над р. Сава в Белград. 
						Останалите 40 млн. евро ще бъдат използвани за подмяна на 5 % от остарелите електромери в страната с цифрови, които ще бъдат интегрирани в система с дистанционно управление. 
						 "Ефективната инфраструктурна система е в основата на възстановяването и има съществено значение за подобряването на условията на живот и икономическите стандарти на населението," каза Сканапиеко от ЕИБ. 
						В изказване преди церемонията по подписването Мейстад обясни, че лихвеният процент за новите кредити ще бъде "от порядъка на 3,7 % със срок на изплащане 25 години," предаде "Блумбърг".

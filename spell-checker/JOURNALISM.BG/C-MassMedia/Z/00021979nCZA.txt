Косовските турци не са доволни от плана на Ахтисаари
					21/03/2007
					Етническите турци, които от векове населяват Косово, не са доволни от плана на специалния пратеник на ООН Марти Ахтисаари за Косово. Те смятат, че планът е "крачка назад" от техните културни и езикови права.
					От Ахмет Гьормез за Southeast European Times от Анкара – 21/03/07
 
					 
						
Планът на специалния пратеник на ООН Марти Ахтисаари не предоставя достатъчно права на турското малцинство в Косово, посочва група от неправителствени организации. [Гети Имиджис]
						Няколко турски неправителствени организации в Косово миналия месец се срещнаха във Вуштри, за да направят оценка на плана на специалния пратеник на ООН Марти Ахтисаари за решаване на въпроса за статута на провинцията. Групата, като изрази неодобрението си за плана, изпрати писмо до международните мисии и институции в провинцията. 
						Планът на Ахтисаари осигурява основа за независимост под международен надзор и изграждане на многоетническо и демократично Косово, в което се спазват човешките права. Според тях това са положителни аспекти, но те добавят, че в плана има някои пропуски. 
						Косовските турци искат планът да гарантира правата на малцинствените общности, като образование, език, културно наследство и други. Групата смята, че според плана етническите албанци и сърби имат право на образование на албански и сръбски, но другите етнически групи не могат да получат образование на майчиния си език, ако не са мнозинство в мястото, в което живеят. Ако планът не бъде променен, турците ще могат да получат образование на турски единствено в окръг Мамуша. 
						"Според плана на Ахтисаари сръбският е един от официалните езици в места, където не живее дори и един сърбин. Но турският няма да бъде официален език в такива селища, като Призрен, Прищина, Гилан, Митровица, Вуштри и др.," твърди малцинствената група. 
						Турците искат и правото да получават образование в турски университети. 
						"Ако планът на Ахтисаари се запази в настоящия си вид, няма да имаме демократично, многоетническо Косово, а албано-сръбско двуетническо Косово, което осигурява малко права за малцинствата," смятат неправителствените организации. 
						Според някои историята на турците в Косово датира от доста векове. Турското присъствие в Косово се забелязва след 1389 г., когато турската (отоманската) и сръбската войска се сблъскват в битка на Косово поле, която отваря пътя за отоманското нашествие на Балканите. След това стотици хиляди турци се заселват на Балканите и в Косово. 
						В продължение на десетилетия турският е бил един от официалните езици в Косово, но този статут му се отнема от ЮНМИК през 2000 г. Турците в Косово се надяват, че статутът на езика ще бъде възстановен, след като процесът на определяне на бъдещето на провинцията е към своя край.

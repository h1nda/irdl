Бъсеску каза, че Румъния няма да поставя условия за присъединяването на Хърватия към ЕС 
					06/01/2011
					 
						БУКУРЕЩ, Румъния -- Президентът Траян Бъсеску каза в сряда (5 януари), че неговата страна няма да поставя условия за присъединяването на Хърватия към ЕС, и призова румънските власти да се съсредоточат върху изпълнението на критериите за присъединяване към Шенгенската зона. Външният министър Теодор Баконски предупреди в понеделник, че Румъния може да поиска въвеждането на Механизъм за проверка и сътрудничество (МПС) за Хърватия, ако Франция и Германия продължат да настояват за отлагане на присъединяването на Румъния към зоната без вътрешни граници. Той заплаши също, че страната му може да напусне МПС, който беше наложен от ЕС за определяне напредъка на страната в борбата с корупцията и осъществяването на съдебната реформа. Бъсеску обаче подчерта, че Румъния трябва да се съсредоточи към собствените си усилия за присъединяване към Шенгенската зона, вместо да се занимава с това, какво трябва да направят други държави. (Найн О’клок - 06/01/11; ХРТ, Вечерни Лист, ХИНА, radio.net, АФП, Медиафакс - 05/01/11)

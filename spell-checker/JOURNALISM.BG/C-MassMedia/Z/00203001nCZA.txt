Косовска служба в Северна Митровица предизвиква спорове
					19/07/2012
					Определяна като стъпка към децентрализация и създаване на отделна община, службата се отхвърля с насмешка от Сърбия и косовските сърби.
					От Линда Карадаку за Southeast European Times от Прищина – 19/07/12
 
					 
						
Адрияна Ходжич оглавява административната служба на косовското правителство в Северна Митровица. [Лаура Хасани/SETime]
						Миналия май правителството на Косово откри административна служба в Северна Митровица, но опитите на властите да достигнат до местните сърби, като предлагат финансови средства и услуги чрез службата, се посрещат с присмех и обвинения в провокации от Сърбия. 
						Косовското правителство твърди, че ще изразходва 4 млн. евро годишно, разпределени чрез ЮНМИК, за заплати, противопожарни дейности, социални услуги, почистване на паркове и пътища. 
						Службата издава косовски документи за самоличност; свидетелства за раждане, смърт и брак и подпомага спортни и културни дейности, както и социални проекти. 
						Според ръководителя на Международната гражданска служба Питер Фейт службата е следващата техническа стъпка към създаването на отделна община в Северна Митровица съгласно предложението на Ахтисаари, която да осигури високо ниво на децентрализация. 
						Планът на Ахтисаари предвижда създаването на две общини в Митровица – северна и южна – и съвместен съвет за двете, съставен от 11 членове - по пет от всяка община и един избран от ръководителя на Международната гражданска служба. 
						Със закриването на Международната гражданска служба вече не е ясно как планът ще бъде приложен и от кого. 
						Сърбия определи хода на косовското правителство като провокация, която ще създаде враждебност сред косовските сърби и съответно ще заздрави сръбската местна администрация. 
						„Някой се опитва да провокира реакцията на сърбите и след това да обвини Сърбия. Смятаме, че службата е лоша идея, тя е излишна, не е от полза и е опит да бъде променена ситуацията на място преди започването на преговори за намиране на решение“, заяви за SETimes Оливер Иванович, държавен секретар на сръбското министерство за Косово в отиващото си правителство. 
						Иванович заяви, че албанците и сърбите са категорични, че ще има разговори за Северно Косово. 
						„Съществуването на службата не означава, че сърбите трябва да я приемат, защото те вече имат своя местна власт“, заяви сръбският министър за Косово Горан Богданович. 
						Адрияна Ходжич, която беше избрана да оглави административната служба с отговорностите на председател на общината, заяви, че политизирането на откриването на службата не е в интерес на гражданите там. 
						„Гражданите не искат натиск, политиката им е омръзнала и единственото, което желаят, е да живеят по-добре“, каза Ходжич за SETimes. 
						Ходжич обясни, че службата работи без участието на политически или друг посредник. „Общинските услуги се предлагат директно на гражданите“, каза тя. 
						В службата вече работят 38 души, но се очаква броят им да достигне 80 до октомври. Около една четвърт от бюджета ще се изразходва за проекти и капиталови инвестиции. 
						„Както повечето сърби в северната част, аз съм против службата. ...Тя е излишна и не служи на нищо, 90 % от сърбите няма да ползват нейните услуги“, каза за SETimes Драган Илич, жител на Северна Митровица. 
						Косовският премиер Хашим Тачи призна, че неговото правителство продължава да среща трудности при изграждането на отношения между косовските институции и сръбската общност, но обеща да продължи с опитите в тази област. 
						„Община Северна Митровица трябва да бъде създадена възможно най-скоро, като се приложат принципите за върховенство на закона и се проведат свободни избори, които ще доведат до избирането на законни местни лидери“, заяви Тачи. 
						Ходжич разбира предизвикателствата и трудностите, пред които са изправени гражданите, търсещи услугите на службата. 
						„Гражданите винаги идват…, но се стремят това да не се разбира, защото реториката, която съществуващите структури използват, ги обезкуражава и плаши“, заяви Ходжич. „Категорично не трябва да пропускаме този шанс, защото се страхувам, че втори няма да имаме.“ 
					
				
			
					 
					
 
 

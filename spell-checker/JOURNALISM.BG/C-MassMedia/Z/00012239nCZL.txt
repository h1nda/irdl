Опозицията в Турция ще подкрепи правителството в кандидатурата за ЕС
					08/10/2004
					 
						АНКАРА, Турция -- Основната опозиционна Републиканска народна партия (РНП) предлага сътрудничество на правителството за ускоряване на присъединяването към ЕС. Лидерът на РНП Дениз Байкал заяви в четвъртък (7 октомври), че партията му ще подкрепи правителството по отношение на клаузите от доклада на ЕС, които партията намира за рестриктивни. По-рано тази седмица Европейската комисия даде препоръка на ЕС да открие преговорите за присъеднияване с Турция, но заяви, че разговорите ще бъдат преустановени, ако страната отстъпи от курса на реформи. 
						Също в четвъртък Бюлент Арънч бе преизбран за председател на парламента, но едва след като от надпреварата се оттегли негов конкурент от Партията на справедливостта и развитието. Той не получи необходимата подкрепа от две трети от общо 520-те депутати след два тура на гласуване, докато Серпил Йълдъз, една от малкото жени депутатки от управляващата партия, не напусна надпреварата. РНП не излъчи свой кандидат. 
						Други новини: Бомба се взриви пред истанбулската резиденция на вселенския патриарх Вартоломей, най-високият сан в източноправославната църква. Взривът причини дребни щети, но ранени нямаше. (НТВ, Анадолска агенция, AФП - 07/10/04)

Река Дунав: Европейска жизнена връзка
					30/08/2004
					Представители на 13 страни от дунавския регион се срещнаха по време на основополагаща конференция в Букурещ с цел да стимулират икономическия растеж и развитие и да подготвят региона за бъдещата му роля в рамките на интегрирана Европа.
					От Овидиу Барбулеску за Southeast European Times от Букурещ – 30/08/04
 
					 
						
Страните-членки на Процеса на дунавско сътрудничество обсъдиха начините за изграждане на транспортна инфраструктура, разширяване на икономическата активност и развитие на туризма. [Андрия Илич]
						Висши дипломати и правителствени служители от тринадесет страни от дунавския регион се срещнаха в Букурещ през юли за Втората министерска конференция от Процеса на дунавско сътрудничество. В центъра на вниманието бе ролята на река Дунав като бъдеща вътрешна река в ЕС, като връзка за транспорт и комуникации между Северно море и Черно море, а така също и като европейско пространство на страни с едни и същи демократични принципи, ценности и цели, независимо от различния етап на икономическо развитие и сложното историческо наследство на всяка от тях.
						На конференцията присъстваха външните министри на Австрия, Хърватия, Сърбия-Черна гора, Румъния и Словакия, както и държавните секретари на Босна и Херцеговина, България, Словения, Унгария и Украйна и посланиците на Чехия, Германия и Молдова в Румъния.
						Очакваното присъединяване на Румъния и България през 2007 г. ще прибави голяма отсечка от река Дунав към съюза, заяви пред конференцията румънският министър на външните работи Мирча Джеоана. В допълнение към тези дунавски държави, които вече са членове или кандидат-членове на ЕС, много други страни участват в процеса на стабилизация и асоцииране и в политиката на европейско добросъседство – дейности, които приближиха региона като цяло до интеграционния процес, подчертаха участниците в конференцията..
						Според австрийския министър на външните работи Бенита Фереро-Валднер разширяването на местната инфраструктура и установяването на връзки с европейската транспортна мрежа са от жизнено важно значение за поддържане на икономическия растеж в региона. Транспортът бе централна тема на заключителния документ, който призова за по-нататъшни усилия по установяването на хармонизирана европейска вътрешна навигационна система, отворена за всички дунавски страни.
						
Скоро голяма отсечка от река Дунав ще бъде в границите на ЕС, каза румънският министър на външните работи Мирча Джеоана. [AФП]
						Конференцията определи икономическото сътрудничество като един от главните приоритети на Процеса на дунавско сътрудничество през следващите два месеца. Другите приоритети включват контрола по границите, подобряването на навигацията, защитата на околната среда, управлението на речното дъно, развитието на туризма и разширяването на сътрудничеството в региона.
						Специалните проекти, договорени на конференцията, включват организиране на редовни сесии на фондовата борса на Дунавския регионален туризъм и завършване на велосипедното трасе от Будапеща до делтата на река Дунав. Освен това участниците се договориха да съдействат за публикуването на дунавска енциклопедия и за установяването на международен литературен изследователски център в Русе, България, родното място на лауреата на Нобелова награда Елиас Канети.
						Междувременно Румъния и Украйна се опитаха да намерят компромис по плановете на Киев да открие дълбоководен плавателен канал, свързващ река Дунав и Черно море през района на Одеса. Докато Украйна заявява, че проектът е необходим заради икономическото й развитие, румънските власти са загрижени относно ефекта върху речните потоци и върху екосистемата в делтата на Дунав. Европейската комисия, която понастоящем ръководи Комисията за защита на река Дунав, е поискала от Украйна да застопори проекта, докато не бъде направено проучване на въздействията върху околната среда. На 26 август обаче Украйна официално откри канала, а Румъния огласи плановете си да заведе дело в Международния съд по този въпрос.
						Процесът за дунавско сътрудничество е резултат на румънско-австрийска инициатива. През двете години на съществуването му бяха предприети редица големи проекти под неговата егида, които допринесоха за засилване на сътрудничеството между дунавските страни.. Всяка година една от страните-членки е домакин на бизнес-конференция на дунавския регион. Създаден е уебсайт с база-данни на предприемачите в региона. Освен това започна процес на преразглеждане на Белградската конвенция за река Дунав от 1948 г. 
						По-голямата цел на участниците е да се засили интересът сред деловите среди, туристите и международните организации и да се разшири информираността относно ролята на река Дунав като европейска “жизнена връзка”, необходима за поддържане на развитието.
						По време на министерската конференция в Букурещ се проведе кръгла маса по възможностите за бизнес. Представители на търговско-промишлени палати, кметове на градове, разположени по река Дунав, и бизнесмени от региона представиха идеи за инвестиционни проекти и предложиха практически идеи на министрите, участващи в конференцията.

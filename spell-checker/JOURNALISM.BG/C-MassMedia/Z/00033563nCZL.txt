БиХ даде зелена светлина за екстрадирането в Хърватия на заподозрян в убийство
					25/02/2010
					 
						САРАЕВО, Босна и Херцеговина (БиХ) -- Министърът на правосъдието Бариша Чолак одобри в сряда (24 февруари) екстрадирането на сърбина Боян Гудурич в Хърватия, където той е издирван във връзка с убийството на известния хърватски издател и журналист Иво Пуканич. Преди седмица съдът на БиХ излезе с решение, че Гудурич трябва да бъде предаден на Загреб. Той се предаде на полицията в Баня Лука на 1 февруари. Пуканич, съсобственик и главен редактор на седмичника „Национал”, беше убит при атентат в кола бомба в центъра на Загреб на 23 октомври 2008 г. заедно с маркетинговия директор на вестника Нико Франич. Четирима други заподозрени по делото в момента са подсъдими в Хърватия.
						Още по темата -- Процесът срещу подземния сръбски бос Сретен Йоцич и членове на неговата банда във връзка с убийството на Пуканич започва на 23 април в Специалния съд за организираната престъпност в Белград, съобщиха медиите в сряда. Прокуратурата твърди, че Йоцич е организирал убийството и е сключил сделка с „неидентифицирано засега лице” да убие журналиста за 1,5 милиона евро. (Б92, Танюг, РТРС, ХРТ - 24/02/10)

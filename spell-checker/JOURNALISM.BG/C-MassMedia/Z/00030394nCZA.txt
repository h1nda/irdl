ОИК прие резолюция за Косово
					27/05/2009
					ОИК единодушно прие резолюция, която хвали напредъка на Косово в укрепването на демокрацията, мира и стабилността в региона.
					От Блерта Фоничи Кабаши за Southeast European Times от Прищина -- 27/05/09
 
					 
						
Страните членки на ОИК не взеха решение за признаване на Косово, но похвалиха неговия напредък. [Гети Имиджис]
						Външните министри на Организацията Ислямска конференция (ОИК) изразиха подкрепата си за независимо Косово по време на своята 36-а Министерска среща на върха в понеделник (25 май) в Дамаск, Сирия. 
						Те похвалиха „напредъка, постигнат в укрепването на демокрацията”, в резолюция, приета на срещата. Албанското външно министерство изготви проектодокумента, а Саудитска Арабия го предложи за обсъждане. 
						Албанският външен министър Лулзим Баша определи резолюцията на ОИК като голям успех за Косово и за албанската дипломация. 
						 Според Баша резолюцията е била единодушно приета от всичките 57 страни членки. 
						"Това е много важна резолюция за Косово и съм сигурен, че много скоро Косово ще бъде прието от много страни, членки на ОИК,” каза Баша. 
						В резолюцията се казва, че откакто е провъзгласила едностранно независимостта си през февруари 2008, страната е отбелязала напредък в изграждането на демократичните институции, модернизирането на конституцията си и приноса за регионалната стабилност. 
						Тя призовава членките на ОИК и международната общност да подкрепят бившата сръбска провинция и нейната икономика. Макар че резолюцията не признава независимостта на Косово, тя оставя въпроса отворен за членовете си.
						Нещо повече, тя отбелязва ускореното преструктуриране на ЮНМИК, разполагането на ЮЛЕКС в цяло Косово – съгласно указанията на генералния секретар на ООН Бан Ки Мун – и институционалната и законова рамка в Косово. 
						Според резолюцията Бан ще представи доклад на следващата среща на върха на ОИК. 
						Сърбия напразно лобираше срещу резолюцията, но с подкрепата на Сирия, Египет и други страни под влиянието на Русия ОИК не стигна до признаване на независимостта на Косово. 
						Без да бъде обезкуражен, косовският външен министър Скендер Хюсени приветства резолюцията и подчерта нейното значение. 
						Във вторник президентът Фатмир Сейдиу нарече резолюцията крачка в правилната посока. „Очакваме още страни да ни признаят и също така заявяваме готовността на косовските институции да сътрудничат с всички тези страни," каза той.

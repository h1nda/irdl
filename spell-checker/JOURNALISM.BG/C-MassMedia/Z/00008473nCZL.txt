ЕС ще одобри нова полицейска мисия за Македония
25/09/2003
 
СКОПИЕ, Македония -- ЕС ще даде следващата седмица зелена светлина за нова помощна мисия в Македония, която ще бъде приемник на настоящата военна мисия "Конкордия". Според Кристина Галах, говорителка на представителя на ЕС по въпросите на сигурността Хавиер Солана, мисията ще има полицейски мандат и ще се състои от 150-200 полицаи, които ще пристигнат в Македония малко преди края на мандата на "Конкордия" на 15 декември.
Други новини: МИА съобщи в сряда (24 септември), че в края на седмицата в Охрид ще се проведе международна конференция. Проявата ще събере министри на външните работи и на отбраната от страните, подписали Адриатическата харта: Македония, Албания, Хърватия и Съединените щати.
Също в сряда македонският президент Борис Трайковски се срещна за кратко с американския си колега Джордж У. Буш. И двамата бяха в Ню Йорк за сесията на Общото събрание на ООН. (МИА, Макфакс, A1 ТВ - 24/09/03)

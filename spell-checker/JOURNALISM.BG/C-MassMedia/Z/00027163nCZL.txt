Албанският премиер Бериша обяви промени в правителството
					23/07/2008
					 
						ТИРАНА, Албания -- Във вторник (22 юли) министър-председателят Сали Бериша обяви промени в правителството. Анила Годо бе назначена за нов министър на здравеопазването на мястото на Нард Ндока от Християндемократическата партия. Министърът на образованието Генц Поло напуска поста си и става заместник министър-председател, пост, който бе овакантен през март, когато Газменд Окета стана министър на отбраната. Поло ще бъде заменен от Фатос Бея. Промените трябва да бъдат одобрени и от парламента, и от президента Бамир Топи.
						Други новини -- По всичко изглежда, че двете най-големи опозиционни партии обмислят някакво ниво на сътрудничество в бъдеще. Лидерът на Социалистическото движение за интеграция Илир Мета покани във вторник Социалистическата партия да обсъдят реформите на избирателната система. Разправиите между двете партии накараха някои техни членове да преминат в противниковия лагер. (Коха Йоне, Шекули, Панорама, Шкип - 23/07/08; ТВШ, Алсат, Вижън +, Топ Ченъл - 22/07/08)

Делова хроника
09/01/2004
Преглед на деловите и икономическите новини от Балканите след 19 декември.
(Различни източници -- 19/12/03 - 09/01/04)
 
 
Преглед на деловите и икономическите новини от Балканите след 19 декември:
"Рено" е производителят на коли с най-много продажби на хърватския пазар през 2003 г., според данни, публикувани на 8 януари. Най-продаваният модел е бил "Клио", от който са продадени 5 800 автомобила. Две други френски компании, "Ситроен" и "Пежо", заемат 3-о и 4-о място в класациите. Втора е немската компания "Опел".
***
Хърватското правителство прие законопроект за намаляване на данък добавена стойност (ДДС) в страната от 22 % на 20 %, считано от началото на 2005 г. Законопроектът трябва да бъде одобрен от парламента, преди да може да влезе в сила.
***
Хърватското министерство на земеделието обеща да предприеме спешни мерки за предотвратяване на недостига на зърно на местния пазар. Браншовият министър Петар Чобанкович каза, че правителството ще продаде 30 000 тона пшеница от държавния резерв, ще разреши безмитен внос и ще наложи забрана върху износа на брашно за известен период от време.
***
Република Сръбска подписа споразумение за продажба на целия си дял от завода за алуминий в Бирач на литовската финансова група "Укио". Сделката задължава правителството да преструктурира дълг от 38 млн. евро в просрочени задължения.
***
Официални лица от Република Сръбска съобщиха, че Сърбия и Черна гора и Хърватия са били най-големите търговски партньори на страната за първите 11 месеца на 2003 г. Външнотърговският дефицит нарасна до рекордната стойност от 716 млн. евро за същия период, като износът възлиза едва на една трета от вноса.
***
Всички държавни млекопреработвателни предприятия в Сърбия трябва да бъдат приватизирани до юни. Повечето компании вече са продадени или са сключили споразумения с инвеститори. Правителството изрази надежда, че повечето купувачи ще бъдат чужди инвеститори.
***
ОИСР съобщи, че Турция е четвъртата по размер безработица сред членовете на организацията. Безработицата в Турция през 2003 г. е 10 %, а средната безработица за всички членове на ОИСР е 7,3 %. Средният процент за ЕС е бил 8,8 % през август.

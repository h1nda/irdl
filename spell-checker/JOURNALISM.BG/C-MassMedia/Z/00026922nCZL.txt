Лидерите на управляващата коалиция във ФБиХ ще се срещнат следващата седмица
					30/06/2008
					 
						САРАЕВО, Босна и Херцеговина (БиХ) -- Лидерите на управляващата коалиция във Федерация БиХ (ФБиХ) ще се срещнат на 9 юли, за да обсъдят последните предизвикателства пред правителството, заяви в събота (28 юни) вицепрезидентът Мирсад Кебо в интервю за вестник „Дневни Аваз”. Той обясни, че срещата, първоначално насрочена за вторник, е била отложена, за да могат да присъстват лидерите на всичките четири управляващи партии – Партията на демократичното действие, Партията на БиХ, Хърватският демократичен съюз (ХДС) и ХДС 1990. Заседанието ще се съсредоточи върху решаването на бюджетни въпроси и върху реорганизацията в управлението на големите държавни компании, повод за раздори напоследък между основните партии на бошнаците и хърватите. 
						Други новини -- Хиляди босненски мюсюлмани се стекоха на поклонение в неделя в клисура, която вярват, че Аллах е създал край връх Айватовица. Вярващите възобновиха 7-километровото шествие след забраната му в продължение на повече от половин век от комунистическите управници. Легендата датира от средата на 15-и век, когато турците окупират територията на Босна. (Дневни Аваз, НТВ, Хаят, Фена, АФП - 29/06/08)

Спорният план "Надежда": отиват ли твърде далеч пиар усилията на Цървенковски?
					01/12/2010
					Въпроси възникват около използването на държавни средства от бившия македонски президент Бранко Цървенковски за спорна пиар стратегия. Случаят се разследва от прокуратурата.
					От Горан Трайков за Southeast European Times от Скопие – 01/12/10
 
					 
						
Цървенковски определи скандала като „провокация”. [Ройтерс]
						Македонската прокуратура разследва дали бившият президент Бранко Цървенковски е злоупотребил с държавни средства, като е наел словенски експерти да помогнат за изготвянето на пиар стратегия под надслов „Надежда”. 
						 Според обвиненията Цървенковски, който в момента оглавява опозиционния СДСМ, е изразходвал 340 000 евро от парите на данъкоплатците за плана, в който се предоставят стратегически съвети за подобряване на имиджа на тогавашния президент. 
						 Критиците смятат, че при наемането на словенските експерти той не е следвал съответните правни процедури и „Надежда” далеч надхвърля обхвата на нормалните пиар цели. Твърди се, че планът е включвал тактики за атакуване на правителството на премиера Никола Груевски, с когото Цървенковски често имаше несъгласия. 
						 „Заехме се със случая заради специфичното естество на деянието, което попада в текстовете за организираната престъпност”, заяви Йован Илиевски, ръководител на отдела по организирана престъпност на прокуратурата. „Не сме отхвърлили възможността разследването да бъде разширено, като бъдат привлечени и членове на неговия [тогавашен] кабинет.” 
						Очаква се разследването да продължи около месец. Прокурорите ще се опитат да установят дали Цървенковски е нарушил член 353 от Наказателния кодекс, който изисква държавните органи да избират доставчици на услуги чрез процедура за възлагане на обществена поръчка, и ще решат дали да повдигнат обвинение. Ако бъде обвинен и осъден, Цървенковски може да получи до четири години затвор. 
						Случаят получи регионално измерение, след като словенският премиер Борут Пахор отрече твърденията, че е имал участие. Председателят на централния комитет на СДСМ Ана Данева заяви по-рано, че лично Пахор е предложил експертите на Цървенковски. 
						Това не е така, реагира Пахор. „Никога не сме изпращали консултанти на бившия македонски президент Цървенковски и очакваме обяснение от Социалдемократическия съюз на Македония”, заяви той. 
						Цървенковски веднага се извини публично, като посочи, че съжалява, че името на словенския министър-председател е било „посочено съвсем неоснователно”. Той нарече случая „провокация”. 
						СДСМ отрича бившият държавен глава да е извършил нарушение. 
						„Твърденията, че президентът Бранко Цървенковски е похарчил парите на данъкоплатците за лична и партийна изгода, са пълна лъжа. Средствата са изразходвани за консултации във връзка с публичните комуникации, проучване на общественото мнение и стратегии за популяризиране на Македония в ЕС и НАТО”, посочи партията в изявление. 
						 Тя обяви също, че ще съди местната телевизия „Сител”, която е излъчила недоказани обвинения за Цървенковски – включително твърдението, че той е започнал да плаща на словенските експерти още през 1996 г. 
						Университетският преподавател и анализатор Димитър Мирчев каза за SETimes, че е загрижен не толкова за правните аспекти на „Надежда”, колкото за съветите, които Цървенковски е получил. 
						 „Цървенковски се опита да спечели точки срещу сегашното правителство по начин, който е неподходящ и неетичен. Би било достатъчно, ако включените в доклада „Надежда” предложения бяха използвани за напредъка на държавата и подобряването на нейния международен авторитет, но за съжаление те засягат само неговия личен имидж”, каза Мирчев.

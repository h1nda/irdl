Косово и Албания изгладиха несъгласия относно митниците 
					04/07/2011
					Митническото сътрудничество между Албания и Косово може да подпомогне икономическото развитие на двете държави.
					От Линда Карадаку за Southeast European Times от Прищина – 04/07/11
 
					 
						
Наим Хуруглица, директор на косовските митници. [Лаура Хасани/SETimes]
						На среща, на която беше обсъдено икономическото сътрудничество между Косово и Албания, косовският вицепремиер Мимоза Кусари Лила и албанският премиер Сали Бериша решиха да се премахнат митническите такси, които са пречка за косовските износители. Обсъдено бе и изграждането на 34-километрова отсечка от пътя Фиерца-Коман в Северна Албания. 
						Бериша заяви, че сегашната митническа такса ще спре да се прилага, като това бе потвърдено и от директора на албанските митници Фламур Гюмишка. 
						Директорът на косовските митници Наим Хуруглица разговаря с репортер на SETimes за проблема между двете правителства, като потвърди, че решението е готово и статистическите данни показват увеличаване на двустранната търговия. 
						
						SETimes: На какъв етап се намира в момента въпросът за митата и таксите между Косово и Албания? 
						
						Хуруглица: Не съществува голям проблем с изключение на факта, че в някои случаи митническата администрация на Република Албания не приема обявената от износителите от Косово стойност и увеличава износната стойност, като принуждава албанските фирми, които осъществяват вноса, да плащат по-голям ДДС. Вследствие на това косовските продукти на албанския пазар поскъпнаха. 
						
						SETimes: Осъществихте ли контакти с официалните органи в Тирана? Какви стъпки се очакват в бъдеще? 
						
						Хуруглица: Проведени бяха срещи. Последната беше между началниците на двете митници. Постигнато бе временно споразумение за решаване на практическите трудности, като това може да стане чрез проверка след вноса, в случай че недекларираната реална стойност буди подозрения. 
						
						SETimes: Можем ли да очакваме митата между Косово и Албания да бъдат премахнати изцяло? Премахването на таксите ще улесни ли икономическото развитие на двете страни? 
						
						Хуруглица: Косово и Албания не облагат взаимно с мита внесените от другата страна продукти. И двете държави са членки на ЦЕФТА и начисляват само ДДС или акциз за някои стоки. Сътрудничеството подпомага икономическото развитие на двете страни и статистиката показва, че търговията се увеличава. През 2010 г. Косово е внесло от Албания стоки на стойност 61 млн. евро, или с 52,33 % повече в сравнение с 2009 г., и е изнесло стоки на стойност 23 млн. евро, или с 33,19 % повече в сравнение с 2009 г. 
						
						SETimes: Каква е позицията на деловите среди в Косово по този въпрос? 
						
						Хуруглица: Представителите на бизнеса изразиха своето недоволство от трудностите, които срещат, и работят за тяхното отстраняване. 
						
						SETimes: Ще има ли ефект, ако между двете страни бъде приложен принципът на реципрочност, и ще настоява ли Косово за това? 
						
						Хуруглица: Не е налице необходимост от прилагане на принципа на реципрочност по въпроси, които могат да бъдат решени между двете правителства.

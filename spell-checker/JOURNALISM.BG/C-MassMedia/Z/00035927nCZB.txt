Туризмът в ЮИЕ все още не е излязъл от кризата
					06/09/2010
					Летният туристически сезон в региона не показа очаквания обрат, но в някои страни се забелязаха положителни тенденции.
					От Бояна Милованович за Southeast European Times в Белград -- 06/09/10
 
					 
						
Въпреки кризата Хърватия продължава да бъде популярна дестинация. [Гети Имиджис] 
						Икономическите проблеми попречиха на мнозина да си позволят лятна ваканция и това е лоша новина в регион, където туристическия сектор осигурява голяма част от растежа. 
						Надеждите, че летният сезон на 2010 г. ще доведе до обрат, не се сбъднаха и много страни регистрират драматично намаляване на броя на туристите. И все пак има изключения. 
						От този материал ще разберем как пет страни се справят със спада. 
						
						Хърватия
					
						Докато някои туристи харчат по-малко от онова, което те нормално отделят за ваканция, Хърватия регистрира едно по-добро лято в региона, що се отнася до резултатите в туризма. Властите се надяват, че приходите от сектора ще помогнат за преодоляване на големия държавен дефицит, причинен от глобалната финансова криза. 
						В разгара на летния сезон, през първия уикенд на август, 1,5 милиона туристи влязоха в Хърватия. На 12 август министърът на туризма Дамир Байс изрази надежда, че страната може да достигне резултатите от миналогодишния сезон. 
						Това би означавало финансова инжекция от 6,3 милиарда евро в хърватската икономика. 
						Цифрите досега показват, че този резултат може да бъде постигнат. Макар че броят на туристите, които посещават страната е по-голям с 6 600 в сравнение със същия период на миналата година, разликата не голяма. Средно повече от 1 милион души прекарват лятото на Адриатическия браг в Хърватия в разгара на сезона. 
						Чешки, полски, унгарски, словенски, германски и италиански туристи отдавна масово посещават страната, докато французи, скандинавци и англичани все още преоткриват Хърватия като място за ваканция. 
						"Туристи идват, но те харчат много по-малко, отколкото през предишните години. Това е нормално, живеем в трудни времена и не можем да очакваме, че ще харчат като луди", казва Петар, готвач в ресторант от Хвар. 
						
						Румъния 
					
						
Mного румънци предпочитат ваканция на планина или на море в страната, вместо да пътуват в чужбина. [Гети Имиджис]
						След спад от 30% през 2009 г., туризмът в Румъния продължава да регистрира спад и през тази година. 
						Икономическата криза в страната е тежка и съвсем не е приключила. Затова румънците избягват да пътуват в чужбина и вместо това избират местните планински или морски курорти. 
						Проучване на "Уолстрийт Джърнъл" показа през юни, че 43% от румънците са планирали да си вземат само една седмица отпуск, вместо както обикновено три или четири поради трудностите и страха да не загубят работата си. Около 70% твърдят, че предпочитат да прекарат ваканцията си у дома поради финансови причини. 
						Друго проучване на "Инсайт 360" показва, че един от всеки трима се е отказал изобщо от ваканция. 
						
						Черна гора
					
						След юни и юли, когато плажовете и планинските курорти в Забляк и Коласин бяха почти празни, туристите наводниха морските и планинските курорти на Черна гора през август. 
						Според предварителните резултати за месеца в Черна гора е имало 120 670 туристи, което е с 16% повече в сравнение със същия период на миналата година, съобщават от Министерството на туризма. 
						Според правителството 1,1 милиона туристи ще посетят страната, което е почти същият резултат като миналата година. 
						На 1 август данните показаха, че повечето туристи през първите шест месеца на годината са били от Сърбия - 24% и значителен брой от ЕС. 
						Двайсет процента от туристите са от страните на бивша Югославия, докато 18% са от Русия и от бившия Съветски съюз. В Улчини, най-южната община на Черна гора, мнозинството летовници са от Косово. 
						Черногорските авиолинии се транспортирали 17% повече пътници през първата половина на годината в сравнение със същия период на миналата година. Граничните пропускателни пунктове регистрираха увеличение от 1%, докато броят на посетителите в национални паркове през първите три месеца бе с 47% по-голям в годишно изражение. 
						Според проучванията приходите от туризма през тази година ще възлязат на 620 милиона евро - около 1% повече в сравнение с 2009 г. 
						 Местните туристи в Черна гора пътуват по-малко в сравнение с 2009 г. и особено в сравнение с 2008 г., когато броят на местните туристи бе най-голям. 
						 "Интересът [към пътувания] е с 10% по-малък в сравнение с 2009 г. След либерализиране на визовия режим, интересът към пътувания се повиши, но това съвпадна с икономическата криза, затова очакванията ни не се изпълниха", заявява за SETimes Сретен Канкарас, директор на туристическа организация в Подгорица. 
						
						Сърбия
					
						Данните на Търговската камара на Сърбия отразяват спад в туризма на страната. 
						Броят на туристите, които са посетили Сърбия през първите шест месеца на 2010 г. е спаднал с 8%, а престоите с нощувки са спаднали с 15% за същия период на 2009 г. Броят на местните туристи е спаднал с 11%, а престоите с нощувки със 17%, докато броят на чуждестранните туристи е спаднал с 3%, а престоите им с нощувки - с 6%. 
						През първите шест месеца на 2010 г. повече от 911 000 туристи са посетили Сърбия. Около 620 000 са били местни туристи, а повече от 290 000 са били чуждестранни туристи. 
						В Белград броят на посещенията е бил най-голям, както и престоите с нощувки - повече от 256 000 туристи и повече от 495 000 посещения с нощувки, но тези данни все още са под регистрираните през първата половина на 2009 г. 
						Най-големият брой туристи, посетили Сърбия, са от Босна и Херцеговина (БиХ), Словения, Черна гора и Хърватия, следвани от германци, италианци, македонци, българи, австрийци и гърци. 
						През май резултатите на проучвания сочат, че 70% от сърбите не са планирали ваканция. 
						"Успях да си позволя да прекарам десет дни с приятели в Гърция, но това налага много жертви. Ще страдам през следващите няколко месеца", казва за SETimes Милош Черовина, 26-годишен. 
						"Семейството ми е четиричленно и по никакъв начин не можем да си позволим почивка. Децата сега са при родителите ми. Те живеят близо до езерата на Бела Църква. Там е красиво и ние скоро ще се присъединим към тях," казва Миряна Димич, 42-годишна. 
						
						Босна и Херцеговина
					
						
Moстар е една от най-известните атракции на Босна и Херцеговина. [Гети Имиджис]
						Глобалният икономически спад не засегна туризма в БиХ. Той постигна ръст от 30% в сравнение с миналата година благодарение на чуждестранните туристи. Повечето туристи идват за кратко посещение от Турция, Хърватия и Словения, докато туристите от Ирландия, Египет и Франция остават по-дълго, заявяват от Министерството на околната среда и туризма на БиХ. 
						Почти девствената природа на Босна, необикновеното културно наследство, дългогодишните традиции и здравословна храна са изкушение за туристите. 
						 "Несъмнено туристите ще харчат по-малко в БиХ, но дестинациите, които предлагаме са баланс между инвестиции и опит. Националният туристически сектор се бори непрекъснато за всеки гост и всичко, което сме инвестирали досега, дава резултати", твърдят от Туристическата организация на Република Сръбска (РС). 
						Китайската информационна агенция Синхуа включи Мостар сред 19-те европейски градове, които си струва да бъдат посетени това лято. Дори местните туристи във времето на икономическа криза, решават да проучат собствената си страна, което досега не се случваше. 
						
						Туризмът в региона
					
						Когато става въпрос за ваканция в Хърватия или Черна гора регионалните туристически агенции твърдят, че мнозина предпочитат да прекарат уикенд на морето, отколкото по-дълга ваканция на едно място. 
						"Много по-малко туристи проявяват интерес към други дестинации като Париж или Прага. Търсят се пътувания през уикенда до Хърватия, които струват около 100 евро", заявява един турист за SETimes. 
						 Според "Яхорина Турс" в Пале в БиХ мнозина се опитват да спестят пари, дори да решат да си позволят ваканция. 
						"Пет дни в Турция със самолет струва около 245 евро, а ако предприемете същата ваканция, но за седем дни и пътувате с автобус, ще ви струва около 125 евро", твърди служител в агенцията. 
						
						Паул Чокою в Букурещ, Неделко Рудович в Подгорица, Лиляна Смилянич в Баня Лука, Бедрана Калетович в Сараево, Наташа Радич в Загреб допринесоха за написването на този материал.

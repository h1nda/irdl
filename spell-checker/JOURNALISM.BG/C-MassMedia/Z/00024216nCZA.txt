Турция ще даде последен шанс на дипломацията, преди да предприеме ход в Ирак
					15/10/2007
					Турският премиер Реджеп Тайип Ердоган каза в края на миналата седмица, че навлизане с войски през границата може да стане "по всяко време, когато това е необходимо". Повечето дипломати очакват по-скоро засилване на преговорите през следващите три седмици, отколкото незабавни военни действия.
					От Айхан Шимшек за Southeast European Times -- 15/10/07
 
					 
						
Турски военни камиони превозваха миналата седмица танкове по шосе, свързващо югоизточния турски град Джизре с Шърнак. [Гети Имиджис]
						Турското правителство трябваше да подготви в понеделник (15 октомври) проектопредложение, с което да поиска одобрението на парламента за военна операция с цел унищожаване на базите на Кюрдската работническа партия (ПКК) в Северен Ирак. Властите обявиха, че вече са инструктирали военните да направят приготовления. 
						В изказване през уикенда премиерът Реджеп Тайип Ердоган изглеждаше решен да предприеме действия "по всяко време, когато това е необходимо", независимо от международните призиви за сдържаност. 
						"Готови сме да заплатим всяка цена", каза Ердоган. Дипломатически източници обаче твърдят, че незабавни военни действия са малко вероятни. По-скоро, казват те, ще видим засилени опити за решаване на проблема по дипломатически път през следващите седмици. 
						Докато турските военни настояваха за нахлуване, администрацията на Ердоган проявяваше скептицизъм. С продължаване на насилието от страна на ПКК обаче правителството бе подложено на засилен обществен натиск да предприеме действия. 
						ПКК напоследък разшири кампанията си на терор - нещо, което мнозина анализатори на сигурността тълкуват като преднамерено усилие за въвличане на Турция в конфликт. На 7 октомври екстремисти от ПКК, въоръжени с огнестрелни оръжия и експлозиви, убиха 13 военнослужещи в югоизточната провинция Шърнак. Нападението бе едно от най-кървавите за последните няколко години. 
						Миналата седмица Ердоган бе председател на среща на високо равнище по въпросите на сигурността с цел обсъждане на заплахата от ПКК. "Всички съответни институции са получили необходимите разпореждания и указания за извършване на всякакви правни, икономически и политически приготовления за прекратяване на присъствието на терористичната организация в съседната страна, включително и за евентуална трансгранична операция," се казваше в изявлението, публикувано след срещата. 
						Смята се, че в планините на Северен Ирак се крият около 3 000 екстремисти, използващи района като стартова площадка за нападенията си на турска територия. От януари насам са загинали близо 150 турски военнослужещи. 
						Съединените щати предупредиха Турция, че една трансгранична операция би могла да застраши регионалната стабилност. Но връзките между Анкара и Вашингтон напоследък са обтегнати поради решението на комисия на американския Конгрес да приеме резолюция, в която избиването на арменци през Първата световна война се определя като геноцид. 
						В събота американският помощник държавен секретар Даниел Фрийд и заместник-министърът на отбраната на САЩ по политическите въпроси Ерик Еделман отлетяха за Анкара, за да съобщят за опитите на администрацията на Буш да блокира резолюцията за Армения. Те призоваха също така турските представители да не предприемат нахлуване в Ирак, което според тях би задълбочило нестабилността в страната. 
						Ердоган обаче видимо отхвърли тези препоръки. "Ние не се нуждаем от ничии съвети относно Северен Ирак и операцията, която ще се проведе там," каза той на партиен митинг в Истанбул в края на седмицата. 
						Очаква се турският външен министър Али Бабаджан да посети Багдад през следващите дни, както за участие в подготовката на регионална среща за Ирак, така и за да изрази решимостта на Турция да елиминира заплахата от ПКК. 
						Очаква се също министрите на вътрешните работи на Турция и Ирак да се срещнат по-късно този месец в Кувейт по време на срещата за регионална сигурност, посветена на Ирак. 
						 Иракският посланик в Турция Сабах Умран каза, че и двете срещи са важни за преодоляване на различията и за предотвратяване на по-голяма криза в региона. 
						Умран предупреди още да не се допуска трансгранична операция, заявявайки, че това би нарушило суверенните права на Ирак. Той изрази волята на Ирак да задълбочи диалога си с Турция за елиминиране на заплахата от ПКК. 
						Споразумението за борба с тероризма, подписано между министрите на вътрешните работи на Турция и Ирак, все още очаква ратифициране от иракския парламент. Кюрдските депутати обаче вече са изразили различни свои възражения по споразумението. Преди подписването на документа от текста бе премахната ключов параграф, даващ възможност на Турция за ограниченни операции за преследване в граничната зона, поради опозицията на иракските кюрдски политици. 
						Една от основните дипломатически битки се очаква да се проведе в Истанбул в началото на следващия месец. Турция ще бъде домакин на съседните на Ирак страни на регионален форум, в който се очаква да участва и Кондолиза Райс. 
						Ердоган възнамерява да посети Вашингтон в началото на идния месец, когато трябва да се срещне с президента Джордж Буш относно ПКК. 
						Заместник-началникът на генералния щаб на турската армия Ергин Сайгун заяви пред репортери в понеделник, че е твърде рано да се дискутира датата или мащабът на евентуална военна операция. Подробностите от парламентарното разрешение са от решаващо значение, каза той. 
						"Ако ни бъде възложено това задължение, ние ще разгледаме в какъв мащаб да бъде изпълнено то. Не е възможно това да се определи сега," каза той.

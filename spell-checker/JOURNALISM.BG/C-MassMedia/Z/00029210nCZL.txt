ЕС обсъжда европейския път на Косово
					05/02/2009
					 
						ПРИЩИНА, Косово -- В сряда (4 февруари), по време на дебат за Косово в Европейския парламент в Страсбург, чешкият заместник министър-председател Александър Вондра каза, че Косово трябва да бъде включено в процеса на стабилизация и асоцииране и в процеса на европейската интеграция. При обсъждането на резолюция, призоваваща ЕС и ЮЛЕКС да направят всичко възможно за подобряване на политическите и икономически условия в Косово, Вондра, чиято страна е понастоящем ротационен председател на ЕС, похвали Косово за приемането на конституцията и на нова законова и институционална рамка от обявяването на независимостта на 17-и февруари м.г. Резолюцията, подготвена за отбелязване на годишнината от независимостта на Косово, изразява обаче и загриженост за икономическото положение, отражението на спорните реформи и разпространението на корупцията и организираната престъпност.
						Други новини -- Местните медии съобщиха в четвъртък, че съдии и други магистрати в Косово одобряват влиянието на ЮЛЕКС върху правните процедури в цялата страна. "Има по-малко бюрокрация, повече сътрудничество, повече сериозност и по-малко забавяния. По отношение на работата и подхода към делата прокурорите на ЮЛЕКС имат напълно различна професионална култура", заяви Осман Криезиу, заместник главен прокурор в Окръжния съд в Прищина. (Коха Диторе, Кохавижън, Телеграфи, Експрес, Зери - 05/02/09)

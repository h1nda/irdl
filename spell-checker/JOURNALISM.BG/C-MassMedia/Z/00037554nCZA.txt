Евакуации и призиви за санкции на фона на настъпилия хаос в Либия
					24/02/2011
					Турция и Румъния действат по отвеждането на гражданите си у дома, докато ЕС обмисля мерки срещу режима на Кадафи.
					(Euobserver, EurActiv, Евронюз, София ехо - 24/02/11; Информационен център на ООН, Белия дом, РСЕ/РС, РТТ Нюз, Dnevnik.bg, Медиапул, Ahram Online - 23/02/11; Списание ТАЙМ - 22/02/11)
 
					 
						
 Хора чакат да се качат на борда на турски ферибот късно вечерта в четвъртък (22 февруари) на пристанище Бенгази. Правителствата по света в сряда трескаво организираха самолети и кораби за евакуирането на гражданите си от размириците в Либия. [Ройтерс]
						С непрекъснатото влошаване на ситуацията в Либия страните от Югоизточна Европа започнаха да организират евакуацията на гражданите си, работещи или живеещи в северноафриканската страна. 
						Два кораба с 3 000 турци на борда пристигнаха в егейското пристанище Мармарис рано в четвъртък (24 февруари). Плавателните съдове са отпътували от град Бенгази, за който вече се говори, че е под контрола на противниците на дългогодишния лидер Муамар Кадафи. В изказване от сряда външният министър Ахмет Давутоглу определи евакуацията като най-голямата в историята на Турция. 
						Повечето хора на борда са били строителни работници от над 200 турски компании, работещи в Либия. Между завръщащите се имало и 30 чужди граждани. 
						Междувременно в сряда румънското правителство обяви, че изпраща един военен и един чартърен самолет за евакуиране на своите граждани. Външният министър Теодор Баконски каза, че в румънското посолство в Трополи са постъпили близо 220 молби за евакуация. 
						Бъдещето на Либия продължава да бъде несигурно, докато Кадафи предизвикателно обещава да "умре като мъченик" и изпраща, според съобщенията, военизирани части и наемни войници да нападат демонстрантите, които той нарече "плъхове". Изглежда обаче, че диктаторът е загубил контрола върху големи райони на страната. 
						Докато някои репортажи сочат, че броят на жертвите е надминал 1 000, международната общност изразява възмущението си от кръвопролитията. По време на заседание в сряда в Брюксел посланиците на страните от ЕС обсъдиха редица възможни мерки, включително забрана на визи за семейството на Кадафи и други висши длъжностни лица и замразяване на активите им, както и оръжейно ембарго. 
						"ЕС подчертава, че виновниците за бруталната агресия и насилие срещу цивилни граждани ще бъдат подведени под отговорност," каза след срещата върховният представител за външната политика на 27-членния блок Катрин Аштън. Съюзът, добави тя, е готов да предприеме по-нататъшни мерки". 
						Президентът на САЩ Барак Обама осъди насилието срещу мирните демонстранти като "възмутително" и "неприемливо". Той каза, че е поискал от своята администрация да разгледа пълния арсенал от възможности за отговор на кризата. 
						"Това включва действията, които може да предприемем, както и онези, които ще координираме с нашите съюзници и партньори, или онези, които ще изпълним чрез многостранни институции," отбеляза той. 
						В сряда, ден след като Съветът за сигурност осъди употребата на сила срещу либийския народ и призова за незабавно прекратяване на насилието там, генералният секретар на ООН Бан Ки Мун заяви, че Кадафи трябва да бъде наказан за отприщването на кланетата. 
						"Остро осъждах, отново и отново, това, което прави той. Това е абсолютно неприемливо," каза той в Ню Йорк. 
						 "Сигурен съм, че международната общност обмисля широк спектър от варианти," добави Бан, отбелязвайки, че е призовал либийския лидер да спре насилието незабавно в продължителен разговор с него в понеделник, което Кадафи очевидно е пренебрегнал. 
						За някои европейски компании се съобщава, че са прекратили част от производствената си дейност в Либия. В сряда австрийската ОМВ намекна, че може да се оттегли от страната за известно време, като и други казват, че може да сторят същото.

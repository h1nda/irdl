Ляич: "Сърбия и Черна гора не знае къде се намира Младич"
					27/01/2006
					 
						БЕЛГРАД, Сърбия и Черна гора -- В интервю за Б92 в четвъртък (26 януари) министърът по човешките права на Сърбия и Черна гора Расим Ляич, който е и председател на националния съвет за сътрудничество с трибунала на ООН за военни престъпления, заяви, че властите не знаят къде се укрива обвиняемият Ратко Младич. Той каза, че сръбското правителство и премиерът Воислав Кощуница са "абсолютно" готови да го арестуват, ако той бъде открит.
						Също в четвъртък Загреб съобщи, че Съединените щати са екстрадирали сърбин, който трябва да излежи 20-годишна присъда в Хърватия. Митар Арамбашич е осъден за престъпления срещу човечеството от съд в Сплит през 2000 г. Същата година той заминава за Съединените щати като бежанец и е арестуван там през септември 2002 г. въз основа на международна заповед за арест.
						Други новини -- Съд в Сидни отказа да пусне под гаранция сърбин, издирван за военни престъпления в Хърватия. Драган Василкович, известен като Капитан Драган, оспорва искането за екстрадиране. Той бе арестуван миналата седмица. Хърватия обвинява бившия командир от милициите, който има двойно сръбско и австралийско гражданство, че е измъчвал и избивал хърватски пленници по време на конфликта през 1991-1995 г. (Данас, Политика - 27/01/06; Б92, Бета, РТС, АП, ААП - 26/01/06)

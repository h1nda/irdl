Русия е разгневена, твърди, че не е била поканена на заседанието на Контактната група в Париж
					14/06/2007
					 
						МОСКВА, Руска федерация -- Говорителят на външното министерство Михаил Каминин каза в сряда (13 юни), че Русия е била изключена от заседанието на шестчленната Контактна група за Косово, което се проведе във вторник в Париж. Той определи това като неприемливо и каза, че „частните дискусии ... навеждат на мисълта, че се подготвят едностранни сценарии за независимостта на Косово”. Петте други членки на Контактната група – Германия, Великобритания, Франция, Италия и Съединените щати – излязоха миналия вторник с декларация, потвърждаваща тяхната подкрепа за резолюция на ООН, която да приложи на практика плана на пратеника на ООН Марти Ахтисаари за контролирана независимост на провинцията. 
						Междувременно в сряда сръбският външен министър Вук Йеремич повтори за пореден път, че неговата страна ще отхвърли всяко едностранно признаване на независимостта на Косово. Той направи изказването си в Стокхолм, където участва във форум на Съвета на Европа, посветен на демокрацията. Междувременно в Белград държавният секретар в министерството за Косово Душан Пророкович каза, че Сърбия ще преразгледа отношенията си с държавите, които едностранно признаят независимостта на Косово. (Итар-Тасс, Танюг, Бета, Б92, АП, Интърнешънъл Хералд Трибюн - 13/06/07)

Черна гора получи дългоочаквания статут на кандидат-членка на ЕС
					20/12/2010
					Получаването на кандидатски статут беше повод за празнуване, но сега идва трудната част: изпълнението на необходимите реформи.
					От Неделко Рудович за Southeast European Times от Подгорица – 20/12/10
 
					 
						
Подгорица научи добрата новина в петък (17 декември). [Ройтерс]
						Въпреки че правителството вече прие план за изпълнение на изискванията на ЕС – особено във връзка с решителната борба с организираната престъпност – според анализаторите е настъпил моментът да бъдат осъществени реформите. 
						В петък (17 декември) Европейският съвет предостави на Черна гора статут на държава, кандидатка за членство в ЕС. Това решение обаче не гарантира, че пътят до присъединяването към Съюза ще бъде лесен. 
						 За да получи дата за започване на преговори за членство, Черна гора трябва да изпълни седем условия – да хармонизира избирателния закон с конституцията; да подобри административния капацитет и независимостта на съдебната власт; да се бори с корупцията и организираната престъпност; да разшири свободата на медиите; да увеличи сътрудничеството с гражданския сектор, най-вече с НПО; да не допуска дискриминация; да намери устойчиви решения за закриването на бежанския лагер в покрайнините на Подгорица. 
						„Ролята на правителството е да изгради система, която разчита на надеждни и професионални институции, система, която гарантира върховенството на закона, гарантира сигурността и защитата на личността, малцинствата, собствеността, както и всички други права и свободи... Всеки трябва да даде своя принос”, заяви премиерът Мило Джуканович. 
						Министърът на външните работи Милан Рочен споделя същото мнение. „Статутът на кандидат-членка е само предварителна квалификация за европейското състезание. На европейския фронт трябва да мобилизираме целия интелект на Черна гора.” 
						 Политическият анализатор Далиборка Уляревич каза за SETimes: „Това е началото на решаването на истинските проблеми, като няма място за симулиране на реформи. Сега имаме чудесната възможност да започнем да преодоляваме недостатъците на черногорското общество с помощта и подкрепата на ЕС и да изградим демократично общество. Важното е, че сега не можем да си позволим да пропуснем възможността, защото скоро няма да имаме друга такава.” 
						Тя смята, че условията на Брюксел са нещо повече от „пътна карта” за получаване на дата за преговори. „Докато членовете на правителството седят на една маса с престъпници, бизнесмени и други лица със съмнителна репутация, няма да има решителна борба с престъпността. Видими резултати ще има, когато прокуратурата, полицията и съдебната власт, без политически и друг натиск, започнат да работят само в съответствие със закона.” 
						 Стево Мук от неправителствената организация Институт "Алтернатива” твърди, че Брюксел е подкрепил Черна гора заради стратегическата ориентация на страната и като награда за положените усилия, но изпълнението на изискванията на ЕС ще бъде трудно. 
						„По-рано Черна гора не беше склонна да извършва реформи, които съществено застрашават организираната престъпност и корупцията. Не вярвам, че ситуацията ще се промени за една нощ, но смятам, че правителството ще трябва да направи нещо. Започването на разследвания срещу високопоставени служители ще бъде от изключително значение”, каза Мук за SETimes. 
						Според председателя на Европейското движение в Черна гора Момчило Радулович кандидат-членският статут е голям ангажимент. 
						 „Имаме да свършим изключително много работа, в която трябва да бъде ангажиран целият капацитет на обществото”, посочи Радулович, като изтъкна, че ЕС желае конкретни резултати. 
						Председателят на опозиционното Движение за промяна Небойша Медоевич твърди, че правителството не може да изпълни изискванията на ЕС без участието на опозицията. 
						„Въпросът е дали Черна гора има политическата воля да се бори с организираната престъпност и корупцията и да направи необходимите реформи в съдебната система, които ще осигурят достатъчна степен на независимост на този важен сегмент от управлението.”

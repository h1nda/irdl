Бусек на посещение в Сараево
17/03/2003
 
САРАЕВО, Босна и Херцеговина (БиХ) -- В понеделник (17 март) се очаква специалният координатор на Пакта за стабилност за Югоизточна Европа, Ерхард Бусек, да започне официално тридневно посещение в Сараево. Според Агенцията на БиХ за защита на чуждестранните инвестиции, той ще участва в конференция на Консултативния търговско-икономически съвет за Югоизточна Европа. Бусек ще се срещне и с представители на правителството на БиХ, както и с върховния представител на международната общност Пади Ашдаун. Очаква се Ашдаун да предложи Сараево за главен щаб на бъдещата регионална инициатива за борба с организираната престъпност.
Междувременно, прокурорите в Биелина, Република Сръбска, повдигнаха обвинения срещу 17 висши служители във връзка с незаконната продажба на военно оборудване и оръжия за Ирак. Между тях са ръководители на военния завод Орао, бивши членове на генералния щаб на армията и висши служители от гражданска защита. (ПБС БиХ, НТВ Хаят - 17/03/03; Източници на СВП - 16/03/03; ТВ на Федерацията, БиБиСи - 14/03/03)

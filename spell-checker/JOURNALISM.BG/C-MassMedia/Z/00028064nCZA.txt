Въоръжените сили на БиХ ще напуснат Ирак тази година
					15/10/2008
					Въоръжените сили на БиХ ще прекратят участието си в Ирак тази година, но подготвят щабни офицери за индивидуални задачи в операцията на НАТО в Афганистан. 
					От Антонио Пърленда за Southeast European Times от Сараево – 15/10/08
 
					 
						
Специалисти по ликвидиране на взривни бойни средства от БиХ работят в бивш склад за боеприпаси в Южен Ирак. [Антонио Пърленда]
						Три и половина години след първоначалното им разполагане в рамките на операция "Свобода за Ирак" въоръжените части на Босна и Херцеговина (БиХ) приключват своята мисия там. 
						Според министерството на отбраната на БиХ коалиционните сили в Ирак неотдавна са преценили, че участието на БиХ в операцията вече не е необходимо. Коалицията е решила, че само силите на САЩ и Великобритания, заедно с частите на четири други основни съюзника, ще останат в Ирак след 1 декември. 
						"Правителството на Ирак сега има възможност да гарантира сигурността, която се предоставяше от въоръжените сили на БиХ,” заяви американското посолство. „Важно е да се подчертае, че БиХ даде значителен принос в усилията на коалицията в Ирак." 
						Военният контингент на БиХ в Ирак понастоящем се състои от два взвода – осмата ротация на взвода за ликвидиране на взривни бойни средства (ЛВБ) в база „Ехо” недалеч от Ал Дивания и първата ротация на пехотния взвод в лагер „Виктъри” край Багдад. Във всяко от подразделенията има около 35 професионални военнослужещи доброволци за шестмесечна мисия в Ирак. 
						Нито един военнослужещ не е загубил живота си по време на операцията. Изпълняващият длъжността началник на обединения комитет на началник-щабовете на БиХ, генерал Миладин Милойчич, заяви, че този успех свидетелства за високото качество на обучението и внимателната подготовка за всяка ротация. 
						"Горди сме от всички комплименти, които получаваме от коалиционните ни партньори за нашите военнослужещи в Ирак,” каза Милойчич. 
						От средата на 2005 г. специалистите от взвода за ЛВБ служат в лагера "Такадум" във Фалуджа, базата "Талил" край Насирия и базата „Ехо” в Ал Дивания. Тяхната мисия е да откриват, обезвреждат и унищожават конвенционални неизбухнали бойни средства (НБС), като така намаляват възможностите на метежниците да правят импровизирани взривни устройства. Пехотният взвод пристигна през август тази година в лагера "Виктъри", който охранява. Неговата мисия е първото бойно разполагане на пехотинци от въоръжените сили на БиХ в международна военна операция. 
						И двата взвода ще завършат смяната си не по-късно от 15 декември. Това ще сложи край на участието на контингент на БиХ в Ирак, като наблюдателната мисия в Конго остава единствената международна военна операция, в която понастоящем участват въоръжените сили на БиХ. 
						Близо десет щабни офицери от БиХ обаче скоро ще започнат специализирано обучение за разполагането си в Международните сили на НАТО за поддържане на сигурността (ИСАФ) в Афганистан. 
						"На този етап от нас се иска да изпратим само отделни щабни офицери. Но ликвидирането на НБС и охранителните задължения остават нашата ниша, в която сме готови да упражняваме способностите си, откривайки пътя към членството ни в НАТО," каза Милойчич 
						"САЩ са доволни, че БиХ може да бъде доставчик на сигурност вместо потребител на сигурност," заключи посолството на САЩ.

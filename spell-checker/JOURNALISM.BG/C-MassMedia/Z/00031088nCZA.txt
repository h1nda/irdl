ЕС отново потвърди подкрепата си за интеграцията на страните от Западните Балкани
					29/07/2009
					Външните министри от ЕС приеха в понеделник заявлението на Исландия за членство в блока, което накара някои на Балканите да се замислят за собствените си перспективи. 
					(Euobserver, Уол Стрийт Джърнъл, Айриш Таймс, Б92, Емпортал, Макфакс - 29/07/09; AФП, Ройтерс, ФТ, Би Би Си, Фена, Шведско председателство на ЕС - 27/07/09; ФT, Фена - 26/07/09)
 
					 
						
Заявлението на Исландия внесе известно безпокойство сред желаещите да членуват в ЕС държави от Югоизточна Европа. [Гети Имиджис]
						Потвърждавайки подкрепата си за перспективите на западнобалканските страни да се присъединят към ЕС, външните министри от 27-членния блок обещаха в понеделник (27 юли) да разгледат молбата на Албания за членство възможно най-скоро. 
						ЕС се надява "да даде тласък на процеса на евроинтеграция в Западните Балкани" през идните месеци, каза след разговори в Брюксел шведският външен министър Карл Билд, чиято страна понастоящем заема председателството на ЕС. 
						Той се изказа, след като колегите му външни министри се договориха да приемат официалното заявление на Исландия за членство в блока и да го изпратят в Европейската комисия (ЕК) за оценка. 
						Северноатлантическият остров с население около 300 000 души вече е член на Европейската икономическа зона, което означава, че законите му са в съответствие с две трети от европейското законодателство, каза в понеделник еврокомисарят по разширяването Оли Рен. 
						Той отбеляза обаче, че Исландия няма да получи членство по бързата процедура, а по-скоро кандидатурата й "ще се разглежда по каналния ред". 
						Анализаторите смятат, че в случай на положителна оценка от ЕК на заявлението на Исландия Брюксел по всяка вероятност ще започне преговори за присъединяване с Рейкявик догодина. При този сценарий страната би могла да стане член на блока най-рано през втората половина на 2011 г. 
						Няколко външни министри от ЕС, между които Бернар Кушнер от Франция и Александер Стуб от Финландия, отбелязаха, че фактът, че Исландия е изправена пред икономически натиск след банкрута си миналата година, не е извинение за преференциално отношение. 
						 "Би било политическа грешка да се постави Исландия преди балканските страни," каза Кушнер на пресконференция в Брюксел. 
						Анализатори предупредиха, че е възможно сред стремящите се към ЕС държави на Балканите да се надигне недоволство, ако Исландия осъществи бърз напредък към членството в блока. 
						Например преговорите на Хърватия за членство, които трябваше да завършат до края на годината съгласно пътната карта на ЕС за страната, са блокирани от декември насам заради граничния й спор със Словения. 
						 Македония изчаква да получи дата за начало на преговорите си с Брюксел от декември 2005 г., когато получи официален статут на кандидатка за членство в ЕС. Гръцкият външен министър Дора Бакоянис посочи в понеделник, че Атина ще продължи да блокира откриването на преговорите за членство със Скопие, докато двете страни не решат дългогодишния си спор за името. 
						Замрелите реформи попречиха за напредъка на Босна и Херцеговина по пътя й към евроинтеграцията. 
						Освен проблемите си с Косово, Сърбия трябва да арестува и предаде на Трибунала на ООН за военни престъпления в Хага бившия босненски сръбски военен командир Ратко Младич, за да напредне по пътя на присъединяването. 
						Официалното заявление на Черна гора за членство в ЕС, което бе внесено през декември, бе прието и предадено на ЕК за проучване през април. 
						Същия този месец албанският премиер Сали Бериша подаде официалното заявление на своята страна по време на посещение в Прага. ЕС предупреди, че ще го приеме само ако парламентарните избори на 28 юни бъдат оценени като свободни и честни.

Месич и американският посланик в ООН Халилзад обсъдиха войната срещу терора в Съвета за сигурност
					11/12/2008
					Хърватският президент Стипе Месеч бе председател на сесия на Съвета за сигурност на ООН, посветена на глобалната война срещу тероризма.
					От Наташа Радич за Southeast European Times от Загреб –11/12/08
 
					 
						
Хърватският президент Стипе Месич призова за солидарност срещу тероризма. [Гети Имиджис]
						Хърватският президент Стипе Месич председателства във вторник дискусия в Съвета за сигурност на ООН за глобалната война срещу терора. Понастоящем Хърватия заема ротационното едномесечно председателство на съвета, позиция, която лидерите й смятат за върхово постижение на външната си политика до момента.
						Сесията продължи девет часа. Думата за изказвания поискаха общо 47 членове – 32-ма освен 15-те държави, членки на съвета. 
						В своя коментар Месич призова за сформиране на коалиция „на базата на отношения на равнопоставеност” на членовете й. Той призова за международна солидарност срещу тероризма и каза, че в борбата срещу него трябва да се използват невоенни средства.
						Дългогодишен критик на войната в Ирак, Месич изрази скептицизъм относно дългосрочната ефективност от употребата на сила и „превантивните мерки” извън егидата на ООН. Неотдавнашните нападения в Мумбай, посочи той, показаха ограничеността на военния отговор. 
						В отговор американският посланик в ООН Залмай Халилзад каза, че Вашингтон "твърдо подкрепя централната роля на ООН в глобалната борба срещу тероризма и иска да засили способността и решимостта на ООН да играе конструктивна и ефективна роля ". 
						Халилзад препоръча по-добра координация между програмите на ООН за борба с тероризма и призова страните членки да "дадат своя принос за повече усилия за борба с тероризма – независимо дали чрез изграждане на капацитет, образование, икономическо развитие или помощ в премахването на условията, използвани от терористи и екстремисти". 
						В изявление, публикувано в края на сесията, членовете на съвета призоваха страните да се присъединят към международните конвенции, да унищожат скривалищата на терористите и да арестуват и екстрадират онези, които извършват терористични актове или подпомагат тероризма. Те призоваха също страните да спазват човешките права и върховенството на закона в борбата си против тероризма. 
						Генералният секретар на ООН Бан Ки Мун се изказа в подобен дух, призовавайки страните да защитават ценностите на Всеобщата декларация за правата на човека, от подписването на която тази седмица се навършват 60 години.

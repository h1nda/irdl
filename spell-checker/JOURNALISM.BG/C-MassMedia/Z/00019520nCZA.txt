Македонската сватба в с. Галичник е прозорец към друга епоха
					08/08/2006
					Времето се връща назад всяка година в с. Галичник, където традиционен сватбен ритуал съживява обичаите от миналото. 
					От Марина Стояновска за Southeast European Times от Скопие -- 08/08/06
 
					 
						
Македонци изпълняват национален фолклорен танц пред църквата "Св. св. Петър и Павел" по време на сватбената церемония в Галичник миналия месец. [Гети Имиджис]
						Македонското село Галичник е център на ежегодно събитие, което предлага възможност да се надникне в древните обичаи и традиции. На Петровден хиляди хора, родом от Галичник и потомци на местни фамилии, се събират, за да си припомнят начина на живот, който някога се е тачил тук. 
						В разцвета на селото на Петровден всяка година са се провеждали по 30 сватби. Оттогава Галичник става известно с емигрантите си, тъй като хората са го напускали в търсене на по-добър живот в чужбина. Все пак през юли -- както става всяко лято -- тук отново отекнаха звуците на зурлите и тъпаните.
						Тази година младоженците Томислав и Ирена Лазареви сключиха брак във великолепната църква "Св. св. Петър и Павел" в компанията на много роднини и приятели. На сватбата присъства и представителят на ЕС за Македония Ерван Фуере. 
						По традиция сватбеният ритуал започва при залез-слънце в събота. Младоженецът окичва с цветя знаме пред семейната си къща и гърми с пушка. Майка му посреща роднини и близки с домашна пита и гърненце в ръце и след това повежда тъй нареченото "Свекървино оро". 
						След това младоженецът, неговият кум и други приятели носят запалени факли до дома на булката. Факлите символизират прогонването на демоните, за да не могат да последват младата двойка. Те осветяват пътеката до трите чешми, където булката пълни стомни с вода за последен път като неомъжена жена. 
						Сватбата в Галичник е смесица от християнски и езически обичаи. Един от тях е неделното къпане на мъртвите, когато близките на младоженеца посещават гробовете на предците си. След това те се отправят към дома на кума, където младоженецът иска благословия. Следва един от най-интересните сватбени обичаи. Младоженецът се бръсне, символ на превръщането му от момче в мъж. След това го подстригват. В подстриганите коси се полага монета, символизираща богатство и поколение. 
						После младоженецът и неговите гости тръгват към дома на булката. Пременена в традиционна носия от Галичник, украсена с чисто сребро и злато, една от най-красивите и богати македонски национални носии, булката посреща младоженеца от чардака на дома си. "През този пръстен те виждам, нека вляза в сърцето ти," казва тя, гледайки през пръстена. 
						След това, качена на кон, невестата се отправя към дома на съпруга си, където е посрещната от свекърва си с домашна пита. После тя трябва да обиколи свекърва си три пъти, докосвайки хляба, в знак, че ще бъде покорна. 
						След това се провежда сватбената церемония в църквата. С народни танци, включващи "хорото на невестата" ("Невестинско оро"), младото семейство отбелязва началото на съвместния си живот. После всички се завръщат в дома на младоженеца, където ги очаква угощение. Те се впускат в бъдещия си съвместен живот, като същевременно си припомнят миналото -- епоха, когато селото е било оживено и е господствал друг начин на живот.

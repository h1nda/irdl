Македонските клиники за първична медицинска помощ стават частни 
					12/02/2007
					В началото на годината в системата на македонското здравеопазване бе въведена дълбока реформа. Засега обаче пациентите не забелязват голяма промяна.
					От Зоран Николовски за Southeast European Times от Скопие – 12/02/07
 
					 
						
Много видове клиники в Македония бяха приватизирани от 1 януари. [Архив]
						Около 1200 държавни клиники за първична медицинска помощ бяха приватизирани в Македония от 1 януари. Общопрактикуващи лекари, гинеколози, педиатри, специалисти по професионални заболявания и училищни лекари получиха на концесия клиниките, в които работят, заедно с обордуването и апаратурата им. 
						Реформата има за цел да осигури по-качествено обслужване чрез въвеждане на конкуренция. С други думи, очаква се лекарите да полагат повече грижи за пациентите си, за да предотвратят прехвърлянето им в друга клиника. 
						Засега обаче приватизацията не е донесла промени за пациентите. Лекарите налагат същите такси, както по-рано, докато така наречените "сини карти" за здравно осигуряване, освобождаващи притежателите им от заплащане на пълните разходи за обслужването, са все още валидни. Покрива се само процент от разходите. Част от брутното трудово възнаграждение на всеки служител в страната се внася в единен държавен фонд, който трябва да финансира цялата система на здравеопазването. 
						Едно от нововъведенията е, че всеки частен лекар сега може да подпише договор с Държавния здравен фонд и да получава възнаграждение за всеки пациент. Лекарите, оказващи първична помощ, могат да обслужват максимум до 1700 пациенти от всяка възрастова група срещу месечно възнаграждение от 0,7 евро на пациент. 
						Според здравното министерство числото 1700 е в съответствие със световните стандарти. Ако броят на пациентите е 3000, клиниката трябва да има двама общопрактикуващи лекари на щат, за да може да осигурява обслужване на необходимото ниво. 
						Тези правила не се отнасят за всички лекари. За гинеколозите например няма ограничения за броя на пациентите и възнаграждението, което получават, е по-малко -- 0,3 евро на пациент. Според практикуващите лекари това заплащане е много ниско. 
						Статистиката сочи, че в Македония живеят около 600000 жени на възраст между 18 и 65 години. Трансформирани са около 200 гинекологични клиники в системата на първичната медицинска помощ. Това означава, че на всеки гинеколог се падат най-много по 3000 пациентки, а Здравният фонд ще заплаща средно по по-малко от 1000 евро на гинеколог месечно. 
						"Бяхме манипулирани и унижени с предложената сума," казва д-р Емилия Трайковска, председател на Асоциацията на гинеколозите, обяснявайки, че възнаграждението не покрива разходите за наем, заплати на медицинските сестри и материали. 
						Здравното министерство заявява, че просто липсват средства и че всички възможности за намиране на допълнителни пари са изчерпани.

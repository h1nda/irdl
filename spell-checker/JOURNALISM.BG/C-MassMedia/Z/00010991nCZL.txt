Република Сръбска обещава да задържи предполагаеми военнопрестъпници
01/06/2004
Обещавайки да положат по-енергични усилия за арестуване на обвинени във военни престъпления, босненско-сръбските власти заявяват, че в скоро време ще постигнат конкретни резултати.
(Служба на върховния представител - 01/06/04; Ройтърс, Фена - 31/05/04)
 
 
Главният прокурор на Трибунала на ООН за военни престъпления Карла дел Понте разговаря с лидера на босненските сърби Драган Чавич в понеделник (31 май) в Баня Лука. Дел Понте заяви на босненско-сръбските лидери, че иска конкретни резултати при изправянето пред съда на заподозрените за военни престъпления лица, които се укриват.[АФП]
Уверявайки главния прокурор на ООН за военни престъпления Карла дел Понте в своята политическа воля да сътрудничат с Международния Наказателен Трибунал на ООН за бивша Югославия (МНТБЮ), босненско-сръбските власти обещаха да увеличат усилията си за арестуване на обвинени във военни престъпления.
Драган Чавич, президент на контролираната от сърбите автономна област на Босна и Херцеговина (БиХ) Република Сръбска (РС), каза, че конкретните резултати ще бъдат видими преди края на юни.
"Навлязохме в сериозна фаза на издирване на задържане на заподозрени във военни престъпления, "заяви Чавич пред репортери след срещата между представители на РС и дел Понте в Баня Лука в понеделник (31 май). "Ние не можем повече да продължаваме да застрашаваме жизнено важните функции на РС и положението й, като не изпълняваме ангажиментите, които произтичат от Закона за сътрудничество с Трибунала в Хага."
Международната общност често пъти критикува РС за това, че не е успяла да арестува нито един заподозрян във военни престъпления от края на войната в периода 1992-1995 г. до днес.
Изявлението на Чавич идва по-малко от месец преди срещата на НАТО в Истанбул, където БиХ се надява да бъде поканена да се присъедини към програмата на Алианса "Партньорство за мир".
Генералният секретар на НАТО Яп де Хоп Схефер обаче предупреди, че поканата може да се отложи.
"Трудно е да се предвиди, но.на този етап шансовете не са в полза на решение в Истанбул," заяви пред репортери шефът на НАТО след разговори с премиера на БиХ Аднан Терзич в Сараево миналата седмица.
Според източници от НАТО въпросът със заподозрените във военни престъпления е основната причина за тази несигурност.
На съвместна пресконференция с дел Понте Чавич каза, че РС и нейните институции трябва да демонстрират готовността си да си сътрудничат с Трибунала, залавяйки заподозрени във военни престъпления.
"Зная, че съществува недоверие относно това, дали нашите намерения са искрени, но след по-малко от месец можем да убедим международната общност, че има оперативна готовност в РС за сътрудничество с Трибунала в Хага," обеща Чавич, допълвайки ,че " цялата материя на военните престъпления трябва да излезе от сферата на политиката."
Според дел Понте ако политическата воля, демонстрирана от представителите на РС, с които тя се е срещнала в понеделник, се приложи от всички държавни институции, тогава ще настъпи подобрение във всички аспекти на сътрудничеството с МНТБЮ.
"Сега очаквам резултати. Сътрудничеството с РС през последната година бе толкова трудно, толкова трудно, че ние дори разпознахме РС като убежище за бегълци," каза прокурорът от ООН, изразявайки надежда, че най-важният издирван обвиняем за военни престъпления Радован Караджич ще бъде арестуван в скоро време.
Караджич и военният му командир Ратко Младич се укриват от 1996 г. до днес.
По време на посещението в Баня Лука дел Понте се срещна с премиера на РС Драган Микеревич, вицепрезидента Иван Томленович, председателя на Националното събрание на РС Драган Калинич, вътрешния министър Зоран Дерич, министъра на правосъдието Суад Филипович и военния министър Милован Станкович. Външният министър на БиХ Младен Иванич присъства на някои от срещите.
Като част от четиридневната си обиколка на Балканите дел Понте планира да посети и Хърватия.

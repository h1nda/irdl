Македония заяви, че няма промяна в позицията на Гърция по кандидатурата й за членство в ЕС
					02/12/2009
					 
						АТИНА, Гърция -- Министър-председателят Георгиос Папандреу и заместник-министърът на външните работи Димитрис Друцас са заявили пред македонския външен министър Антонио Милошоски, че позицията на страната им по отношение на усилията на Скопие да получи дата за започване на присъединителни преговори с ЕС не е променена, съобщиха македонските медии във вторник (1 декември). Тримата официални представители са провели разговори в кулоарите на министерската конференция на ОССЕ в Атина. Милошоски е призовал гръцките представители да променят решението си и да демонстрират прагматичен подход относно кандидатурата на Македония. Той каза, че това би се отразило положително на усилията за решаване на отдавнашния спор за името между двете страни. По време на разговорите Милошоски е предложил две инициативи, насочени към подобряване на двустранните отношения. Първата се отнася до трансформирането на гръцката Служба за връзки в Скопие в посолство, а втората е свързана с подписването на споразумение за избягване на двойното данъчно облагане. Гърция заяви, че ще обмисли предложенията. (МИА, A1, Макфакс - 01/12/09)

Албания подаде заявление за придобиване на статут на кандидат-членка на ЕС
					29/04/2009
					 
						ТИРАНА, Албания -- Във вторник (28 април) министър-председателят Сали Бериша официално връчи заявлението на Албания за кандидат-членски статут на сегашния председател на ЕС, Чехия. По време на церемония в Прага Бериша определи това като "сбъдната мечта". Той благодари на чешкия си колега Мирек Тополанек и на директора на Генерална дирекция “Разширяване” на Европейската комисия (ЕК) Майкъл Лий, като ги увери, че "Албания разглежда процеса като голяма отговорност". ЕК поиска от Албания да отложи внасянето на своето заявление за след парламентарните избори на 28 юни, за да докаже способността си да проведе свободни и демократични избори.
						Други новини от вторник -- Двете основни политически партии в Албания, управляващата Демократическа партия и опозиционната Социалистическа партия, постигнаха споразумение по процеса на издаване на новите електронни лични карти. Те се договориха, че всички граждани, които нямат лична карта, могат да подадат молба за издаване на такава срещу заплащане на само 1,5 евро и могат да заплатят остатъка от таксата - 9 евро - по-късно. Гласоподавателите трябва да представят валидни документи за самоличност на изборите през юни. (Лайме, Би Би Си, Гласът на Америка, Топ Ченъл, Телеграфи, Balkan Web, Шекули - 28/04/09)

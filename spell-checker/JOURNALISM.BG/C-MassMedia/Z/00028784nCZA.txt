Януарски празник за православната общност 
					23/12/2008
					Научете се как се прави цицвара, босненски-сръбски специалитет, във втората от поредицата статии, посветени на балканските зимни традиции.
					От Юсуф Рамаданович за Southeast European Times от Сараево - 23/12/08
 
					 
						
Съборната църква в Сараево е една от най-старите православни религиозни центрове в страната. [Гети Имиджис]
						Коледа идва два пъти годишно в Босна и Херцеговина (БиХ). Докато католиците в страната празнуват на 25 декември, православното население спазва стария Юлиански календар, който се различава от Грегорианския с около две седмици. Ето защо православната Коледа е на 7 януари, а Нова година се пада на 14 януари.
						Голямата коледна литургия в Сараево се провежда в старата православна Съборна църква, един от най-големите православни храмове на Балканите, построен през 1863-1868 г. по обща инициатива на сараевските жители. На православната Коледа миналия януари работници поставиха ново осветление на тази сграда. Тя е една от четирите основни религиозни сгради, символизиращи четирите вероизповедания в Босна и Херцеговина и разположени в кръг от седемстотин метра в диаметър. Другите три са католическата катедрала, ислямската "Бейска джамия" и еврейската синагога.
						Традиционният начин за празнуване на православната Коледа е следният: сутринта на Бъдни вечер (6 януари за православието) хората украсяват домовете си с бръшлян и сено, внасят традиционното дъбово дърво и приготвят сладкиши и основни ястия, включително телешко и свинско печено, за тържествената коледна вечеря. Вечерта вярващите отиват на църква и изпълняват обреди, включително изгаряне на дъбовото дърво.
						Коледният дъб е специален, защото трябва да бъде млад, отрязан рано сутринта и донесен пред къщата. Традиционното предпочитание е дървото да се отсече само с три удара на брадвата и да падне направо на земята. След като избере дървото и преди да го отсече, главата на семейството се обръща на изток и се прекръства три пъти. В някои области се използват ели или борове. В навечерието на Коледа семейството нарязва дървото и го внася в къщата със сламата за украса и приготвено по-рано печено.
						Според традицията на Бъдни вечер членовете на семейството се събират в къщата, за да пеят и се веселят заедно в чест на раждането на Исус. В деня на Коледа хората посещават съседите си и си разменят пожелания. Тъй като на Бъдни вечер се пости и се консумират ястия като риба или боб, коледната трапеза на православното семейство е отрупана с различни ястия, като сарми (зелеви, обикновено пълнени със свинска кайма), пайове, различни кейкове и сладки, а цицварата е задължителна. Цицвара е истински босненско-сръбски специалитет, приготвен от извара и царевично брашно, което се яде сутринта на Коледа преди обяда.
						Коледна цицвара
					
						
							Продукти:
							царевично брашно (250 g)
							извара (каймак) (количество по предпочитание)
							масло или свинска мас (количество по предпочитание)
							сол, ако е необходима (защото в изварата има доста сол)
							вода (1 литър)
						
						Начин на приготвяне:
						Водата се възварява заедно със заквасената сметана, солта и маслото. Щом като сместа заври, се добавя царевичното брашно, огънят се намалява и се оставя да къкри няколко минути, като бавно се разбърква през цялото време. Цицварата не трябва да бъде прекалено гъста и затова не се нуждае от дълго време за приготвяне.

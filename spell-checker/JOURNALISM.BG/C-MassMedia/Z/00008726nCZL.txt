Наближава крайният срок за реставрацията на древните паметници в Гърция
17/10/2003
Министерството на културата на Гърция призна, че не всички запланувани реставрационни проекти ще бъдат завършени преди пристигането на милионите посетители на Летните олимпийски игри догодина.
От Георгиос Анагностопулос за Southeast European Times от Атина - 17/10/03
 
 
Само 10 месеца преди посетителите да започнат да пристигат в Атина за Олимпийските игри е съмнително дали ще бъдат завършени всички планирани културни проекти. Отделът по реставрация на министерството на културата работи извънредно, но изглежда му е трудно да спази сроковете.
В резултат на това работата по храма на Атина Нике, който бе изцяло демонтиран за реставрация, може все още да продължава при започването на игрите. Северната страна на най-известната забележителност на града, Партенона, е закрита от скеле. Вероятно няма да са готови и всички зали на съседния Национален археологически музей.
В Солун, вторият олимпийски град, едва една трета от Археологическия музей ще бъде готова навреме, а в Ираклио на о. Крит музеят изобщо няма да бъде построен, защото на определеното място бяха открити археологически находки.
Древната местност Олимпия ще бъде готова, макар и ерозиралата източна страна да се нуждаеше от повече работа от планираното. Новият Музей на Олимпия ще бъде открит през април, а старият музей, който ще представя древната и съвременна история на Олимпийските игри, ще бъде готов този месец.
Генералният секретар на Министерството на културата Лина Мендони каза, че закъсненията са в резултат от безпрецедентни повреди по паметниците. В продължение на години музеите не са били в състояние да реставрират безценни реликви поради липса на средства и политическа воля. Сега, когато разполагат и с двете благодарение на Олимпийските игри, не им достига време.
Остава единствено да се направи каквото може. Вместо да издигат наново Арката на Адриан, разположена в центъра на Атина, реставраторите просто я почистват и проверяват стабилността й.
Добрата вест е, че повечето малки музеи ще са готови навреме. Проектите за Византийския музей в Атина, който се намира в къщата на херцогинята на Плацентия, и Солун дори са изпреварили графиците си. Музеят на Делфи, близо до известния Делфийски оракул, ще бъде открит през април.
По-малките градове се справят добре. Градският форум в Пиргос в момента се преобразува в музей, а археологическите музеи във Волос и Нафплио почти са завършени.

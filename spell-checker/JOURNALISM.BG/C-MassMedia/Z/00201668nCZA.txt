След нападението на ПКК „кюрдското отваряне” е с несигурно бъдеще 
					22/07/2011
					„Кюрдското отваряне” на Турция е изправено пред нова пречка в условия на продължаваща политическа криза. 
					От Алакбар Рауфоглу за Southeast European Times – 22.07.2011 г.
 
					 
						
Турската полиция се опитва да прекрати сблъсквания между турски и кюрдски демонстранти в град Дьортьол през юли 2010 г. [Ройтерс]
						Когато управляващата Партия на справедливостта и развитието (ПСР) обяви „кюрдското отваряне” преди две години, това породи надежди, че страната може да успее да сложи край на този свой конфликт чрез политически преговори и разширяване на културните права на кюрдите. 
						Последното нападение на ПКК в Силван, Диарбекир, при което загинаха 13 войници, а седем други бяха ранени, обаче отново постави ново голямо препятствие на пътя на „кюрдското отваряне”. 
						При продължаващия бойкот на парламента от прокюрдската Партия на мира и демокрацията (ПМД) в знак на протест срещу решение на съда за забрана за влизане в парламента на един от избраните й кандидати, Хатип Диджле, и декларацията от миналата седмица за „демократична автономия”, всякакво помиряване в близко време между ПСР и ПМД, а оттам и политическо решение на кюрдския въпрос, не изглежда вероятно. 
						След нападението от засада парламентарните преговори между ПСР и ПМД бяха прекратени, тъй като ПСР е подложена на натиск да възприеме твърда линия срещу тероризма - а оттам и срещу ПМД, която се разглежда от мнозина като легалното политическо крило на ПКК. 
						Междувременно лидерите на крайнодясната опозиция призоваха правителството да обяви край на „кюрдското отваряне” и да изпрати войски в Диарбекир и дори Кандил, базата на ПКК в Северен Ирак. 
						„Инициативата („кюрдското отваряне”) се провали в Диарбекир. ПСР трябва да признае това и да затвори този "отвор" веднага”, заяви за SETimes Октай Вурал, заместник-председател на Партията на националистическото действие (ПНД) и председател на парламентарната й група. 
						„Военните трябва да дадат задоволителни отговори на въпросите на обществото във връзка с нападението в Силван. Ние трябва да започнем истинска война срещу тероризма, вместо да използваме този въпрос политически”, заяви той твърдейки, че участието на кюрдски политици в преговори с правителството не дава резултати и окуражава нови нападения от ПКК. 
						Според Информационната агенция "Фират" в последното си изявление, направено в началото на седмицата, лидерът на ПКК Абдула Йоджалан, който в момента излежава доживотна присъда, е заплашил с „още насилие”, ако парламентът не успее да убеди ПКК, че има планове за въвеждане на демократични мерки, които да се занимаят с кюрдския въпрос. 
						За кюрдските политици нападенията на ПКК не би трябвало да са причина за правителството на ПСР да спре изготвянето на нова демократична конституция и решаването на кюрдския въпрос. 
						„Можем да станем свидетели на подобни нападения в бъдеще, тъй като лидерите на ПКК призоваваха към това и преди засадата в Диарбекир, но нападенията не би трябвало да накарат правителството да отстъпи от решението си за предприемане на стъпки по посока на мира”, заяви за SETimes Мехмет Незир Карабаш, кюрдски политик и бивш депутат от ПМД. 
						Напротив, казва той, част от причините за нападенията в Диарбекир „може да е фактът, че правителството се отдръпна от своите предизборни обещания към кюрдския народ”. 
						„Съществува голямо недоверие между лидерите на ПСР и кюрдския народ в момента”, заявява той и твърди, че вместо да следват своята линия на „кюрдско отваряне”, лидерите на ПСР неотдавна нарекоха конфликта „проблем с тероризма”. 
						Междувременно Мустафа Акъш, депутат от ПСР и заместник-председател на парламентарната комисия за национална сигурност, заяви, че изключва всякаква промяна в политиката на правителството. 
						„Никога не сме отстъпвали нито от „кюрдското отваряне”, нито от стратегията за сигурност в борбата срещу ПКК. За разлика от други, ние се опитваме да държим тези две неща [„кюрдското отваряне” и ПКК] отделени”, заяви той за SETimes. 
						Колкото до нападението от засада в Диарбекир, Акъш твърди, че Турция е готова да „преодолее трудностите в справянето с терористите и да предотврати подобни нападения в бъдеще”.

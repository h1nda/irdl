Сърбите започнаха да ремонтират домове в Митровица
					14/05/2009
					 
						ПРИЩИНА, Косово -- В сряда (13 май) сърбите в северен квартал в Митровица започнаха възстановяването на пет къщи под внимателното наблюдение на представители на ЮЛЕКС. Ситуацията изглежда спокойна, за разлика от периода през изминалите две седмици, когато сърбите протестираха срещу ремонтите на къщи, собственост на етнически албанци, разположени в сръбската част на разделения град. Служители на ЮЛЕКС използваха сълзотворен газ и шокови гранати в няколко случая, за да предотвратят сблъсъци между сърби и албанци. ЮЛЕКС заяви, че до строителните площадки ще се разрешава достъп само на работещите там. (Кохавижън, РТК, Телеграфи, Б92 - 13/05/09)

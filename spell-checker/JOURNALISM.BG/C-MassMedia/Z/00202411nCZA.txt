Илир Мета: "Процесът срещу мен беше прозрачен"
					06/03/2012
					Повече от месец след като албанският върховен съд повдигна срещу него обвинения за корупция, председателят на Социалистическото движение за интеграция Илир Мета коментира процеса. 
					От Ерл Мурати за Southeast European Times от Тирана -- 06/03/12 
 
					 
						
Бившият заместник министър-председател на Албания Илир Мета говори пред парламента в Тирана миналата година. Обвиненията в корупция срещу него бяха повдигнати през януари. [Ройтерс]
						В ексклузивно интервю за SETimes бившият заместник министър-председател и външен министър на Албания Илир Мета заяви, че процесът срещу него е бил прозрачен и че "е бил убеден от самото начало в своята невинност." 
						"Всичко беше една умишлена компилация от сглобени и обработени кадри с единствената цел да се дестабилизира държавата и да се свали правителството", заяви Мета. 
						На 16 януари Върховният съд обяви Мета за невинен по обвиненията в корупция, засягащи търга за държавна водноелектрическа централа. Прокурорите искаха присъда от две години лишаване от свобода на основание, че той се е опитал да повлияе на бившия министър на икономиката Дритан Прифти за търга. 
						Делото бе следено отблизо от Европейската комисия, която не коментира крайния изход, но подчерта, че процесът ще бъде част от следващия доклад за напредъка на Албания.
						Петер Стано, говорител на еврокомисаря по разширяването Щефан Фюле, посочи, че "върховенството на закона е един от 12-те приоритетни критерии за Албания за получаването на кандидат-членски статут. 
						Мета обаче - който освен това е бил министър-председател между 1999 и 2002 г., а в момента ръководи малката партия Социалистическо движение за интеграция (СДИ), което е част от управляващата коалиция в Албания - е убеден, че "с търсенето на цялостно решение по това дело [аз] поставих нов стандарт за демократично поведение в Албания - чрез [моята] незабавна оставка, отказ от парламентарния ми имунитет и чрез решителността да видя окончателното решение на съда за всички обвинения, повдигнати срещу мен." 
						Решението на съда беше определено като "триумф" от партията на Мета. 
						Едмонд Хаджинасто от СДИ, който наследи Мета като заместник министър-председател и външен министър, описа делото като афера, базирана на манипулирана видеокасета. Той заяви, че Върховният съд е бил независим и е действал напълно според законите. 
						Според него това дело е показало, че "законът е над всичко." 
						За опозиционната Социалистическа партия обаче решението е показало единствено, че Върховният съд е под контрола на държавата. 
						В съвместно изявление в деня, в който съдът обяви решението си, всички членове на Социалистическата партия изразиха възмущението си, заявявайки, че решението е доказателство за влиянието на премиера Сали Бериша върху съда. 
						Мета обаче отхвърли обвиненията на социалистите, наричайки ги израз на собствените им двойни стандарти по отношение на правосъдието. 
						"Очевидно е, че когато съдилищата вземат решения в интерес на опозицията, те се приемат за "справедливи", а когато не обслужват техните интереси, съдилищата се наричат "контролирани". Смятам, че трябва да се откажем от уличната политика и да заздравим държавната политика и съдебните институции", заяви Мета за SETimes. 
						В дните преди процеса Бериша се срещна два пъти с Мета, предизвиквайки реакцията на опозицията и привличайки вниманието на медиите. 
						На 13 януари Бериша бе в дома на Мета за вечеря. На другия ден двамата се срещнаха отново, този път в хотел в Тирана, с кмета на града Лулзим Баша. 
						Албанската опозиция заяви, че тези срещи са били явен публичен натиск срещу съдебната система. 
						Мета отхвърля тези твърдения. "С Бериша се срещаме постоянно, за да обсъждаме различни въпроси, но не и решенията на съдилищата. Уважаваме обществените институции и техните решения." 
						Що се отнася до евроинтеграцията на Албания, Мета заяви, че страната заслужава да получи кандидат-членски статут, и обвини опозицията за забавянето на процеса. 
						"Кандидат-членският статут се бави нарочно заради неконструктивния политически дневен ред на опозицията, на който повечето албански граждани биха искали да се сложи край", заяви той за SETimes. 
						"ЕС ще знае как да похвали Албания за положителната сила, която тя представлява", заяви той.

Според медиите Бин Ладен е поръчал бомбените нападения в Истанбул
16/12/2003
 
АНКАРА, Турция -- Според съобщения на местни вестници от понеделник (15 декември) Осама бин Ладен лично е издал заповедта за четирите бомбени нападения в Истанбул през ноември. Позовавайки се на източници, близки до следствието, медиите посочиха, че двама турци са посетили Афганистан в неуточнен момент, за да планират атаките. Тази информация е била разкрита пред специалния Съд за държавна сигурност от Фейзи Иигит, лицето, за което се твърди, че е направило взривните устройства, причинили смъртта на 62 души. Той е заявил пред съдията, че препоръчаните от бин Ладен цели са били изоставени, когато терористите са установили, че те са твърде трудни за поразяване. В крайна сметка нападателите са се спрели на две синагоги, британското генерално консулство и банката "Ейч Ес Би Си". Иигит е признал, че е получил подготовка в Афганистан през 1994 г. и е казал, че четиримата атентатори-самоубийци, всички турски граждани, също са били обучавани там. (АП, АФП - 15/12/03)

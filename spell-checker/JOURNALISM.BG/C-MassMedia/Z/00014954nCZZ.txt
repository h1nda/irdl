Делова хроника
					17/06/2005
					Преглед на деловите новини и събития от Балканите след 10 юни.
					(Различни източници -- 10/06/05 –17/06/05)
 
					 
						
Гърция може да очаква съживяване на туризма тази година, като пристигащите туристи ще се увеличат със 7,5 % спрямо миналата година и ще достигнат 13,5 млн., прогнозира нов доклад на Гръцката национална банка. Прогнозите се основават отчасти и на очакваните резултати от нова рекламна кампания. [Гети имиджис]
						Европейската инвестиционна банка предостави заем от 35 млн. евро на Aлбания за подобряване на пътната инфраструктура, обяви на 15 юни министерството на финансите. Този заем в комбинация със заем от ЕБВР ще се използва за построяване на нова 35-километрова пътна отсечка и за ремонт на пътя Фиер-Тепелене в Южна Албания. 
						*** 
						Външнотърговският дефицит на Босна и Херцеговина (БиХ) достигна 1,25 млн. евро между януари и май. Това представлява увеличение с 1,7 % спрямо миналата година, според данни на централната банка. Износът се е увеличил с 30 % за една година, а вносът е нараснал с 10,7 %. 
						*** 
						Брутните чужди преки инвестиции (ЧПИ) в България са достигнали 335 млн. евро между януари и април, което е с 16,9 % по-малко спрямо същия период на миналата година, според съобщение на централната банка. Според наблюдателите това се дължи на сравнително по-високите реинвестирани печалби от чуждестранните компании и липсата на приватизационни сделки с чужди компании. 
						*** 
						Водещият хърватски производител на храни "Подравка" призна, че продажбите на клоновете му в Унгария, Чехия и Словакия са намалели през първото тримесечие на тази година. Според "Подравка" основните причини за това са влизането на тези страни в ЕС и въвеждането на нови пазарни изисквания. 
						*** 
						Словенската компания "Турбо институт" ще построи нови 20 малки водноелектрически централи в Maкедония по силата на договор за 100 млн. евро, подписан със Скопие на 15 юни. "Турбо институт" ще получи концесионни права върху бъдещите инсталации за следващите 30 години, след което ще ги прехвърли на Македония. 
						*** 
						
Румънското правителство откри на 16 юни търг за приватизацията на "Банка комерчиала Романа" (БКР) -- банката с най-големи активи в страната, като покани чуждите инвеститори да изпратят писма за интерес до 7 юли. Заинтересованите кандидати могат да наддават или за 50 % плюс един дял, или за дял от 62 % в БКР. Букурещ очаква най-малко 444 млн. долара за 50-процентния дял. 
						*** 
						На 14 юни съветът на Световната банка одобри отпускането на два транша помощи на обща стойност 12,5 млн. долара за Koсово. От тези средства 5,5 млн. долара се предоставят в помощ на управлението на публичните ресурси, а 7 млн. долара ще се използват за заздравяване на бизнесклимата. 
						*** 
						
Tурция и МВФ постигнаха споразумение по първия преглед на стендбай споразумението за 10 млрд. долара, според министъра на икономиката Али Бабаджан. Очаква се съветът на МВФ да одобри прегледа през юли, като така ще направи възможно отпускането на транш от 833 млн. долара.

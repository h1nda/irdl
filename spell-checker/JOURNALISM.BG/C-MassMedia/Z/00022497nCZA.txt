Очаква се процесът срещу бивши генерали да бъде тест за хърватската съдебна власт
					09/05/2007
					Двама бивши хърватски генерали - Мирко Норац и Рахим Адеми - ще бъдат изправени пред съда следващия месец по обвинения във военни престъпления.
					От Наташа Радич за Southeast European Times от Загреб – 09/05/07
 
					 
						
Бившият хърватски генерал Рахим Адеми. [АФП]
						Процесът срещу двама бивши хърватски генерали, 52-годишния Рахим Адеми и 40-годишния Мирко Норац, ще започне на 18 юни. Според мнозина това е най-важният досега тест за хърватската съдебна система. 
						"По процеса ще се проведат девет заседания преди лятната ваканция," каза говорителят на Загребския окръжен съд Крешимир Девчич. "Само прокуратурата и защитата на генералите са призовани на първите заседания, а свидетелите ще дадат показания след лятната ваканция." 
						Делото за военни престъпления, за които се твърди, че са извършени по време на операция през септември 1993 г. в т. нар. анклав Медак, първоначално бе водено от Трибунала на ООН за военни престъпления в Хага, но след това бе прехвърлено на съдебната система в Хърватия. 
						"Това е първото дело, което трибуналът в Хага прехвърля на хърватската съдебна власт, и ние ще следим с интерес развитието му. Това е нова проверка за зрелостта на местната съдебна система," каза представител на Европейската комисия в Загреб. "За разлика от по-рано, този път не очакваме протести или демонстрации на десни групи или ветерани от войната, което е добър знак," каза представителят. 
						Хърватия, която вече е кандидатка за членство в ЕС, досега няма големи успехи в съдебното преследване на военни престъпления. С делото срещу Адеми и Норац съдебната система има възможност да покаже дали е достатъчно зряла, за да се справи с подобни дела. 
						Прокурорите от Трибунала на ООН ще наблюдават съдебното производство. Ако в даден момент решат, че делото не се води правилно, те ще имат право да го върнат обратно в Хага. 
						Според обвинителния акт Адеми и Норац "са планирали, подстрекавали, заповядвали, извършили или другояче са спомагали или съдействали за планирането, подготовката или извършването на преследване на цивилни сърби от анклава Медак на расови, политически или религиозни основания." 
						Близо 400 цивилни сърби са живели в Медак, преди хърватската армия да започне нападението си на 9 септември. Според обвинителния акт "анклавът Медак е станал необитаем" в резултат на операцията. 
						"Селата в района на анклава са били напълно разрушени и по този начин сръбското цивилно население е било лишено от дом и поминък," се казва в акта. 
						Поради своя ранг Адеми и Норац "са имали власт и правомощия и са носили отговорност да предотвратят или да санкционират сериозните нарушения на международните хуманитарни закони, извършени по време на операцията в анклава Медак," се посочва в обвинителния акт. 
						Норац вече излежава 12-годишна присъда за военни престъпления срещу цивилни сърби. Арестуването му и процесът срещу него през 2001 г. предизвикаха антиправителствени протести. 
						Адеми, който доброволно се предаде в Хага, няма право да напуска дома си и да разговаря с пресата, докато чака започването на процеса.

Летни фестивали започнаха в Македония
					18/07/2007
					Два града в Македония - Охрид и Скопие - това лято отново са културни "горещи точки".
					От Марина Стояновска за Southeast European times от Скопие -- 18/07/07
 
					 
						
Украинският национален балет представи "Спартак" на 12 юли при откриването на Охридския летен фестивал. [Томислав Георгиев]
						Македония е домакин на два големи културни фестивала това лято - един в столицата и друг в туристическата Мека на страната - Охрид. Тези събития предоставят възможност на туристите и жителите на градовете да посетят концерти, балети, пиеси и шоупрограми. Те могат също да се насладят на великолепните гледки към Охридското езеро и богатата история на Скопие. 
						47-ият Охридски летен фестивал бе открит на 12 юли с постановка на балета на Хачатурян "Спартак" на Украинския национален балет. По традиция церемонията по откриването се проведе в Античния театър. Австрийският президент Хайнц Фишер и хърватският премиер Иво Санадер бяха сред официалните лица на церемонията, заедно с патрона на фестивала, македонския президент Бранко Цървенковски. 
						Десетки пианисти, изпълнители на струнни инструменти, челисти и други музиканти от 24 страни ще свирят в Охрид, каза директорът на фестивала Тони Симоновски. 
						Едно от най-очакваните събития е концертът на американското сопрано Барбара Хендрикс, който ще бъде в четвъртък (19 юли). Програмата включва също изпълнения на известния испански китарен квартет "Ромерос" и на пианиста от кипърско-френски произход Сиприен Кацарис. Други чуждестранни гости са Театър "Пандур" от Словения и Истанбулският градски театър. 
						Македонската национална опера и балет ще представи "Риголето" на Верди, а Националният театър ще се представи с премиерата на "Соларис" на Златко Славенски. Скопският "Албански театър" също ще има премиера - тя ще е на Стефан Чапалику. Македонският пианист, виртуозът Симон Тръпчески, който ще изнесе концерт с руската формация "Музика Вива" под диригентството на Александър Рудин, ще закрие петседмичния фестивал, който продължава до 20 август. 
						Фестивалът се провежда на традиционните места - Античния театър, църквата "Св. София" и община Сарай. 
						По-рано това лято дирекцията на "Охридско лято" организира за любителите на класическата музика двучасов концерт на Израелската филхармония под палката на световноизвестния диригент Зубин Мехта в "Метрополис Арена" в Скопие. 
						В столицата в рамките на 12-ия Скопски летен фестивал са организирани множество прояви на различни места, като Скопската крепост, "Даут-Пашин Амам" на Стария базар и различни дискотеки на открито. Сред изпълнителите са известният македонски китарист и бивш лидер на "Леб и сол" Влатко Стефановски, Ян Акерман от Холандия, британците от "Немо Брадърс" и американският китарист Шърман Робъртсън.

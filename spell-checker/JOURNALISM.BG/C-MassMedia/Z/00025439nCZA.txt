Според социологическо проучване гражданите на БиХ не познават ЕС
					12/02/2008
					Неотдавнашно проучване в БиХ показва широка подкрепа на гражданите за членство в ЕС. То обаче свидетелства и за разделение на страната по автономни области и липса на елементарни познания за Съюза и процеса на присъединяване.
					От Антонио Пърленда за Southeast European Times от Сараево -- 12/02/08
 
					 
						
Без реформа в полицията Босна и Херцговина няма шанс да се присъедини към ЕС. [Гети Имиджис]
						Последното допитване до общественото мнение в Босна и Херцеговина (БиХ) показва забележителна подкрепа за евентуално членство на страната в ЕС, но също така свидетелства и за липсата на познаване на някои основни факти и задължения, които са предварително условие за присъединяването към Съюза. 
						Сараевският Център за интердисциплинарни изследвания на випускниците на университета (ACIPS) неотдавна завърши проучване, което показва, че ако бъде проведен референдум, 79 % от гражданите на БиХ биха гласували за членство в ЕС. Всъщност 75 % са недоволни, че БиХ напредва по-бавно към евроинтеграцията отколкото други страни от региона. 
						Само 53 % обаче знаят какво съдържа Споразумението за стабилизация и асоцииране (ССА), което страната трябва да подпише с ЕС, за да получи право на членство. 
						Проучването на ACIPS изясни и различията в мненията за членството в ЕС между двете автономни области на страната - Федерация БиХ (ФБиХ) и Република Сръбска (РС). 
						Тези различия са най-очевидни по отношение на преструктурирането на сегашните полицейски структури в областите, което е предварително условие за подписването на ССА. То се отлага вече повече от година. 
						Запитани дали наличието на отделни полицейски сили в автономните области е по-важно за страната отколкото членството й в ЕС, 32 % от отговорилите 1 550 души са заявили, че полицейската структура на ФБиХ е по-важна от членството в Съюза. В РС процентът е скочил на 61 %. 
						Според политолога Таня Топич от Фонация "Фридрих Еберт" в Баня Лука жителите на РС изглежда следват официалната политика на правителството на областта. Премиерът на РС Милорад Додик е заявявал няколко пъти, че областта не се нуждае от ЕС, ако това означава премахване на полицията на РС. 
						"Средностатистическият ни гражданин в РС е относително необразован и последните ни избори показаха убедителна победа за лидера на партията СНСД, Додик," каза Топич за Southeast European Times. "Ето защо неговите идеи се ползват с толкова широка подкрепа в РС." 
						"Не съществува критична маса от интелектуалци, които мислят самостоятелно. Това е старото наследство от близкото ни недемократично минало," добави тя. 
						Топич подчерта, че освен липсата на познания сред широката публика, голям брой политици от БиХ не разбират основните принципи на Съюза. Някои от тях не знаят какъв е общият брой на членовете на ЕС, каза тя. 
						"Въпросът за членството в ЕС е далечен за нашите граждани, тъй като те са твърде заети със социални и икономически проблеми. От друга страна, правителството не прави нищо, за да ги образова по проблемите на ЕС, защото местните политици не се интересуват от Съюза," каза тя.

Коалиция „Кукуригу“ ще оглави следващото правителство на Хърватия
					05/12/2011
					Хърватия избра лявоцентристка коалиция след осем години управление на консервативния ХДС. Новото правителство ще трябва да се справя с трудни задачи.
					От Наташа Радич за Southeast European Times от Загреб – 05/12/11
 
					 
						
Лидерите на хърватските лявоцентристки опозиционни партии Иван Яковчич (от ляво на дясно), Зоран Миланович, Радимир Чачич и Силвано Хреля празнуват победата си на парламентарните избори в неделя (4 декември) в Загреб. [От "Ройтерс" за Петър Кос/Setimes]
						Лявата коалиция "Кукуригу” спечели убедително парламентарните избори в неделя (4 декември). Коалицията, която е съставена от четири политически партии (СДП, ХНС, ИДП и ХПУ) и се оглавява от социалдемократите, ще ръководи страната през един от най-трудните периоди от нейната история. 
						Хърватия е на прага на ЕС – тя трябва да стане пълноправен член на Съюза през 2013 г. – и се бори с икономическата рецесия, която намира отражение във високото равнище на безработицата и влошаването на жизнения стандарт. 
						Няма да се налага „Кукуригу“ да търси други партньори за управляващата коалиция, тъй като е спечелила достатъчно места, за да сформира правителство - 78 по неофициални данни. 
						В неделя вечерта в предизборния щаб на „Кукуригу“ в Музея на модерното изкуство в Загреб се събраха известни политици и публични личности. 
						Бившият президент Стипе Месич дойде, за да поздрави победителите, а президентът Иво Йосипович, който преди встъпването си в длъжност бе член на СДП, заяви, че на победителя му предстоят трудни задачи. 
						Хърватският демократичен съюз (ХДС) претърпя историческо поражение – до подобен резултат се е стигало само през 2000 г. – и спечели 48 места. 
						Най-големите изненади според предварителните резултати обаче са седемте места, спечелени от хърватската Партия на труда, и двете за независимата листа на дон Иван Грубишич, римокатолически свещеник от Сплит. 
						„Мога да обещая, че ще направим всичко възможно да вършим работата си с най-голяма почит и уважение“, заяви Грубишич след това. 
						„Гласувах за коалицията, но не съм сигурен дали те трябва да са доволни от резултата. Предстоят ни трудни времена, очаквам да се въведат мерки за строги икономии и животът ни да стане още по-труден. Поне най-накрая свалихме ХДС“, каза за SETimes Дарко Матич, безработен мъж на малко над 30 години. 
						„Мисля, че най-новата сила, Партията на труда, е единствената, която започва на чисто, защото е нова. Те не са участвали в политиката досега и представляват обикновените, нормални хора. Ето защо ги харесвам и им дадох шанс“, каза за SETimes след гласуването Саня Радич, икономист от Загреб. 
						В неделя вечерта в централата на Партията на труда председателят на партията Драгутин Лесар беше във възторг. 
						Иван Яковчич, лидер на ИДП, каза за SETimes: „Ще имаме много стабилно правителство и спечелихме. Носим голяма отговорност. Народът ни даде подкрепата си и може да ни се довери. След четири години тази страна ще бъде много по-щастливо място, отколкото днес.“ 
						Посрещната от бурни аплодисменти и овации, председателката на ХДС и министър-председател Ядранка Косор заяви пред своите привърженици и съпартийци: „Искам да благодаря на всички, които ни се довериха. Това бяха най-трудните избори за нас; нямахме равни възможности с нашите съперници, които се ползваха със симпатиите на медиите, а те много отдавна решиха какви ще бъдат резултатите от изборите.“ 
						„Резултатът ни е добър, въпреки че не сме съвсем доволни от него. Ние обаче не сме победени, не сме на колене и не сме унизени. От този момент нататък започваме да работим за победата ни на следващите парламентарни избори. Стоим здраво на краката си. Ще служим на нашия народ и като опозиция", заключи Косор.

ЮЛЕКС защити проверката на багажа на Тачи
					21/05/2010
					 
						ПРИЩИНА, Косово -- ЮЛЕКС оправда в четвъртък (20 май) проверката на багажа на премиера Хашим Тачи и на четирима други членове на неговия кабинет в сряда на летището в Прищина преди полет за Турция. Говорителката на митническата служба на ЮЛЕКС Александра Джордж определи рентгеновата проверка като "нормална" част от мерките за сигурност на летището. "Всички пътници, преминаващи през ВИП зоната, трябва да минат проверка на багажа през рентгена," каза Джордж. Източник от летището в Прищина обаче каза, че митническите служители от ЮЛЕКС никога не са присъствали във ВИП зоната, както това е било в сряда. Между пътуващите с Тачи са били министърът на транспорта и далекосъобщенията Фатмир Лимай, който е разследван от ЮЛЕКС по подозрения в злоупотреба със служебно положение във връзка с търгове за пътно строителство. (Коха Диторе, Експрес, Лайм - 21/05/10; Кохавижън - 20/05/10)

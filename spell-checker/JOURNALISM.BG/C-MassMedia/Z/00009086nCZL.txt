Експерти на ЕС инспектират АЕЦ "Козлодуй" в България
17/11/2003
Екип от експерти е пристигнал в България за партньорска проверка на два спорни реактора в АЕЦ "Козлодуй". Положителната оценка може да насърчи България да потърси споразумение с ЕС за отлагане на срока за затваряне на блоковете, който сега е 2006 г.
(БНН, Труд - 17/11/03; АФП, Новините, Медиапул, Дневник - 16/11/03)
 
 
Екип експерти на ЕС започва партньорска проверка на блокове 3 и 4 на българската АЕЦ "Козлодуй" в понеделник (17 ноември). Един благоприятен доклад би насърчил София да потърси повторно отваряне на глава "Енергетика" от преговорите за присъединяване към ЕС и да настоява за съгласието на Брюксел за удължаване на срока за предсрочното затваряне на двата блока.
Под натиска на ЕС България се съгласи миналата година да затвори двата 440-мегаватови реактора от епохата на СССР през 2006 г., при положение че ЕС изпрати мисия от инспектори през 2003 г.
Целта на мисията на Групата на ЕС по атомните въпроси/ Работната група за ядрена безопасност (ГАВ/РГЯБ) е да инспектира безопасността на двата реактора и да удостовери спазването от България на препоръките за ядрена безопасност, съдържащи се в предходни два доклада. 11-членният инспекционен екип включва експерти по ядрена енергетика от Австрия, Белгия, Великобритания, Дания, Финландия, Франция, Гърция, Италия и Испания, както и представител на Европейската комисия (ЕК).
Според българското Министерство на енергетиката мисията на ЕС е първата от този род, която посещава България през последните 10 години. Тя "няма мандат да участва в политически разговори", се допълва в заявление на министерството.
След еднодневната визита в Козлодуй, разположен на около 200 км северно от София, експертите се предвижда да проведат разговори с Министерството на енергетиката и с националния регулаторен орган по ядрена безопасност.
"Резултатите от прегледа ще бъдат готови след няколко месеца," каза в неделя Антонио Мадона, ръководител на инспекционната мисия на ЕС.
Съобщава се, че експертите ще участват в заседание в Брюксел на 2 декември, където ще представят резултатите от прегледа. След това ЕС ще подготви проектодоклад, който се очаква да бъде финализиран през април.
Международната агенция по атомна енергетика, контролният орган на ООН по ядрените въпроси, заяви, че механизмите за безопасност в двата блока са в съответствие със стандартните изисквания. Прилагайки редица мерки за модернизация през последните 12 години, България счита, че продължаването на експлоатационния срок на блоковете с няколко години не би създало рискове за безопасността.
Блокове 3 и 4 бяха инсталирани съответно през 1981 и 1982 г. и всеки от тях има експлоатационен живот от 30 години. Блокове 5 и 6 бяха междувременно определени като безопасни и ЕС не разглежда тяхното функциониране като проблематично. Но директорът на АЕЦ "Козлодуй" Йордан Костадинов заявява, че техният капацитет зависи от продължителната работа на блокове 3 и 4.
Централата осигурява около 45 % от електропроизводството в България. Българските експерти са обезпокоени, че извеждането от експлоатация на блокове 3 и 4 през 2006 г. ще предизвика срив в енергийния сектор на страната.

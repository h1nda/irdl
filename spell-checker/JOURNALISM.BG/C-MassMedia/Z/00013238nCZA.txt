Съветът за отбрана на Сърбия и Черна гора назначи нов началник на генералния щаб 
					13/01/2005
					На 1 януари Драган Пашкаш стана новият началник на генералния щаб на армията на Сърбия и Черна гора. От него се очаква да ускори процеса на реформи в армията.
					От Давор Коникушич за Southeast European Times от Белград - 13/01/05
 
					 
						
Заместник-директорът по политическите и военни въпроси на Европа в генералния щаб, контраадмирал Доналд П. Лорън (вляво), се срещна с новоназначения началник на генералния щаб на армията на Сърбия и Черна гора, Драган Пашкаш, в Белград във вторник (11 януари). [АФП]
						Военните експерти приветстваха назначаването от Съвета за отбрана на Драган Пашкаш за началник на генералния щаб на армията на Сърбия и Черна гора (АСЧГ). Пашкаш, който прие този пост на 1 януари, е преминал обучение във военни школи на НАТО и от него се очаква да ускори процеса на реформи в армията. Той смени на този пост Бранко Кърга, който се пенсионира миналата година заедно с още 11 други генерали на възраст над 55 години. 
						Преди да бъде назначен на тази длъжност, Пашкаш бе командващ на корпуса на АСЧГ в Нови Сад. Военното си образование е получил във Военната академия на Сърбия и Черна гора, генералщабната школа и школата по национална отбрана и е заемал всички командни постове - от командир на взвод до командир на корпус. Пашкаш получава генералски чин на 31 декември 2002 г. Той е служил в гарнизоните в Белград, Валево, Подгорица и Нови Сад. 
						"Като началник на генералния щаб ще работя върху организацията на процесите на командване в армията и армейските подразделения, както и върху развитието и по-добрата ефективност на системата на командване," каза Пашкаш, като добави, че пред себе си има много предизвикателства, свързани с реорганизиране на армията и системата на отбраната. 
						Междувременно министърът на отбраната Първослав Давинич каза, че е уверен, че реформите ще бъдат осъществени в график. Осигурено е допълнително финансиране и Върховният съвет за отбрана, министерският съвет и сръбският парламент напълно подкрепят процеса на реформи, каза той. 
						"Реформите са свързани с осигуряване на по-добро оборудване и с реорганизация на подразделенията, както и с решаване на социални проблеми, най-вече проблемите с осигуряване на жилища за военнослужещите," каза Давинич, като добави, че броят на генералите също ще бъде намален в бъдеще.

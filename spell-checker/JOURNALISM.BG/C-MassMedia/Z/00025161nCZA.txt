Съветът за сигурност остава разделен по въпроса за статута на Косово
					17/01/2008
					Ако обяви независимост, Косово никога няма да влезе в ООН или друга международна политическа организация, предупреди Русия по време на среща на Съвета за сигурност на ООН в сряда, докато западните държави отново потвърдиха подкрепата си за стремежа на провинцията към държавност. 
					(Би БиСи, ДПА, Гласът на Америка, Euronews, Блиц - 17/01/08; Ройтерс, АП, АФП, Бета, Б92, ООН - 16/01/08)
 
					 
						
"Те [Косово] няма да станат член на ООН, те няма да членуват в международните политически институции ... ако тръгнат по пътя на едностранните декларации," заяви пред репортери руският представител в ООН Виталий Чуркин. [Гети Имиджис]
						Съветът за сигурност на ООН заседава в сряда (16 януари), за да обсъди доклада на генералния секретар Бан Ки Мун за дейността на ЮНМИК и събитията в Косово през последното тримесечие на 2007 г. Липсата на напредък в определянето на бъдещия статут на провинцията може да застраши регионалната стабилност и постигнатото от ООН в Косово, предупреди той в своя доклад. 
						"Придвижването напред на процеса за определяне на бъдещия статут на Косово трябва да остане първостепенен приоритет на Съвета за сигурност и на международната общност," каза генералният секретар. След като продължилите 18 месеца преговори под егидата на международната общност между Белград и Прищина не се увенчаха със споразумение, лидерите на етническото албанско мнозинство в Косово, съставляващо 90 % от населението на провинцията, сега смятат да приемат едностранна декларация за независимост от Сърбия. 
						Сръбският президент Борис Тадич, чиято страна се противопоставя на опитите на провинцията да получи държавност и вместо това й предлага широка автономия, призова в сряда Съвета за сигурност да предотврати всеки подобен ход. Той призова още за по-нататъшни преговори към комрпромис, приемлив и за двете страни. 
						Тадич увери още 15-членния орган, че неговата страна "няма да прибегне към насилие и война". Но ако в провинцията избухнат прояви на насилие и ако КФОР не съумее да осигури адекватна закрила на косовските сърби, "ние сме готови ... да предложим защита на застрашеното население" със съгласието на компетентните международни институции, добави той. 
						Като приветства обещанието на Тадич, че Сърбия ще се въздържи от насилие, американският представител в ООН Залмай Хализад призова Белград да се въздържи и от налагането на "икономически мерки" на Косово, които според съобщенията биха могли да включват спиране на доставките на електроенергия за провинцията. Той предупреди също така страната да не предприема стъпки, които биха могли да засегнат дългогодишните й отношения със Съединените щати и страните от ЕС, повечето от които се очаква да се присъединят към Вашингтон и да признаят независимостта на Косово дори и без резолюция на ООН. 
						Русия, една от петте членки на Съвета за сигурност с право на вето, подкрепя Сърбия в противопоставянето й на даването на каквато и да било форма на държавност на провинцията и обеща да блокира всяко решение на ООН за бъдещето на Косово, което не е приемливо за Белград. Руският посланик Виталий Чуркин настоя в сряда, че окончателният статут на провинцията е въпрос, който трябва да бъде решен от Съвета за сигурност, а не от ЕС, и че страните членки трябва да изготвят "пътна карта" за намиране на съласувано решение. 
						Чуркин предупреди също така, че независимо Косово никога няма да стане член на ООН или други международни политически организации. "Следвайки пътя на едностранните ходове, Косово няма да се присъедини към редиците на напълно признатите членове на международната общност," каза той. 
						Косовският премиер Хашим Тачи, който бе допуснат да се изкаже пред Съвета само на част от сесията в сряда, проведена при закрити врати, изрази решимостта на провинцията да пристъпи към обявяване на независимост и каза пред репортери, че това е необходимо в интерес на регионалната сигурност. 
						"В Косово са установени демократични и многоетнически институции и то е готово за окончателно решение," каза той, обещавайки, че Косово ще стане "страна на равните възможности за всички свои граждани". Той каза още, че ще работи за насърчаване на добрите отношения със Сърбия.

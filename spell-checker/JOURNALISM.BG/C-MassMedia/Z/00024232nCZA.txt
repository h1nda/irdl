Румъния започна основен ремонт на пенсионната си система
					16/10/2007
					Румъния, където пенсионерите са повече от работещите, има проблеми с издържането на държавната пенсионна система. Сега страната се присъединява към 31 други страни, които преминават към частни фондове.
					От Джелу Трандафир за Southeast European Times от Букурещ -- 16/10/07
 
					 
						
Недостигът на млади работещи прави по-трудно набирането на средства за пенсиите на старите хора. [Габриел Петреску]
						По новата система, въведена миналия месец, над 3 милиона румънски работници и служители на възраст под 35 години трябва да изберат един от 14 конкурентни частни пенсионни фонда преди 17 януари 2008 г. Онези, които са на възраст между 35 и 45 г., също могат да решат да се присъединят към един от частните фондове. 
						От 2008 г. 2 % от общия доход на всеки работещ ще бъдат пренасочвани от държавния бюджет към избрания пенсионен фонд. Тази вноска постепенно ще се увеличи до 6 % през 2015 г., като вноските за социално осигуряване в държавната система - сега 9,5 % - ще бъдат намалени пропорционално. 
						"Няколко милиона румънци ще станат инвеститори, а частната пенсионна система ще ги възпита в духа на свободната пазарна икономика," каза румънският президент Траян Бъсеску. 
						"Въвеждането на частната пенсионна система бележи края на процеса на преход от социалистическа към капиталистическа икономика, създавайки предпоставки за дългосрочна икономическа стабилност," каза финансовият министър Варуян Восганян. "Приватизацията на държавната пенсионна система ще осигури по този начин прехода от популизъм към гарантиране на свободата и достойнството на пенсионерите." 
						Сегашната държавна пенсионна система страда от неадекватни методи на контрол и лошо управление. Същевременно тя е изправена пред засилен натиск поради демографските промени. Недостигът на млади работещи оставя възрастните без достатъчно финасова подкрепа за техните пенсии. 
						"Румъния вече е единствената страна в ЕС, където пенсионерите са повече от работещите - през 2050 г. на всеки 100 работещи в Румъния ще има 145 пенсионери," каза Бъсеску. Властите се надяват също, че преминаването към частни фондове ще свие черния пазар на труда, тъй като отсега нататък ще бъде в интерес на работещите да отчитат реалните си трудови възнаграждения. 
						Създадена бе комисия за надзор на частната пенсионна система и 17 фирми получиха лицензи да управляват частните фондове. "Системата е безопасна", настоява председателят на комисията Мирча Оанча. "Всяка компания, която не съумее да достигне минималната нужна ефективност за пенсионен фонд, ще бъде поставена под специално наблюдение. Ако продължи да се проваля, Комисията ще определи друга фирма, която да поеме фонда." 
						Според Оанча новата частна система "увеличава инидивидуалната отговорност". Тя развива "съзнанието, че само като спестява през дълъг период от активния си живот, човек може да се радва на подобен жизнен стандарт след пенсионирането си," твърди той. 
						Министърът признава, че първоначалните вноски от 2 % са малки. Според него обаче е било взето решение доверието на служителите да се печели постепенно. 
						Румъния сега предпазливо се присъединява към клуб от 31 страни - сред които България, Македония и Хърватия - които са решили да отговорят на демографския натиск върху държавните си бюджети с приватизация. 
						Политическият контекст за реформата обаче не е благоприятен. В рамките на една година Румъния ще проведе европейски, местни и парламентарни избори. През юни румънският парламент единодушно гласува за разширяване на държавната пенсионна система, скок, който ще доведе до бюджетен дефицит, изчисляван на 2 милиарда евро годишно.

Делова хроника 
					03/03/2006
					Преглед на деловите и икономическите новини от Балканите след 24 февруари.
					(Различни източници – 24/02/06 - 03/03/06)
 
					 
						
Момче учи на светлината на свещи по време на зимния режим на тока в Албания. С надежда да предотврати повторение на ситуацията алабанското енергийно предприятие КЕШ проведе международен търг за доставка на електричество. [Гент Шкулаку]
						Осем компании предоставиха оферти за доставка на електричество за Aлабания на международен търг, проведен от албанското енергийно предприятие КЕШ на 27 февруари. Без да посочват имена, от предприятието заявиха, че оферти са постъпили от албански, чешки, германски, румънски и швейцарски фирми. КЕШ иска да закупи около 1436 ГВтч електричество за периода април-декември 2006 г. Резултатите от търга се очакват до месец. 
						*** 
						
Aлабанската антитръстова комисия одобри придобиването на дял от 80 % в "Италианска банка - Албания" от италианската банкова група "Санпаоло ИМИ". Комисията реши, че сделката не застрашава пазарната конкуренция в страната. "Санпаоло ИМИ" придоби мажоритарния дял в албанската финансова институция миналия декември. 
						 *** 
						Финансовото министерство на България и делегацията на Европейската комисия в София подписаха четири финансови споразумения на обща стойност 48 млн. евро по програма ФАР. Парите ще бъдат предназначени за проекти за трансгранично сътрудничество между България, Гърция и Турция, повишаване на защитата на личните данни и класифицираната информация, както и възстановяване на поразените от наводнения райони. Българското правителство ще предостави допълнително финансиране от 10,2 млн. евро. 
						*** 
						За втори път приватизационната агенция на Република Сръбска удължи от 28 февруари до 14 март крайния срок за подаване на оферти за търга за 55-процентен дял в тютюневата фабрика в Баня Лука. Властите обявиха, че потециалните кандидати се нуждаят от повече време за подготвяне на офертите си. 
						*** 
						Рейтинговата агенция "Муудис" повиши кредитния рейтинг на България за чужда валута с един пункт, на Баа3. Рейтингът за местната валута също бе повишен на Баа1, като перспективата за всички рейтинги бе определена като стабилна. Агенцията се позова на финансовата консолидация и сериозното намаление на нивото на държавния дълг. 
						*** 
						Консорциум между гръцката АЕГЕК и италианската фирма "Импрегило-Ансалдо-Сели &amp; Ансалдобреда" обяви, че е спечелил търга за строеж на линия на метрото в Солун. Цената на сделката е 798 млн. евро без данъците и непредвидените разходи. Официалното споразумение най-вероятно ще бъде подписано в близките месеци.

Бизнес: Летището в Тирана се разширява
					04/09/2009
					Международното летище в Албания се разширява и увеличава капацитета си по отношение на броя на пътниците. Още новини от седмицата: хърватска фирма спечели търг за построяването на летище в Украйна; "ПепсиАмерикас" откри най-големия си европейски завод в Букурещ. 
					 
						
Международното летище в Тирана. [Гети Имиджис]
						 На международното летище в Tирана бе завършено разширение на стойност приблизително 20 милиона евро, чрез което се очаква броят на пътниците да се увеличи до около 1,5 милиона. След втората фаза на проекта, летището сега има нов пътнически терминал, съобщиха местните медии във вторник (1 септември). Съоръжението включва 14 нови врати за чекиране, чакални и банка, гише за обмяна на валута и повече бординг изходи, барове и магазини. 
						*** 
						
						Хърватската фирма "Институт IGH", която е една от водещите строителни компании в страната, спечели търг за строителството на летище в района на Донецк в Украйна. Строителството ще продължи по-малко от три години и летището ще може да бъде открито през 2012 г. за европейското футболно първенство, домакини на което ще бъдата Украйна и Полша. Проектът ще струва около 150 милиона евро. 
						*** 
						Собствениците на хотели и частни апаратаменти в Далмация очакват един милион туристи да посетят Хърватия през септември. Хубавото време и сезонното намаление на цените, някои от които са спаднали с 20%, може би ще привлекат повече туристи. Хотелите в Далмация са резервирани между 80% и 100% до 27 септември. 
						*** 
						Мангалия, Румъния, ще инвестира 4,4 милиона евро в строителството на увеселителен парк между курортите Сатурн и Венус. Строителните работи ще започнат в края на септември, каза кметът на Мангалия Клаудиу Тисач в сряда (2 септември). Увеселителният парк ще заема площ от 1,4 хектара и ще бъде открит през септември 2010 г. 
						*** 
						"ПепсиАмерикас" откри най-големия си завод в Европа близо до Букурещ във вторник (1 септември). До 60 милиона евро бяха похарчени през първата фаза на проекта, докато още 46 милиона евро ще бъдат инвестирани през втората фаза, която трябва да приключи през 2011 г. Капацитетът на завода, който се простира върху 30 000 квадратни метра в Дгаромирещи, ще нарасне от 15 милиона кашона годишно, до 60 милиона през 2011 г. 
						*** 
						Правителството на Република Сръбска одобри в понеделник (31 август) концесия за "Енерджи Файнансинг Тийм", регионална енергийна компания в Лондон, чиито собственици са сръбски магнати. Концесията позволява строителството на 35-мегаватова водноелектроцентрала на река Неретва. Инвестициите ще достигнат общо 100 милиона евро. 
						
						(Различни източници – 28/08/09-04/09/09)

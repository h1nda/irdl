Концерт бенефис отдаде почит на македонската легенда Тоше Проески
					08/10/2008
					Под плакати с надпис „Обичаме те, Тоше” повече от 50 000 почитатели на покойния Тоше Проески се събраха на градския стадион в Скопие на концерт в памет на обичания певец.
					От Горан Трайковски за Southeast European Times от Скопие – 08/10/08
 
					 
						
Хиляди фенове се събраха да почетат паметта на покойния певец Тоше Проески. [Томислав Георгиев]
						5 октомври не бе случайно избрана дата за концерта бенефис в памет на покойния Тоше Проески. Точно преди година на същата дата той изнесе концерт, който се оказа неговия последен; 11 дни по-късно той загина при автомобилна катастрофа, която покруси почитателите му на Балканите. Всички постъпления от неделния концерт отидоха за хуманитарни цели, в памет на отдадеността на самия Проески на благотворителността. Министерството на културата и Международната фондация „Тоше Проески” спонсорираха събитието. 
						Това бе най-посетеният концерт, провеждан някога в Македония, привлякъл над 50 000 местни и чуждестранни негови почитатели. Повече от 20 музиканти – приятели на Проески – взеха участие, между тях Калиопи, Симон Тръпчевски, Наум Петрески, Аки Рахимовски, Синтезис и много други. Фондацията на Проески награди със статуетки за добри дела премиера Никола Груевски и всички изпълнители на концерта. Анди Райт, британски продуцент, който си сътрудничеше с Проески, го определи като „изключителен певец”. 
						Публиката, все още опечалена след година на траур, плачеше и припяваше на изпълнителите на сцената. За онези, които не успяха да присъстват, телевизионните канали предадоха концерта във всички страни от бивша Югославия, Кипър, България и всички други страни, членки на Европейския съюз за радио и телевизия. Това бе предаването с най-висок рейтинг за македонската Сител ТВ тази година. 
						Телевизионни връзки дадоха възможност на фенове в студиа в Босна и Херцеговина, Хърватия, Черна гора, Сърбия, България и Словения да изкажат съчувствието си на публиката на концерта в Скопие. 
						Организаторите на концерта имаха възможността да изпълнят три от мечтите на Проески. Първата бе да разпродадат билетите за целия стадион. Втората бе да популяризират Македония с неговия английски албум, върху който той работеше в периода преди смъртта си. Третата бе да пее с племенника си, което направи във видеодует, излъчен за първи път в края на концерта. 
						Обожанието на публиката към Проески демонстрира как той би могъл да осъществи това, което убягва на безброй държавници и политици – да обедини коренно различните народи от бивша Югославия.

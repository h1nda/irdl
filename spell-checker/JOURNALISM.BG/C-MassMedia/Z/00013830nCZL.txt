ЕС осъжда използването на "непропорционална сила" от страна на турската полиция 
					08/03/2005
					 
						АНКАРА, Турция -- Външният министър на Люксембург Жан Аселборн, британският министър по европейските въпроси Денис МакШейн и Оли Рен, комисарят на ЕС по разширяването, излязоха със съвместно заявление в понеделник (7 март), в което се заклеймява употребата на прекомерна сила от страна на турската полиция в неделя при разпръскване на демонстрация, която отбеляза Международния ден на жената. "В навечерието на посещение от страна на ЕС, по време на което правата на жените ще бъдат важна точка от дневния ред, ние със загриженост отбелязваме такова непропорционално използване на сила срещу демонстранти," заявяват тримата представители. Те бяха в Анкара за разговори с турски лидери относно турската кандидатура за членство в ЕС. Външният министър Абдулах Гюл изрази съжаление относно инцидента и обеща, че ще се извърши разследване. Понастоящем Люксембург е ротационен председател на ЕС, което ще премине към Великобритания през юни. (International Herald Tribune - 08/03/05; AP, EU Observer, NTV - 07/03/05)

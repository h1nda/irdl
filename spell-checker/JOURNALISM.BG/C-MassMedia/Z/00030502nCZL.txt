Процесът срещу Караджич ще започне в края на август
					05/06/2009
					 
						НЮ ЙОРК, Съединени щати -- Съдебният процес срещу бившия босненски сръбски лидер Радован Караджич ще започне в края на август и вероятно ще продължи около две години, каза в четвъртък (4 юни) председателят на Хагския трибунал за военни престъпления Патрик Робинсън. В изказване на открито заседание на Съвета за сигурност в Ню Йорк той добави, че това ще бъде последният процес, освен ако оставащите двама укриващи се военнопрестъпници - Ратко Младич и Горан Хаджич - не бъдат задържани. Робинсън отбеляза, че ако Младич бъде арестуван скоро, той ще бъде съден заедно с Караджич.
						Други новини от четвъртък -- Ръководителят на сръбския национален съвет за сътрудничество с Трибунала в Хага Расим Ляич потвърди автентичността на част от дневниците на Младич, които бяха публикувани от вестник "Блиц". В сряда "Блиц" публикува извадки от военни и следвоенни дневници, в които Младич дава подробни описания на срещи с офицери от бившата югославска армия, починалия президент Слободан Милошевич и ръководителя на службата за национална сигурност Йовица Станишич. Според съобщенията дневникът е бил конфискуван по време на внезапен обиск на апартамента на съпругата на Младич, Босилка, в началото на декември. (АП, ДПА, Танюг, Б92 - 05/06/09; Блиц, Танюг - 04/06/09)

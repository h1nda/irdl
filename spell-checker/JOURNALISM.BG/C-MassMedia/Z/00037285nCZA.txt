Какво е "руговизъм"?
					03/02/2011
					Специфичният подход на Ибрахим Ругова към политиката накара някои да изковат ново понятие.
					От Мухамет Брайшори за Southeastern Europe Times от Прищина -- 03/02/11
 
					 
						
Косово отбеляза петата годишнина от смъртта на бившия президент Ибрахим Ругова. [Ройтерс]
						Косово отбеляза неотдавна петата годишнина от смъртта на бившия президент Ибрахим Ругова. За мнозина бившият президент е обичан символ на мирната съпротива. Някои обаче са отишли по-далеч, създавайки политическа теория под името "руговизъм", основана на неговите идеи и действия. 
						Журналистът Насер Алиу, който е работил с Ругова през 90-те години на миналия век, споделя пред SETimes, че макар бившият лидер често да е сравняван с Ганди, двамата мъже имат различни политически корени. 
						Докато мисленето на Ганди бе отражение на традициите на йога в Индия, идеите на Ругова имаха своите корени в християнската етика и хуманизма, каза Алиу. Други са съгласни, но добавят, че национализмът също е играл важна роля. 
						"Политическата активност на политическия елит, оглавяван от Ругова в началото на 90-те години и след това, се коренеше дълбоко в национализма и в ценностите на демокрацията и свободата," каза политологът Доник Салова за SETimes. "Политическият пацифизъм - чрез създаването на паралелна държава - и ненасилствените демонстрации и протести на албанците бяха основните му характеристики." 
						През годините след смъртта му от рак на белите дробове мнозина са писали за руговизма, каза Салова, но никой не е анализирал систематично елементите на политическата философия на Ругова. 
						Сабри Хамити, заместник-председател на ДЛК и известен косовски писател, смята, че главните теми са "да бъдем независими, да бъдем част от НАТО и ЕС и да сме в постоянни приятелски отношения със Съединените щати". Акцентирайки върху тези цели, Ругова положи основите на политическата ориентация на Косово," каза той. 
						Косово "в мир със себе си и уважавано от другите, [това е] визията на президент Ругова. Това е визията за косовските албанци [от гледна точка на] техните отношения с останалите, към съседните страни и извън тях," каза той. 
						Междувременно политическите партии бързат да си присвоят термина "руговизъм". Според Куйтум Шала от Демократичната лига на Косово (ДЛК) движението остава живо и до днес, защото ДЛК се основава на него. 
						 Неджат Даци, лидер на Демократичната лига на Дардания, оспорва монопола на ДЛК върху наследството. "Ние сме домът на руговизма," настоява той. 
						От своя страна, журналистът Алиу не е сигурен дали днешните политици правят нещо повече от лицемерно поддържане на идеята. Той казва, че е напуснал учредената от Ругова партия, защото мнозина явно не са схващали същността на мисленето на покойния лидер.

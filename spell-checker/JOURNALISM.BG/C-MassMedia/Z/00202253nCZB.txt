Турция и Балканите са на кръстопът за наркотрафик
					10/01/2012
					Според анализатори и официални представители е необходимо регионално сътрудничество за борба срещу глобалния проблем с наркотрафика. 
					От Алакбар Рауфоглу за Southeast European Times - 16/01/12
 
					 
						
Организирани престъпни групи на етническа основа улесняват трансграничния наркотрафик до Европа. [Ройтерс]
						Поради местоположението си между Европа, Централна Азия и Близкия изток, Турция е главен транзитен маршрут за наркотрафика от Иран и Афганистан до европейските страни. 
						Около 80% от хероина, извлечен от афганистански мак минава през Турция и Балканите на път за Западна Европа. ООН го нарича "Балкански маршрут". 
						"Балканският маршрут остава главен коридор за трафика на хероин до европейските страни", каза за SETimes Хамид Годсе, председател на Международния съвет за контрол на наркотиците към ООН. 
						Годсе твърди, че съществува "все по-голямо разнообразие по отношение на методите и мaршрутите, използвани за трафик на хероин в Европа". 
						Турция е засегната от три главни маршрута за трафик на хероин: Южнобалкански маршрут, Севернобалкански маршрут и Източносредиземноморския маршрут. 
						През 2010 г. Годсе каза, че количеството хероин, заловено в Европа и пренесено по Севернобалканския маршрут през Турция, България, Румъния, Унгария и Австрия е намаляло в сравнение с това, пренесено по Южнобалкански маршрут до Италия през Гърция, Албания и Македония. 
						Преобладаващото количество дрога, което преминава през турската граница, минава транзит през страната. 
						В Анкара официалните представители твърдят, че националните, регионалните и международните усилия срещу трафика на дрога са ефективни и дори по-успешни, отколкото в страните членки на ЕС. 
						Бехсат Екичи, началник на полицията в Отдела за борба с контрабандата и организираната престъпност на турската национална полиция каза за SETimes, че са проведени общо 140 мащабни международни операции през последните пет години, които "са изиграли ключова роля за разбиването на международните наркомрежи". 
						
Според ООН почти три четвърти от глобалната доставка на хероин идва от Афганистан. [Ройтерс]
						"Турция е все по-силно ангажирана с борбата срещу наркотиците", казва той и добавя, че през изминалите няколко години количеството хероин, заловено само от Турция е повече от два пъти по-голямо от заловеното от 27-те страни членки на ЕС. 
						През 2010 г. казва той, бяха проведени 81 200 операции срещу наркотрафика от националните правоприлагащи агенции в страната, които приключиха с арестуването на 125 208 лица, замесени в наркопрестъпления и конфискуването на 12 960 кг хероин. 
						Екичи подчертава, че това е "несравнимо повече" отколкото в съседните страни като Гърция и България, които са конфискували съответно 520 кг и 365 кг през същия период. "Рискът за контрабандистите в резултат на операциите, проведени от Турция, доведе до по-рядко използване на Балканския маршрут от трафикантите", добави той. 
						Някои регионални анализатори обачи, като Йоанис Михалетос, изследовател от Атина във фондация "Световна мрежа за сигурност" казва, че сътрудничеството в борбата срещу наркотрафика между Гърция, Турция и България не е идеално. 
						Наркотрафикът трябва да се спре в глобален мащаб, "тъй като той не е проблем само на Турция или Гърция, но също засяга и други страни като Афганистан, Иран и Западна Европа". 
						Организирани престъпни групи на етническа основа и мрежи на диаспората се смята, че помагат за придвижването на наркотиците по пътя към дестинацията им. 
						Така наречената "албанска организирана престъпност" стана главен дистрибутор на хероин на Балканите и в ЕС. 
						"Присъствието на други силни престъпни мрежи като италианската Н'драгета, черногорски кланове, турски наркобарони, руски и кавказки престъпни клетки и сръбски наркогрупировки, не трябва да се пренебрегват", каза Михалетос. 
						От друга страна кюрдското население в триграничната област Турция-Ирак-Иран улеснява контрабандата с наркотици. Иран и Турция имат безвизов режим и граничният контрол по границата е слаб или лесно може да бъде избегнат. 
						На Балканите широкоразпространената корупция в държавния сектор е друг важен проблем, свързан с наркотрафика. 
						"Балканските страни имат твърде много мощни групи от организираната престъпност, концентрирани и функциониращи в същия регион", казва Михалетос. 
						"Незаконни организирани банди за проституция на Балканите са пряко свързани с наркотиците, тъй като полицейските разследвания в няколко страни през годините показват, че наркодилърите първо набират капитал чрез незаконна проституция, преди да започнат търговия с наркотици, която е още по-доходна," каза той за SETimes. 
						
Преобладаващото количество наркотици, които минават през Турция, са предназначени за европейския пазар. [Ройтерс]
						Mихалетос казва, че специално внимание трябва да се отдели на сътрудничеството между силите за сигурност и полицията в региона срещу прането на пари. Преди всички, добавя той, е необходима политическа воля, за да се проведе регионална политика срещу наркотиците. 
						Матео Албертини, изследовател в Balkanalysis.com, е загрижен, че някои местни мафиотски групировки, като италианските, намират нови съюзници в балканските държави, които могат да придвижат наркотиците от Близкия изток и Турция за ЕС. 
						Анализаторът обаче вярва, че присъединяването на България и Румъния към Шенгенската зона ще осигури контрол по бреговете на Черно море, което традиционно осигурява достъп за наркотрафикантите на Балканския полуостров. 
						Хайредин Сомун, бивш посланик на Босна и Херцеговина (БиХ) в Турция, подчертава, че наркотрафикантите смятат, че е по-лесно да действат в страни, които са политически нестабилни като БиХ и Косово, или които постигат слаби резултати в борбата срещу организираната престъпност като България и Румъния. 
						"Има някои съвместни регионални полицейски акции срещу търговията и трафика на наркотици, но е необходима повече "политическа воля" за свързване на подобни дейности в организирана координирана верига", каза той за SETimes. 
						Сомун каза, че Русия е проявила специален интерес към сътрудничеството с балканските страни, за да да прекъсне наркомаршрутите, особено този през Косово. 
						В същото време според проучване на турската полиция, наркотрафикантите са започнали да използват други алтернативни маршрути до Европа като този от Иран и Пакистан до Великобритания. Екичи твърди, че Турция е започнала няколко съвместни операции с британското правителство срещу тях. 
						За Хамид Годсе е важно правителствата да предприемат действия, "и както става ясно, борбата срещу наркотрафикантите никога не е достатъчна, което се доказва и от заловените количества дрога." 
						Той напомня, че някои страни като Румъния и България напоследък са започнали позитивни инициативи, за да укрепят стратегиите си за борба срещу употребата и трафика на наркотици. 
						"Макар че инициативите на национално и регионално ниво са похвални, транснационалното сътрудничество, споделената отговорност и устойчивостта на действията са от съществено значение за успеха в борбата срещу наркотрафикантите", казва Годсе. 
						Той подчертава, че трябва да се направи повече в борбата срещу корупцията и че е необходимо ефективно прилагане на закона, за да се ограничат доставките. Той също казва, че общото намаляване на търсенето на наркотици е крайъгълният камък на добрата политика и стратегия за контрол върху наркотиците.

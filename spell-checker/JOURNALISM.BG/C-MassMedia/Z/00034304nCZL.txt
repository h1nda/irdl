Румънският ДСУР се съгласи да подкрепи конституционните промени
					26/04/2010
					 
						БУКУРЕЩ, Румъния -- Демократичният съюз на унгарците в Румъния (ДСУР), партньор в управляващата коалиция, официално се съгласи в събота (24 април) да подкрепи конституционните промени, предложени от президента Траян Бъсеску. Досега единствено Либералдемократическата партия (ЛДП) бе дала безусловната си подкрепа за законопроекта, докато ДСУР имаше сериозни опасения относно преструктурирането на парламента от двукамарен в еднокамарен и намаляването на броя на депутатите от 471 на 300. Бъсеску настоява още за повдигане на избирателния праг от 5 на 10 %, което означава, че малките партии ще могат да получават места само в коалиция с по-големи. Подкрепата на ДСУР далеч не е достатъчна, тъй като за промяна на конституцията е необходимо мнозинство от две трети. (Зиуа де Клуж - 26/04/10; Гъндул - 25/04/10; Зиаре - 24/04/10)

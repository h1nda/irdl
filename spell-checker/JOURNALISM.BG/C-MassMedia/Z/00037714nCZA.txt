Проблемът на Турция ПКК
					09/03/2011
					Докато турското правителство очаква изборите през юни, стар враг може да поднови своите атаки.
					От Алакбар Рауфоглу за Southeast European Times – 09/03/11
 
					 
						
Жена скърби над ковчега на войник, убит от ПКК. [Ройтерс]
						В началото на миналата седмица Кюрдската работническа партия (ПКК) обяви края на обявеното едностранно прекратяване на огъня три месеца по-рано от първоначално обещаната дата, като заяви, че правителството не е реагирало на нейните искания. 
						До този момент ПКК е спазвала седем прекратявания на огъня. Последното беше в отговор на обещаните от правителството реформи. 
						През 2009 г. администрацията на Ердоган обяви процес на „демократично отваряне”, който трябваше да сложи край на кризата с кюрдите и да даде възможност за намиране на политическо решение на конфликта. 
						От 1984 г. ПКК води въоръжена борба за самоопределение на кюрдите. Досега почти 40 000 души са станали жертва на конфликта. 
						Организацията, която Турция, САЩ и ЕС смятат за терористична групировка, обвини правителството на премиера Реджеп Тайип Ердоган, че преследва законно избрани кюрдски депутати и други длъжностни лица, като пренебрегва призивите за разследване на твърденията за масови кюрдски гробове в югоизточната част на страната и не е подобрила затворническите условия, при които е държан лидерът на партията Абдула Йоджалан. 
						 „Тези искания не са справедливи и [са] извинение за ПКК да използва сила”, каза представител на правителството за SETimes. 
						„Проблемите на кюрдите в нашата страна все още съществуват, но като управляваща партия [Партията на справедливостта и развитието - ПСР] ние правим сериозни стъпки те да бъдат решени завинаги”, заяви депутатът от ПСР от Диарбекир Кутбетин Арзу. „Турция измина дълъг път от момента, когато съществуването на кюрдите се отричаше, до приемането на тяхното общество и език в днешно време". 
						В парламента има десетки депутати от кюрдски произход, добави Арзу, като допълни, че тъй като ПКК не признава кюрдите, които не са членове на организацията, изявленията на групировката са неверни. 
						Що се отнася до следващите стъпки на правителството, Арзу посочи, че трябва да се очакват още подобни действия. „Те [ПКК] губят себе си; вече нямаме намерение да сключваме споразумения с незаконната групировка.” 
						Не всички обаче са съгласни. Депутатът Юсуф Зия Ирбеч неотдавна напусна ПСР и се премести в крайнодясната опозиционна Партия на националистическото действие (ПНД) заради политиката на правителството по отношение на кюрдите. 
						 "Тази политика не се води по правилен начин от самото начало", каза той за SETimes, като посочи, че "на обещанията на ПКК за прекратяване на огъня не може да се вярва, докато те не се откажат изцяло от тероризма.” 
						„Няма начин да се разговаря с терористи”, каза той по повод на бъдещия процес. 
						„ПКК отдавна има практиката да създава обстановка на страх в региона по време на избори”, посочва Сюлейман Йозерен, директор на базирания в Анкара Център за изследване на международния тероризъм и транснационалната престъпност. 
						„Нито правителството, нито разузнавателните служби на Турция бяха изненадани, когато ПКК обяви последното си решение”, каза той за SETimes, като добави, че впоследствие намиращия се в затвора лидер Йоджалан е удължил прекратяването на огъня до 21 март. 
						„Те [ПКК] разбират, че с политически искания не могат да стигнат далеч, така че очаквам, че отново ще продължат прекратяването на огъня”, каза той. 
						Според Нихат Али Йозджан обаче, автор на книгата „Кюрдската работническа партия: история, идеология и методи”, чрез прекратяването на огъня ПКК се стреми да повиши политическата поляризация, да мобилизира своите поддръжници и да подобри обществения контрол върху своите етнически избиратели. 
						„Насилието вероятно ще достигне връхната си точка след изборите [през юни], като в Турция ще започне процес на създаване на нова конституция”, каза той за SETimes. „За ПКК ескалацията на насилието е разменна монета в процеса на създаване на конституция след изборите в Турция.”

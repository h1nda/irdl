Представител на администрацията на САЩ каза, че разговорите с Русия за Косово продължават
					03/07/2007
					 
						КЕНЕБЪНКПОРТ, Съединени щати -- Съветникът по националната сигурност Стив Хадли каза в понеделник (2 юли), че двустранните разговори с Русия по въпроса за статута на Косово продължават. Хадли даде пресконференция, след като американският президент Джордж Буш и руският му колега Владимир Путин завършиха своята двудневна среща в Кенебънкпорт. Хадли каза, че президентите са се договорили разговорите да продължат под ръководството на първите дипломати на двете страни, Кондолиза Райс и Сергей Лавров. Москва настоява за нови преговори между сърбите и косовските албанци и не е съгласна с плана на бившия специален пратеник на ООН Марти Ахтисаари за контролирана независимост, в който Вашингтон пък вижда най-доброто решение на въпроса за статута. (Коха Йоне - 03/07/07; Танюг, Бета, Съобщение на пресслужбата на Белия дом, РСЕ, АП, РТК, Телеграфи, КИК - 02/07/07)

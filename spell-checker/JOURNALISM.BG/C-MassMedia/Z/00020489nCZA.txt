Зрители избират "Най-великия румънец" 
					02/11/2006
					Покойният Стефан Велики триумфира пред другите девет финалиста в популярна телевизионна продукция, излъчвана през последните няколко месеца. Сега той се отправя към междунардната арена, където ще се състезава с други личности от цял свят.
					От Паул Чокою за Southeast European Times от Букурещ – 02/11/06
 
					 
						
Румънците провъзгласиха владетеля от 15-и век Стефан Велики за най-заслужилата личност на страната. [Архив]
						Румънците изказаха мнението си за най-великата личност на своята страна, като се върнаха доста назад във времето, за да изберат Стефан чел Маре (Стефан Велики). На 21 октомври, след шестмесечни публични дискусии, близо 363 000 граждани избираха измежду десет кандидати, стигнали до финала на шоуто, оррганизирано от румънската държавна телевизия ТВР. 
						Стефан Велики (1433-1504 г.) спечели убедителна победа, получавайки 77,5 % от гласовете. Владетел на Молдова, една от трите исторически провинции, които през 1918 г. се обединяват и образуват Румъния, той остава популярен сред румънците заради 44-те манастири и църкви, които е построил по време на царуването си, второто по продължителност в румънската история. 
						Победил султан Мохамед II в битката при Васлуи (1475 г.), Стефан Велики си спечелва уважението на европейските лидери, които виждат в него талантлив военен стратег. Папа Секст IV го назовава "атлет на Христос", а румънската православна църква го обявява за светец през 1992 г. 
						Целта на телевизионната продукция бе да открои, през погледа на народа, видните личности, които с делата и постиженията си са останали в колективната памет на нацията през вековете и дори хилядолетията, въплъщавайки в най-висока степен ценностите на човечеството, знанието и делата. 
						Някои критици обаче твърдят, че шоуто е само забавление. Безсмислено е, казват те, да се откроява една фигура сред многото личности, които са оставили своята следа в румънската история, общество и култура. 
						"Великите румънци" бе адаптация на продукция на БиБиСи. Идеята пожъна успех в много други страни по света. Победителят на Румъния сега ще се състезава на международната арена с други избрани велики личности. 
						Състезанието е структурирано в две фази: номинации и гласуване. Процесът на номиниране започна на 27 май и завърши на 8 юли, като събра в един списък 100 изявени румънски личности. 
						Десетте, които се класираха за финала, бяха удостоени с документален филм, в който днешни известни личности се застъпваха за своя избраник пред зрителите. Критериите за оценка бяха смелост, гениалност, величие, лидерски способности и духовно наследство. Останалите девет финалиста според събрания брой гласове бяха (в низходящ ред): Крал Карол I, поетът Михай Еминеску, владетелят Михай Витязу (Михаил Храбри), християнският евангелистки свещеник Ричард Вурмбранд, диктаторът Йон Антонеску, философът и религиозен историк Мирча Елиаде, владетелят Александру Йоан Куза; скулпторът Константин Бранкузи и гимнастичката Надя Команечи.

ЕК е обезпокоена от корупцията в Албания
					19/11/2009
					 
						ТИРАНА, Албания -- Корупцията остава сериозен проблем в Албания, каза в сряда (18 ноември) посланикът на Европейската комисия (ЕК) в Тирана Хелмут Лохан. Той добави, че корупцията влияе на важни за страната чуждестранни инвестиции. В слово по време на конференция за възможностите за бизнес в Албания Лохан приветства създаването на структури и програми за борба с явлението, но предупреди, че то все още представлява сериозен проблем в много области. Той призова парламента да ускори реформите и прикани депутатите да се консултират с бизнеса при изготвянето на законопроектите, които го засягат.
						Междувременно в сряда местните медии съобщиха за проучване на Европейската търговска камара, в което се констатира, че повечето фирми в Албания са недоволни от данъчната администрация и смятат данъчната политика за неясна, недостатъчна и често избирателна. Докладът споменава за същите проблеми в Босна и Херцеговина и Хърватия, докато бизнесът в Македония и Черна гора общо взето има положително мнение за местните данъчни системи. (Шкип, Газета Шкиптаре, Панорама, Шекули - 19/11/09; Топ Ченъл - 18/11/09)

Желанието на България да намали енергийната си зависимост тревожи еколозите
					03/08/2011
					Във втората част на нашия репортаж разтревожени еколози съветват да се възприеме внимателен подход при разработването на добива на шистов газ. 
					От Цветина Борисова за Southeast European Times от София -- 03/08/11
 
					 
						
Твърди се, че Нови Пазар е най-плодородната земеделска област в България. [Ладислав Цветков]
						Областта, предвидена за проучване, Нови Пазар, се намира в североизточната част на страната и е възможно да крие цяло съкровище от залежи на шистов газ; планира се дейностите да започнат след подписване на споразумение с американския енергиен гигант "Шеврон". 
						Според условията на сделката България ще получи 30 милиона евро за правата за проучване и изследване на района. Поддръжниците на този план казват, че той ще намали разходите за енергия и зависимостта от Русия. Еколозите обаче го виждат като голям червен флаг. 
						Регионът, където ще се извършат сондажите, е място, известно нато "житницата" на България, вероятно най-плодородната област в страната. 
						"Практически погледнато, тази земя ще стане неизползваема", каза пред SETimes Петко Ковачев, активист от партията на Зелените. "Целият проблем е в това, че [от правителството] се опитват да разрешат един проблем [енергийната зависимост на България], като създадат още по-голям проблем - екологично замърсяване", заяви той. 
						Основната опозиционна сила, Българската социалистическа партия (БСП), също ясно изрази несъгласието си с проекта за проучване и добив на шистов газ. От БСП настояват да се извърши оценка за въздействие върху околната среда, преди да започнат реалните проучвателни дейности, а не след тях и преди добивните дейности, каквито са плановете на правителството.
						"За разлика от проучването и изследването за конвенционалния природен газ, проучванията за шистов газ представляват един технологичен опит за добив, което означава, че методът на проучване и изследване по никакъв начин не се различава от този, изполван при добива му", каза пред SETimes народният представител от БСП и член на Парламентарната комисия по околната среда Георги Божинов.
						"В експерименталната фаза се използват същите химикали и абразиви като тези в добивната фаза", добави той. "Този експеримент се прави, като се използва голямо количество воден разтвор... Трябва да бъдем сигурни, че ако част от този разтвор изтече, няма да навреди на околната среда... Затова искаме оценка на влиянието върху околната среда за фазата на проучване." 
						"И след като имаме резултатите от сеизмичното изследване, за структурата на земните пластове и всички гаранции, които тази информация ще даде, след като експертите дадат своето мнение и хората са убедени, тогава експериментите могат да продължат", обясни той. 
						"Предлагаме да се проведе серизона научна дискусия относно метода, конкретните условия в България, превантивните мерки, които трябва да осигурим, и начините за минимизиране на риска. И след тази дискусия да проведем оценка на екологичните последици от сондажите. Ако всичко е наред, можем да продължим с проекта", каза Божинов. 
						Помолени да коментират своите планове в България, в изявление, изпратено по имейл, от "Шеврон" казаха за SETimes, че официални представители "на нашата компания с радост ще си сътрудничат с българските власти и ще допринесат с опита ни в проучването и защитата на околната среда, за да бъде разработена тази възможност". 
						През декември 2009 г. компанията спечели лицензи за проучване на неконвенционални източници на газ в Полша и планира да започне проучвателните дейности там през последното тримесечие на тази година. 
						През 2010 и 2011 г. "Шеврон" придобиха над 4 милиона акра в Полша, Румъния и България, където да изследват и оценяват газови шисти. Счита се, че в Полша се намират някои от най-големите залежи на шистов газ в Европа. 
						Общите залежи на шистов газ на континента, като се изключи Русия, се оценяват на 18 трилиона кубични метра. Освен в Полша, проучвателни дейности се извършват от различни компании и в Австрия, Германия, Унгария, Ирландия, Швеция и Великобритания. 
						Франция обаче, за която се предполага, че има огромни залежи от шистов газ, е забранила сондажите, като за причина се посочват опасения от замърсяване на околната среда.

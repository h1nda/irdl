Според Санадер Европа без граници в скоро време ще се превърне в реалност
					17/05/2005
					 
						ЗАГРЕБ, Хърватия -- В речта си пред срещата на върха на Съвета на Европа (СЕ) във Варшава в понеделник (16 май) каза, че Европа без граници, която някога е била далечна цел, днес е на крачка да се превърне в реалност, но нови разделения трябва да се избегнат. "Ако искаме на изградим ново европейско бъдеще, което ще бъде различно от миналото и се характеризира с мир и сътрудничество, партньорство и общи ценности, всяка европейска страна трябва да има възможност да заяви позицията си по това бъдеще," каза Санадер. Той отбеляза, че от последната среща на върха насам Хърватия е извървяла пътя от новоприета в СЕ до страна, получила статут на кандидат за членство в ЕС.
						Също в понеделник, местни медии цитираха хърватски опозиционни партии, които допускат възможността до края на годината да се проведат предсрочни парламентарни избори. Въпреки че окончателните резултати от общинския вот в неделя не са получени, първите данни сочат, че управляващата Хърватска демократическа общност е загубила в четирите най-големи града. Отлагането на началото на предприсъединителните преговори на Хърватия с ЕС и продължаващите икономически проблеми се цитират като причина за слабото представяне на партията. 
						Други новини: хърватският президент Стипе Месич прекрати подготовката на планираното си посещение в Сърбия-Черна гора, гласи съобщение на президентската канцелария от понеделник. Недоволството на официален Загреб от честванията в края на седмицата на четниците - противоречива сръбска полувоенна структура от времето на Балканските конфликти и Втората световна война - бе цитирано като основание за прекратяването. (Вечерни лист, Данас - 17/05/05; Хина, ХРТ, Бета, Б92, Index.hr - 16/05/05)

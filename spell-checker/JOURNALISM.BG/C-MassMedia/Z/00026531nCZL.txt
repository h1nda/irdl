Фейт каза, че в Косово се извършва децентрализация
					23/05/2008
					 
						ПРИЩИНА, Косово -- Питър Фейт, ръководител на Международната гражданска служба в Косово каза в четвъртък (22 май), че след 15 юни -- когато влиза в сила конституцията на Косово -- косовските институции ще поемат всички отговорности, предвидени в плана на специалния пратеник на ООН Марти Ахтисаари. След заседание на Международната направляваща група в Прищина Фейт каза, че мандатът на ЕС предвижда разполагането на персонал на цялата територия, включително в областите, доминирани от сърби. "Лично аз се чувствам щастлив от напредъка в осъществяването на плана на Ахтисаари и процеса на децентрализация", каза Фейт. 
						Други новини от четвъртък -- Сръбското външно министерство връчи на Прага протест, ден след като чешкото правителство официално призна независимостта на Косово. Сърбия отзова също посланика си в Прага, както направи с другите 40 държави, които признаха Косово. (Коха Диторе, Зери, Експрес, Лайм - 23/05/08; КиМ Радио, ФоНет, BalkanWeb, Бета, РИА Новости, Танюг, Б92, Синхуа - 22/05/08)

Албанското правителство ще изплати компенсации на семействата, пострадали от взривовете в склад за боеприпаси
					25/03/2008
					 
						ТИРАНА, Албания -- Министър-председателят Сали Бериша обяви в понеделник (24 март), че правителството ще изплати компенсации на хората, чиито домове или бизнес са пострадали от неотдавнашната серия от взривове в склад за боеприпаси. Взривовете на 15 март в село Гердец причиниха смъртта на 22-ма души до момента, а стотици са ранени. Правителството ще похарчи над 12 млн. евро като помощи за изграждането наново на 2 615 сгради. Бериша съобщи на своето правителство, че въпросният район е бил разчистен от повече от 5 000 броя стари боеприпаси, разпръснати от взривовете, но остава да бъдат разчистени още 1 000 квадратни метра.
						Опозиционните лидери продължават да искат оставката на Бериша, като обвиняват правителството за взривовете. Те обвиняват Бериша и че укрива истинския брой на жертвите. "Ние искаме министър-председателят да подаде оставка и да се откаже от парламентарния си имунитет, за да се позволи на прокуратурата да проведе разследване", каза лидерът на Социалистическата партия Еди Рама. (Шкип, Шекули - 25/03/08; BalkanInsight, Топ-Ченъл, Гласът на Америка - 24/03/08)

Сърбия отне милиони от мафията
					19/01/2010
					Сръбските власти иззеха ценно имущество от престъпници въз основа на приет миналата година нов закон, който им дава възможност да конфискуват незаконно придобито имущество.
					От Игор Йованович за Southeast European Times от Белград – 19/01/10 
 
					 
						
Вътрешният министър Ивица Дачич обяви, че борбата срещу организираната престъпност тази година ще бъде първостепенен приоритет за сръбската полиция [Архив]
						Полицията е конфискувала имущество, оценено на десетки милиони, от членове на организираната престъпност и планира да продаде конфискуваното и да използва парите за финансиране на социални програми, като нови детски градини, училища и заведения за първична медицинска помощ. 
						Сръбският министър на правосъдието Снежана Малович каза в неделя (17 февруари), че откакто законът, позволяващ тези мерки, е влязъл в сила през март, са започнали 21 финансови разследвания срещу 208 заподозрени в организирана престъпност лица. 
						 Законът определя като подлежащо на конфискация всяко имущество, чийто законен произход не може да бъде доказан, поставяйки тежестта на закона изцяло върху заподозрените, а не върху прокуратурата. По време на процеса обвиняемите нямат право да продават или даряват своето имущество. 
						За да подсили ефекта от думите си, Малович направи изказването си, застанала пред близо 30 луксозни автомобила - марки "Порше", "Ауди" и БМВ - конфискувани от властите. 
						"Тези автомобили са конфискувани от лица, които не са работили и един ден в живота си и никога не са извършвали какъвто и да било законен бизнес," каза прокурорът за организирана престъпност Милко Радисавлевич, отбелязвайки, че по-голямата част от имуществото е конфискувано от наркотрафиканти. 
						Особено вредно за Сърбия и нейната икономика, каза Радисавлевич, е това, че парите от престъпна дейност се инвестират в частни компании и жилищното строителство. 
						Конфискуваното имущество включва бившия главен офис на "Земунския клан", чиито членове бяха осъдени за убийството на сръбския премиер Зоран Джинджич през 2003 г. Част от резиденцията, собственост на Милорад Улемек, организаторът на убийството на Джинджич, бе временно запорирана и може да бъде постоянно конфискувана с решение на съда. 
						Отбелязвайки, че 2010 г. ще бъде голяма година за войната на Сърбия срещу организираната престъпност, министърът на вътрешните работи Ивица Дачич каза, че миналата година полицията е разбила седем организирани престъпни групи. Около 1,3 тона наркотици бяха конфискувани през 2009 г.

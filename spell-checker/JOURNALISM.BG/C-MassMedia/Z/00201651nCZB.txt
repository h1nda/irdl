Трафикът на хора и сексуалната експлоатация все още са проблем в Турция
					18/07/2011
					Страната получава разностранни оценки на усилията си да се пребори с мрежите за проститутки и с бандите, които ги ръководят.
					От Алакбар Рауфоглу за Southeast European Times – 18/07/11
 
					 
						
Трафикантите на хора обещават работа, но принуждават жени да проституират. [Ройтерс]
						Гюлер Айгюн е мислела, че я наемат за икономка, когато отива в Истанбул през юли 2009 г. Вместо това тя се озовава в публичен дом, където я принуждават да проституира. 
						"Бях бременна по онова време и нямах никакви пари, тъй като съпругът и баща ми починаха", обяснява 29-годишната азербайджанка, майка на две деца. "Турция бе последният ми шанс да спася живот си и този на децата ми и една жена, която открих чрез вестника, ми предложи работа там с месечна заплата от 2500 долара." 
						Вместо това трафикантите на хора я продали на публичен дом и й взели паспорта. Бебето, което носела в утробата си, никога не се родило. 
						"Един месец, след като пристигнах, един от моите мъчители натисна корема ми и уби нероденото ми дете, тъй като отделях много време за бременността си, вместо за клиенти." 
						Трафикантите я държали заключена в една къща в продължение на няколко месеца, където тя трябвало до обслужва най-малко по шест мъже дневно. 
						"Имаше още пет азербайжанки и украйнки в къщата", спомня си тя. "Всекидневно се опитвахме да намерим начин да избягаме, но безуспешно." 
						"Един ден ни отведоха в публичен дом в центъра на града и там успяхме да извикаме полиция, като използвахме телефона на един от клиентите. Така бяхме спасени", казва тя. 
						Тя смята, че е имала късмет не само защото е успяла да се свърже с властите, но също и защото те са проявили готовност да се намесят. 
						"Не всички полицаи бяха готови да ни помогнат", казва тя. "Някои клиенти [в публичния дом] се представяха за полицаи." 
						Aйгюн е една от хилядите отчаяни жени, най-вече от страните от бившия Съветски съюз, където безработицата е голяма, а възможностите са малко, които гледат на Турция като на място, което ще подобри живота им - но стават жертви на сексуална експлоатация. 
						
Бедността в страните от бившия Съветски съюз принуждава жените да търсят работа другаде. [Ройтерс]
						Озтюрк Тюркдоган, председател на Асоциацията за човешки права в Истанбул казва, че трафикът на хора е проблем не само на правосъдието, но също отразява широко разпространени нагласи за жените. 
						"Култура, доминирана от мъже, все още доминира в тази страна", каза той за SETimes. "Сексуалният подход към жените особено, ако са чужденки, преобладава и е трудно да се справим с това." 
						По отношение на правозащитните органи, правителството се нуждае от "по-сериозна политика", казва Тюркдоган. "Като централизира полицията и жандармерията, Турция губи местен контрол върху подобни проблеми". 
						Общо 430 заподозрени в трафик на хора са били преследвани от турските власти от януари до септември 2010 г., като 150 от тях в крайна сметка са били оправдани. Според официални представители арестите са само "върхът на айсберга", когато става въпрос за мрежи за незаконен трафик на хора. 
						Tурските власти настояват, че се справят с проблема. По време на десетте години на власт управляващата ПСР се стреми да затегне правните и административни регулации и да осигури по-голяма подкрепа за жертвите. 
						"В резултат на тези мерки между 2004 и 2009 г. ние спасихме около 800 жертви на незаконен трафик на хора... особена от страните от Източния блок, и им осигурихме помощ", каза Никхет Хотар, заместник-председател на ПСР, отговарящ за социалните въпроси. 
						"Жалко, че нашата страна, поради развития туризъм и други сфери, все още привлича трафикантите на хора, които реализират тук мръсните си намерения", добавя тя. 
						Правителството, каза Хотар, също цели да усили международно сътрудничество в борбата срещу бандите за трафик на хора. 
						"Не трябва да забравяме, че ако Турция действа сама за решаването на проблема, възможностите й ще бъдат ограничени", каза тя. 
						От друга страна, натискът върху Анкара да удвои усилията си срещу незаконния трафик на хора се усили през последните години във връзка с кандидатурата й за присъединяване към ЕС. 
						В доклада си за 2011 г. за незаконния трафик на хора Държавният департамент на САЩ постави Турция на второ ниво в списъка на наблюдаваните страни. Турското правителство "не се съобрази напълно с минималните стандарти за премахване на трафика миналата година, макар че полага значителни усилия в тази насока", се казва в доклада. 
						"Правителството [на Турция] не преодоля дългогодишната липса на защита за жертвите в Турция, което доведе до значителни пропуски по отношение на осигуряване на защита и помощ за жертвите", се казва в доклада и се добавя, че броят на жертвите, идентифицирани от полицията, е намалял почти наполовина в сравнение с предишната година. 
						
Географското положение на Турция я прави транзитна страна за трафик на хора. [Ройтерс] 
						Според регионалните експерти, цитирани в доклада, турските власти продължават да арестуват и депортират жени, занимаващи се с проституция, без да полагат съответните усилия да установят дали те са жертви на незаконен трафик на хора. 
						Например на 28 октомври, 2010 г. при полицейска акция на яхта, която е функционирала като хотел, е било установено, че там се предлагат и услуги на проститутки от Украйна и Русия, някои от които са били едва на 17. Жертвите са били депортирани, след като са били задържани и разпитани от прокурор. 
						Властите обаче впоследствие са предявили обвинения през декември 2010 г. към 10 заподозрени в това дело за незаконен трафик на хора. Съдбата на депортираните жертви е неизвестна. 
						Гюлдал Аксит, председател на Парламентарната комисия за равни възможности за мъжете и жените, каза, че Анкара се надява да се придвижи към първо ниво в следващия годишен доклад на Държавния департамент на САЩ. Тя казва, че усилията на Турция са "фантастични". 
						"Ние сме на едно от първите места сред съседните страни по отношение на борбата срещу трафика на хора", каза тя за SETimes и добави, че Турция трябва да бъде приемана като стратегически партньор, а "не само като обикновена регионална проблематична страна". 
						Колкото до Айгюн, тя не може да не помни, че макар и успяла да избяга, много други жени все още са в ръцете на бандите, които продължават да се изплъзват от правосъдието. 
						"Животът ми никога няма да бъде същият, тъй като онези, които ми го причиниха, все още са на свобода", казва тя. "Изгубих уважение и достойнство и не пожелавам подобен живот дори на враговете си."

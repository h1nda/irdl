ЕК публикува доклада за напредъка на Западните Балкани
					14/10/2009
					 
						БРЮКСЕЛ, Белгия -- В сряда (14 октомври) Европейската комисия (ЕК) публикува своя годишен доклад за напредъка на страните от Западните Балкани и Турция. ЕК посочва, че Хърватия може да приключи своите преговори за членство през 2010 г., но на другите балкански страни им предстои още работа. Докладът не дава дата за приемането на Загреб в ЕС.
						В документа Брюксел критикува желаещите да влязат в ЕС заради широко разпространената корупция и неуспехите в областта на съдебната система. Комисията призовава Турция да засили своите политически и икономически реформи, да подобри правата на малцинствата, жените и профсъюзите, както и да нормализира отношенията си с Кипър. В доклада се отбелязва, че Сърбия, Албания, Македония, Босна и Херцеговина, Черна гора и Косово регистрират непостоянен напредък и че Сърбия има значителен административен капацитет за осъществяването на необходимите реформи.
						ЕК препоръчва 27-членният блок да започне присъединителни преговори с Македония, тъй като страната е постигнала "убедителен напредък", каза еврокомисарят по разширяването Оли Рен в Брюксел при представянето на доклада. В отделен документ ЕК предлага ЕС да засили връзките си с Косово, като въведе безвизови пътувания за неговите граждани, след като бъдат изпълнени изискванията. (Ройтерс, АП, АФП - 14/10/09)

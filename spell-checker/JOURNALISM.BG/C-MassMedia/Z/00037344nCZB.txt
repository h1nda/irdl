Експерт по сигурността от Белград обсъжда заплахите в Сърбия и Косово
					07/02/2011
					Известен експерт по сигурността от Белград твърди, че сега не е време да се изтеглят международните сили от Косово. 
					От Бояна Милованович за Southeast European Times в Белград - 07/02/11
 
					 
						
Сръбският експерт по сигурността Зоран Драгишич [Никола Барбутов/SETimes]
						Зоран Драгишич, съветник на преговарящия екип на Белград в предстоящите преговори с Прищина, е професор във Факултета по сигурността в Белград. Той също е програмен директор в Международния институт за сигурност - НПО, където работят експерти по международната сигурност и отбраната. 
						В пространно интервю за SETimes, той изрази загриженост по отношение на потенционалното влошаване на сигурността в Косово, което може да доведе до насилие срещу сърбите на север. 
						
						SETimes: Какво е мнението ви за положението със сигурността в Косово? Съществуват ли някакви рискове за Сърбия и региона? 
						
						Зоран Драгишич: В момента положението със сигурността в Косово не е лошо. Политическото положение обаче е трудно и сложно, така че може да избухне насилие във всеки момент. 
						 След доклада на специалния докладчик на Съвета на Европа Дик Марти за трафик на органи на косовски сърби, съществува заплаха за сигурността, заради възбуждане на албанския патриотизъм. Очаквам сериозни проблеми - Марти ритна гнездо с оси. 
						Групата, която ръководи търговията с човешки органи [включва] големи и опасни престъпници и ако срещу тях се предприеме някакъв ход, а съществуват всички признаци, ще това ще стане, патриотизмът им отново ще се разпали. Вече се чуват гласове, които крещят, че атаката срещу Хашим Тачи е атака срещу всички албанци. Страхувам се от сценария, който вече се оповестява в Косово, т.н. "Косовска буря" - масови атаки срещу сърбите в Северно Косово, тотално етническо прочистване. 
						
ЮЛЕКС има одобрен максимален контингент от 1 950 международни полицейски служители, съдии, прокурори и митничари и до 1 200 души местен персонал. [Ройтерс]
						Не е много невероятно този сценарий сериозно да дестабилизира Сърбия. Косово преставлява голям риск за сигурността поради физическия риск за местните сърби и поради потенциален тероризъм на фона на все по-честото споменаване на радикални ислямистки уахабитски движения в Косово. Косово е манипулирано от политически мошеници в Белград, които поради липсата на всякакви политически идеи, манипулират Косово, за да удължат политическия си живот. 
						
						SETimes: Преговорите между Белград и Прищина наближават и вие сте един от съветниците и стратезите на преговорния екип на Белград. Могат ли тези преговори да помогнат за успокояване на настоящата разгорещена ситуация и да подобрят сигурността в Косово? 
						
						Драгишич: Надявам се, че преговорите ще успеят да улеснят отношенията. Сърбия възприе добър и конструктивен подход; той вече не е неотстъпчив и поставя въпроси, свързани с всекидневния живот. Положението може да се успокои. 
						
						SETimes: Готово ли е Косово за пълното изтегляне на международните войски? Какво влияние ще окаже това върху сигурността? 
						
						Драгшич: Не съм сигурен, че в скоро време ще бъдат създадени условията за пълното изтегляне на международните войски от Косово, независимо, че техният брой бе намален значително през последните няколко години. От март 2004 г. насам няма сериозна ескалация на насилието. Политическите обстоятелства обаче са такива, че насилието може да изригне всеки момент. ЮЛЕКС и косовската полиция не са достатъчни да предотвратят насилието. За всеки случай трябва да има повече войници на стендбай в Македония и БиХ.. 
						
						SETimes: Трябва ли Сърбия да се присъедини към НАТО? 
						
						Драгшич: Мисля, че Белград следва глупава политика на отказ от евроатлантическата интеграция. Ако Сърбия бе провеждала по-умна политика, тя щеше да стане членка на НАТО до сега, което би укрепило значително нашата позиция. Провеждаме напълно безумна политика, която аз не разбирам и която някои се опитват да нарекат военен неутралитет, но не е така. Не е достатъчно да кажеш само, че някой е неутрален във военно отношение. 
						Сърбия има напълно дезориентирана политика за сигурност, което е една от причините за лошата ни позиция по отношение на Косово. Заобиколени сме от страни членки на НАТО, които преставляват голям алианс във военната област, политиката и сигурността, нуждаещ се от враг и ние поставяме себе си в позицията на идеален враг. 
						
"Ако Сърбия бе провеждала по-умна политика, тя щеше да стане членка на НАТО до сега, което би укрепило значително нашата позиция", каза Драгшич. [Ройтерс]
						Евроатлантическата интеграция е единственото умно решение при нашето географско положение. Това е единствената възможност, която предлага на нас и на региона дългосрочна стабилност - възможност, която решава икономическите и политическите въпроси и проблемите на сигурността. Това обаче не устройва силни престъпни лобита, тъй като присъединяването към НАТО и ЕС изисква устройване на държавата според определени принципи, което означава, че нещата не могат да бъдат такива, каквито са сега. 
						
						SETimes: Сърбия има ли някакви проблеми със сигурността със своите съседи в региона? 
						
						Драгшич: Сърбия няма съществени проблеми със съседите си. Единствените потенциални проблеми са свързани с отношенията с БиХ, с промените в Дейтънското мирно споразумение и с конституционното преструктуриране на БиХ, което трябва да стане. Босна или ще стане нормална държава или ще се разпадне. Би било много добре за Сърбия вместо да се отказва от идеята за промени в Дейтънското споразумение, да реши какви промени тя намира за приемливи. 
						Промяна в смисъл на федерализиране на БиХ, при което Република Сръбска ще остане федерална част, е приемлива за Сърбия и за сърбите. По този начин се запазва конститутивния характер на сърбите в БиХ. Упоритият отказ на Сърбия да приеме каквито и да е промени в Дейтънското споразумение в крайна сметка ще ни постави в положение да бъдем принудени да приемем промени, каквито ултимативно ни се предложат. Тогава ще започнем да се оплакваме и да хленчим и да разчитаме на международното право и руската подкрепа. И ще свършим по същия начин както в миналото. 
						
						SETimes: Страхувате ли се от напрежението, което се наблюдава в Санджак, региона на Сърбия с преимуществено мюсюлманско население? И Сърбия нарушава ли правата на бошняците, както твърди мюфтията на ислямската общност на Сърбия Муамер Зукорлич? 
						
						Драгишич: Мюфтията Зукорлич има най-голямото политическо влияние в Санджач и благодарение на някои глупави ходове на Белград той все още получава възможности да отбелязва точки. Тези ходове осигуряват на мюфтията Зукорлич много по-голямо влияние, отколкото иначе би имал. 
						Не може да се говори за нарушаване на човешките права в Санджак, всичко може да се каже за Сърбия, но нейните малцинствени общности не са дискриминирани. Санджак е беден и твърде неразвит регион, където също смятам, че социалните безредици са потенциална заплаха за сигурността. 
						
						SETimes: Според вас кой е най-големият проблем, свързан със сигурността в Сърбия? 
						
						Драгишич: Организираната престъпност - заплаха за демократичния ред. Тя омърси политиката и медиите. Тя представлява заплаха за пълното унищожаване на институциите в Сърбия. Опитът да се контролират държавните институции с мръсни пари е най-опасната форма на корупция. 
						
Бедността и лошото икономическо положение като цяло са потенциална заплаха за социалната стабилност в Сърбия. [Ройтерс]
						Организираната престъпност може да се открие във всяка пора на обществото, но най-вече в политиката и икономиката. Страхувам се, че ако не се направи нещо в това отношение, Сърбия може да изпадне в нова форма на тоталитаризъм, което ще бъде следствие от организираната престъпност, а не резултат от някаква идеология, какъвто бе случаят в миналото. Зад цялото насилие, което напоследък наблюдаваме по улиците на Белград, стои организираната престъпност. 
						Решението се крие в радикална реформа на политическата система и изборния закон, което ще даде възможност на депутатите в парламента да действат като истински представители на народа, а не като говорители на партийните си лидери. Ако няма силни институции и механизми за контрол, всичко ще бъде погълнато от организираната престъпност. 
						
						SETimes: Доколко икономическото положение представлява заплаха за сигурността? 
						
						Драгишич: Най-голямата заплаха за сигурността е бедността. Ниският жизнен стандарт, слабата покупателна способност и високата безработица са добра основа за възникването на всякакъв вид отклонения в социалното поведение. Бедността е за обществото онова, което слабата имунна система е за физическото тяло. Всичко се лепи за бедните хора: болести, престъпления, корупция и екстремизъм. Бедните са много по-податливи на манипулация, и то срещу много по-ниска цена, така че социалните течения могат да бъдат незаконно контролирани с много по-малко пари. Бедността и безработицата, която вече засегна един милион души, са много сериозни заплахи за сигурността. 
						
						SETimes: Застрашена ли е Сърбия от социални безредици? 
						
						Драгишич: Социални безредици се очакват и за тях бе съобщено в Сърбия, но засега това не се е случило. За съжаление никой в Сърбия не се бунтува, а това е много опасно. По-добре щеше да бъде, ако се бяхме вдигнали на протест срещу лошото икономическо положение, бяхме оказали натиск върху правителството и го бяхме свалили, както става другаде по света. 
						Веднъж натрупани, проблемите експлодират и ще доведат до истинско бедствие. Недоволството лесно ще се трансформира в радикален национализъм и други подобни глупости. Свалихме Милошевич, но не успяхме да повдигнем някои основни въпроси и да извършим съществен преход и промени. 
						Все още не сме изчерпили всички възможности за решаване на социалните проблеми без насилие, но ако нещо не се направи скоро, страхувам се, че може да стане твърде късно.

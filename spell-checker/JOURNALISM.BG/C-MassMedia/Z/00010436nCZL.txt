Четирима се състезават за президентския пост в Македония
12/04/2004
И четиримата кандидати, конкуриращи се за овакантения пост поради смъртта на президента Борис Трайковски, се ангажираха да отведат Македония в ЕС.
(AФП - 12/04/04; Скотсмън - 11/04/04; RСЕ/РС,, Maкфакс, Македонска информационна агенция - 09/04/04; Би Би Си -- 06/04/04 - 09/04/04; Institute for War and Peace Reporting - 26/03/04)
 
 
Двуседмичната кампания за предсрочните президентски избори в Македония наближава своя край. Четирима кандидати се стремят да наследят Борис Трайковски, който загина в самолетна катастрофа в Босна и Херцеговина през февруари. Вотът ще се проведе в сряда (14 април).
Сегашният премиер Бранко Цървенковски, който е и лидер на Социалдемократическия съюз (СДСМ), се счита за вероятен победител. Той обаче може да срещне силната съпротива на Сашко Кедев от консервативната опозиционна ВМРО-ДПМНЕ; мнозина очакват двамата да се класират на балотаж на 28 април. Двама етнически албанци също така участват в надпреварата за президентския пост - Гезим Острени от Демократичния съюз за интеграция, член на управляващата коалиция, както и Зуди Джелили от опозиционната Демократическа партия на албанците.
И четиримата кандидати обещаха да отведат страната в ЕС.
41-годишният Цървенковски оглави македонското правителство за втори път през 2002 г. Инженер по професия, той бе избран 29-годишен за премиер за пръв път през 1992 г. и остана на този пост до 1998 г., когато СДСМ загуби изборите.
Възприеман като умерен и предпазлив политик, Цървенковски заяви, че неговите висши приоритети са да гарантира мирът и стабилността в Македония, както и да възстанови доверието между македонците и албанците. Освен това той изрази увереност, че Македония ще бъде поканена да се присъедини към НАТО през 2006 г. и ще постигне пълноправно членство през 2007 г.
41-годишният Кедев е кардиолог и член на парламента, с професионален опит, получен в Италия и САЩ. Той винаги подчертава необходимостта от "ново лице" на Македония, в която "справедливостта, сигурността и успехът" ще победят. Кедев също така обеща да подкрепи ръководената от САЩ борба срещу тероризма. Според него Цървенковски е вкарал страната в дълбока икономическа криза.
62-годишният Острени е социолог по образование и бивш офицер от комунистическата югославска армия. По време на 7-месечния етнически конфликт през 2001 г. той бе член на Армията за национално освобождение. Той обеща да работи за многоетническа държава, в която човешките права се зачитат независимо от националния или етническия произход.
43-годишният Джелили е бивш текстилен инженер и депутат, който се счита за по-радикален в политическите си възгледи. Подчертавайки, че Охридското мирно споразумение, сложило край на конфликта през 2001 г., не се прилага, той настоя за наказание на онези, които са отговорни за " антиалбанската политика" на Македония.
Предизборната кампания започна на 30 март и ще завърши 24 часа преди вота. Държавната избирателна комисия се очаква да обяви предварителни резултати до четвъртък вечерта, а окончателни - два дни по-късно.
Изборният процес се наблюдава от Офиса на ОССЕ за демократични институции и граждански права, който изпрати 10-членна мисия от наблюдатели в Македония седмица преди началото на кампанията. Още 17 дългосрочни и до 250 краткосрочни наблюдатели ще бъдат разположени в дена на изборите. На следващия ден мисията наблюдатели ще излезе с изявление относно предварителните си констатации и заключения. Цялостен финален доклад ще бъде публикуван около месец след приключване на процеса.

В Хърватия бе разкрита лекарска измама
					18/03/2008
					Борбата с корупцията е една от основните цели, които ЕС постави пред Хърватия по пътя на страната на присъединяване към Съюза. Случай от миналия месец показва колко сериозно може да се окаже предизвикателството.
					От Кристина Чук за Southeast European Times от Загреб -- 18/03/08
 
					 
						
Предполага се, че хърватски медици са участвали в заговор за даване на фалшиви диагнози [Гети Имиджис]
						Срещу 14 медици от Сплит и Осиек бяха повдигнати обвинения за приемане на подкуп и корупция, след като хърватската полиция и Службата за борба с корупцията и организираната престъпност (СБКОП) организираха съвместна операция през февруари. Твърди се, че обвиняемите – шестима от които са лекари – са принадлежали към две различни групи, които са участвали в отпускането с измама на здравни привилегии. 
						Използвайки еднакви методи, двете групи са подозирани, че са издавали документи, които биха помогнали най-вече на лица от хърватската армия да получат по-високи пенсии, да се пенсионират предсрочно и да се ползват с други привилегии на ветерани. Онези, на които са били отпуснати привилегиите, са заплащали между 3 500 и 8 000 евро за услугата. 
						Предполага, се че нарушителите са фалшифицирали медицински диагнози, твърдейки, че пациентите се лекуват в болница, но СБКОП е установила, че лечение не е било провеждано. В Сплит например полицията е разследвала дали документите за постравматично стресово разстройство и нетрудоспособност, издадени от Болничния клиничен център и Института по пенсионно планиране в Сплит, са били фалшифицирани. 
						СБКОП е установила, че 11 000 медицински досиета са били фалшифицирани, което е позволило на облагодетелствалите се лица да получат премии за нетрудоспособност. Следователите са открили и звукозаписи на пациенти, които се оплакват, че са били измамени, тъй като са платили за диагноза 70 % загуба на трудоспособност, а са получили документи само за 50 %. 
						Министърът за семейството, ветераните от войната и солидарността между поколенията Ядранка Косор не съобщи имената на задържаните. 
						"Моля всички, които незаконно са получили права като инвалиди по този случай, да ги върнат", каза Косор, като добави, че цялата информация за лицата ще бъде изпратена на главния прокурор след прегледа. Тя каза още, че е възмутена, че пресата е акцентирала на замесените в случай ветерани, след като СБКОП е установила, че някои цивилни също са вземали фалшиви пенсии. 
						СБКОП предполага, че 14-те медици не са единствените лица, замесени в такива операции в Хърватия. Тя обеща да продължи с подобни разследвания. 
						Така наречената "лекарска мафия" е предлагала още да осигурява права за закупуване на акции и облигации, освобождаване от данъци или митни сборове, както и заеми при изключително благоприятна лихва. Оценява се, че като цяло организации от подобен род са нанесли щети за около 150 млн. евро на хърватския бюджет. 
						Този случай подчертава продължаващия проблем на държавата с корупцията, не само в съдебната власт и икономиката, но и в медицинския сектор. Арестите стават, докато Хърватия се опитва да спре корупцията, важно условие за нейната кандидатура за членство в ЕС.

Турската полиция осуети втори бомбен атентат за една седмица
					14/09/2007
					 
						АНКАРА, Турция -- Представители на службите за сигурност потвърдиха, че отрядът за обезвреждане на взривни устройства е осуетил втори бомбен атентат в четвърък (13 септември), като е обезвредил мощно взривно устройство, скрито в микробус. Превозното средство, заредено с 500 кг от мощния експлозив PTN, е било спряно на път за Анкара. Полицията е била предупредена за подозрителния микробус от българските митнически власти, които са открили някои несъответствия в декларациите на двамата шведски граждани, пътуващи с него. По-рано през седмицата полицията в Анкара предотврати друг терористичен акт, като обезвреди 300-килограмова бомба, открита в микробус, паркиран на паркинг в центъра на града. Съобщава се, че във връзка с това следствието издирва млад мъж, малко над 20-годишен. Според непотвърдени съобщения той говори турски с арабски акцент, което може да даде нова насока на следствието, което се бе съсредоточило върху терористите от забранената Кюрдска работническа партия (ПКК).
						Други новини -- Съд осъди бунтовник от ПКК на доживотен затвор без право на предсрочно условно освобождаване за бомбения атентат през 1999 г. в Истанбул, при който един човек бе убит, а повече от 30 души бяха ранени. Месил Демиралп е бил осъден и за поставянето на бомба в кафене по същото това време. Тя обаче не се взриви. (Хюриет, Фокус - 14/09/07; НТВ, АФП - 13/09/07)

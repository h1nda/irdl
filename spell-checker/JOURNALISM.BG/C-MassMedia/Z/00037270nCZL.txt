В Атина продължават транспортните стачки 
					02/02/2011
					 
						АТИНА, Гърция -- Транспортните работници в Атина започнаха в сряда (2 февруари) нова 24-часова стачка, причинявайки транспортна блокада в столицата. Автобуси, тролеи и железници спират работа в знак на протест срещу предизвикалия спорове законопроект за преструктурирането на силно задлъжнелите контролирани от държавата компании. Работещите в метрото започнаха своя протест във вторник въпреки решение на съда, обявяващо действията им за незаконни. Около 600 профсъюзни активисти се присъединиха към мирна демонстрация в Атина срещу законопроекта за преструктурирането на отрасъла. 
						Междувременно във вторник влезе в сила 40-процентно увеличение на цените на билетите за обществения транспорт. Билетът от 1 евро за 90 минути за всички видове обществен транспорт сега струва вече 1,20 евро и е валиден само за единични пътувания, а билетите за многократни пътувания струват 1,40 евро. (Катимерини, АП, АНА-МПА - 01/02/11)

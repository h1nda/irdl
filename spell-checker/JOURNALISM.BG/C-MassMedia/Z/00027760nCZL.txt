Талят: "Сега е времето за намиране на решение за Кипър"
					16/09/2008
					 
						НИКОЗИЯ, Кипър -- Кипърският турски лидер Мехмет Али Талят каза в понеделник (15 септември), че сегашните обстоятелства в Кипър спомагат за обединението на разделения остров. "Тези добри условия обаче не гарантират намирането на решение, което да е приемливо и за двете общности", каза Талят пред представители на кипърски турски неправителствени организации, като добави, че всеки текст, отнасящ се до обединението, ще бъде подложен на референдум.
						Междувременно в понеделник кипърският външен министър Маркос Киприану каза, че напредъкът зависи главно от Турция. "Сега е от основно значение дали Турция ще остави на Талят отворен пътя за преговори с оглед на интересите на кипърските турци, а не на стратегическите интереси на Турция", заяви министърът пред гръцкия всекидневник "Катимерини". 
						Други новини -- Съветникът на кипърския гръцки президент Георгиос Якову и кипърският турски съветник Йоздил Нами се срещнаха в понеделник. Те полагат основите на следващата среща от преките преговори за обединение между Талят и кипърския президент Деметрис Христофиас в четвъртък. (Анадолска информационна агенция - 16/09/08; Фамагуста Газет, Катимерини - 15/09/08)

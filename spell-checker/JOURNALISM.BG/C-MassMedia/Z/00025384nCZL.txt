Българската опозиция подготвя вот на недоверие срещу правителството
					06/02/2008
					 
						СОФИЯ, България -- Във вторник (5 февруари) опозицията огласи планове за внасяне на вот на недоверие срещу правителството по-късно през седмицата във връзка със скандал във Фонд "Републиканска пътна инфраструктура". Двама високопоставени служители на фонда бяха заловени да взимат голям подкуп в края на миналия месец. Последвалото разследване констатира, че директорът на фонда Веселин Георгиев е възложил договори на стойност от 61,4 млн. евро на компания, в която неговият брат е на ръководна длъжност. Георгиев подаде оставка. Друга причина за планираното искане на вот на недоверие е неотдавнашният междинен доклад на Европейската комисия, който критикува България за липсата на напредък в борбата с корупцията и организираната престъпност.
						Други новини -- Министър-председателят Сергей Станишев се срещна във вторник с гостуващия в страната унгарски президент Ласло Шойом. Двамата обсъдиха позициите на своите страни по текущи въпроси като статута на Косово и политиката на ЕС по отношение на Западните Балкани. Станишев и Шойом изразиха сходни виждания и по двата въпроса. (бТВ, News.bg, Нетинфо, БГНЕС, Дневник, БНР - 05/02/08)

Атина предупреждава, че членството на Турция в ЕС зависи от обединяването на Кипър
08/04/2003
 
АТИНА, Гърция -- Премиерът Костас Симитис предупреди в понеделник (7 април) Турция, че няма да може да се присъедини към ЕС, докато Кипър не бъде обединен. "Линията, разделяща Никозия, разделя и Турция от Европейския съюз", заяви той в реч по телевизията. Гърция в момента е председател на ЕС. Симитис отхвърли също така предложението на турските кипърци за започване на двустранни преговори между двете части на разделения остров, като настоя, че трябва да се търси решение с участието на ООН и ЕС. Той ще се срещне с турския премиер Реджеп Тайип Ердоган в сряда. ЕС реши да приеме за член само гръцката част на острова. Споразумението за присъединяване ще бъде подписано през следващата седмица.
Междувременно, Хансйорг Кречмер, представител на Европейската комисия в Турция, заяви в понеделник от Истанбул, че преди започването на преговорите за пълноправно членство в ЕС, Турция трябва да изпълни всички политически критерии. Според него става дума по-скоро за въпрос на избор, отколкото за въпрос на възможности или време. (АФП, Анадолска агенция, АНА, МПА, Търкиш Дейли Нюз - 07/04/03)

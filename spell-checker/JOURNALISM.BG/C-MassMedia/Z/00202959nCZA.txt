Регионът се стреми да засили включване в образованието
					05/07/2012
					Постигането на обща основа за включване в образованието е продължаващ процес в няколко държави от Западните Балкани.
					От Ивана Йованович за Southeast European Times от Белград --05/07/12
 
					 
						
Обучението трябва да бъде еднакво за всички деца, според изискването за включване в образователната система. [Ройтерс]
						Анализатори от региона казват, че въпреки че по-голямата част от страните са се фокусирали върху членството си в ЕС, на въпроса за включване в образователната система трябва да се обърне внимание. 
						Изискването за образователно включване - равни възможности за децата да получават качествено образование независимо от пол, националност, религия, социално-икономически статус, психо-физически капацитет и здраве - се появява за първи път в Балканския регион в началото на 90-те години на миналия век. 
						"Има много работа за всички нас в тази област. Все още е необходимо да развием различни типове услуги и форми на образование", каза за SETimes Весна Златарович, координатор на проекти в белградския Център по интерактивна педагогика. 
						През 2008 г. министрите на образованието от региона подписаха споразумение, според което качеството, разнообразието и равният достъп до образование, нововъведенията в образованието и междукултурното образование в държавните институции са основни необходими условия за устойчивото развитие на региона и европейската му интеграция. 
						Регионалното сътрудничество в областта на образователното включване е важно, тъй като има необходимост от обмяна на опит. Въпреки че се правят значителни усилия, включването в образованието в района на Западните Балкани тепърва започва. 
						"В процес на подготовка сме на съвместен проект между Босна, Хърватия, Косово и Сърбия с подкрепата на ЕС, който ще бъде насочен към въпросите за включване в образователната система", заяви за SETimes Наташа Милоевич, психолог и координатор на програмни дейности в сръбската НПО "Велики Мали".
						Черна гора започна работа по включване в образованието в края на 90-те години на миналия век и го прилага според европейските закони, практики и принципи. 
						"Образованието на децата със специални образователни нужди е част от унифицираната образователна система и от обществен интерес. То цели да осигури равни възможности за образование за всички деца при условия, които позволяват оптимално развитие..., с предоставянето на подходяща технология на образование и помощ на деца със специални образователни нужди", заяви за SETimes Тамара Милич, старши консултант в черногорското министерство на образованието, отговаряща за учениците със специални образователни нужди. 
						В съседна Сърбия работата по включване в образованието започна през 2001 г. по инициатива на неправителствените организации. Увеличени бяха усилията за ромските деца и за подкрепа на учители и родители на деца със специални нужди. 
						През 2009 г. сръбската законова рамка помогна страната да се превърне в регионален лидер по отношение на образователното законодателство. 
						"Успехът на приобщаващото образование зависи от решимостта и отношението на цялото общество и съответствието между закон, образование, социално благополучие и здраве, междусекторно сътрудничество и координация", каза за SETimes Борислава Максимович, координатор по приобщаващо образование в сръбското министерство на образованието и науката. 
						Невенка Джокич, директор на училището за приложни изкуства в Шабац, Западна Сърбия, даде пример с двама ученика, които са били настанени в специализирани основни училища, но са се присъединили към своите връстници в нормално средно училище по изкуства и занаяти като част от програма за съвместно образование. SETimes не назовава имената на учениците. 
						"И двамата са великолепни ученици, станаха част от класа, намериха си приятели и показаха активност в извънкласните занимания", каза Джокич за SETimes. "Беше предизвикателство за всички учители, защото тези ученици се нуждаят от специален начин на преподаване, който трябва да бъде реализиран чрез индивидуален план за обучение." 
						Що се отнася до Босна и Херцеговина, бариерите пред включване в образованието са изключително скъпи за преодоляване, а фрагментираната структура на образователната система е трудна за управление. 
						Достъпът до образование за някои от най-уязвимите групи - роми, деца от отдалечени райони и момичета - е особено належащ проблем. Необходимо е интегриране на учениците от различните етнически групи, а те се нуждаят от достъп до културно, приемливо и подходящо образование, независимо от тяхното географско положение в държавата. 
					
				
			
					 
					
 
 

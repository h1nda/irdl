Настоявайки за покана за ЕС, Ердоган обещава реформи свързани с човешките права
15/11/2002
Лидерът на новата управляваща турска партия отиде в Рим в сряда (13 ноември) и очерта план от девет точки за привеждане на човешките права в неговата страна в съответствие със стандартите на ЕС.
(ФТ - 14/11/02; АП, БиБиСи, CNN, Seeurope.net - 13/11/02; EurActiv.com - 12/11/02)
 
 
Лидерът на новата управляваща турска партия отиде в Рим в сряда (13 ноември) и очерта план от девет точки за привеждане на човешките права в неговата страна в съответствие със стандартите на ЕС. Реджеп Тайип Ердоган каза, че първата стъпка ще бъде прокарването на конституционна реформа. Неговата Партия на справедливостта и развитието (ПСР) спечели внушителна победа в парламентарните избори в Турция, проведени по-рано този месец.
На брифинг пред пресата, след срещата си с италианския министър-председател Силвио Берлускони, Ердоган обеща, че наредбите на Европейския съд по правата на човека ще бъдат въведени незабавно и няма да има никаква търпимост към изтезанията. Планът за реформи включва също вдигане на забраната върху свободата на изразяване на мнение и свободата на мисълта и съвестта, и осигуряване на права на недвижима собственост за немюсюлмански религиозни организации.
Посещението на лидера на ПСР в Рим беше първото от серията запланувани от него пътувания до европейски столици, за да лобира за начална дата за започване на преговори за присъединяване към ЕС. Позовавайки се на липсата на съответствие с политическите критерии за членство, ЕС държи Турция в списъка на чакащите години наред. Ердоган иска блокът от 15 нации да определи дата по време на декемврийската си среща в Копенхаген.
"Успехът на Турция в това начинание ще даде добър пример на другите мюсюлмански народи и ще докаже на света, че ислямът и демокрацията могат да съществуват съвместно", каза той на брифинга.
Анализите показват, че освен за да успокои подозрителния запад - че ПСР, въпреки ислямистките си корени, се ангажира с един нерелигиозен, прозападен ред - пътуването може би има за цел да покаже, че Ердоган, понастоящем недопускан да бъде министър-председател, остава ключова политическа фигура. Повечето от очакванията са той да управлява новото турско правителство зад кулисите, докато му се предостави възможност да поеме поста.
Той ще се срещне с Върховният представител на ЕС за външната политика Хавиер Солана в Анкара в четвъртък. Следващата седмица е планирано да отпътува за Гърция, а след това за Мадрид, Лондон и Брюксел.
"Ние мислим, че е дошло времето да започнем преговори за присъединяване, имайки предвид прогресът, който сме постигнали по отношение на критериите от Копенхаген", каза Ердоган в Рим, подчертавайки, че обявяването на начална дата на декемврийската среща "ще поощри нашата решимост да започнем програмата за реформи".

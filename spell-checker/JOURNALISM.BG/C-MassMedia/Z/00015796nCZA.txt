Дългият изборен процес в Албания приключи
					02/09/2005
					Шестдесет дни след парламентарните избори на 3 юли в Албания Централната избирателна комисия на страната обяви официалните резултати. Новият парламент проведе своето първо заседание.
					От Ерлис Селимай за Southeast European Times от Тирана – 02/09/05
 
					 
						
Бившият албански премиер Фатос Нано даде пресконференция в четвъртък (1 септември). Нано пое отговорността за изборната загуба на Социалистическата партия и се оттегли като неин ръководител. [Гент Шкулаку]
						Централната избирателна комисия на Албания (ЦИК) обяви в четвъртък (1 септември) резултатите от парламентарните избори на 3 юли и потвърди победата на Демократическата партия (ДП) на бившия президент Сали Бериша. 
						С единодушно решение, взето близо 60 дни след провеждането на изборите, ДП ще има 56 места в новия парламент, а бившата управляваща партия на социалистите ще има 42. Единадесет места са спечелени от Републиканската партия, три от Съюза за човешки права и седем от социалдемократите. Останалите партии, които ще бъдат представени в новия парламент, включват Социалистическото движение за интеграция, Аграрната партия, Християндемократическата и Новата демократическа партия, партията "Демократичен алианс", Партията за социална демокрация и Либералдемократическия съюз. 
						В отговор на критиците, които я обвиниха, че процесът е отнел твърде дълго време, председателят на ЦИК Целибаши каза, че институцията просто е спазила закона.
						Само часове след обявяването на резултатите от ЦИК социалистическият лидер Фатос Нано призна загубата на своята партия и обяви, че ще подаде оставка като неин лидер, заявявайки, че ще поеме отговорност за провала. Той се възползва от възможността да нападне ДП, като я обвини в манипулиране на изборите. Генералният секретар на Социалистическата партия, Грамоз Ручи, ще поеме поста на партиен лидер. 
						Първото парламентарно заседание бе открито в петък, след указ на президента Алфред Мойсиу. На него присъстваха общо 140 депутати.
						Бериша, на 60 г., ще оглави новото правителство на Албания. Той вече е подбрал екипа си, след като намали броя на министерствата от досегашните 20 на 14.
						Кардиолог по професия, Бериша бе първият демократично избран президент на Албания след падането на комунистическия режим през 1992 г. Той бе принуден да напусне поста си след срутването на инвестиционните схеми, които предизвикаха изблици на насилие в една от най-бедните европейски страни.
						Новият премиер обеща да ускори реформите, нужни за интеграция в ЕС и НАТО, да се бори с корупцията и масовата бедност и да подпомага дребния бизнес. 
						Междувременно ОССЕ прие с удовлетворение приключването на изборния процес в Албания. В специална декларация, публикувана в четвъртък, заемащият длъжността председател на ОССЕ Димитрий Рупел, който е и външен министър на Словения, заяви, че двата месеца усърдна работа най-после са дали резултат. ОССЕ ще продължи да наблюдава и подпомага процеса на реформи в страната, се казва в изявлението.

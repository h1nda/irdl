Засега в Македония няма птичи грип
					07/11/2005
					Тестове в британска лаборатория потвърдиха, че засега в Македония няма случаи на птичи грип. Страховете заради вируса доведоха до значителни загуби за птицевъдната индустрия на страната.
					От Зоран Николовски за Southeast European Times от Скопие -- 07/11/05
 
					 
						
Диви гълъби се събират пред старинния Каменен мост в центъра на Скопие. От следващата седмица в Македония ще започне мониторинг на дивите птици за птичи грип чрез използване на нови диагностични средства. [АФП]
						Пиле, открито мъртво в Македония, не е умряло от птичи грип, а от нюкасълска болест, според окончателните резултати от лаборатория в Уейбридж, Великобритания. След тази констатация властите са убедени, че засега в страната няма случаи на птичи грип. 
						Всички международни институции бяха незабавно уведомени за резултатите от изследванията, а Сърбия и Черна гора бе помолена да отложи мерките за дезинфекция, които тя смяташе да въведе на граничните си пунктове с Македония. 
						"Можем категорично да кажем, че към настоящия момент в Македония няма случаи на птичи грип," каза директорът на ветеринарната администрация Слободан Чокревски пред репортери при представянето на лабораторните резултати. В същото време той подчерта, че опасността не е преминала и предпазните мерки, мониторингът и наблюденията ще продължат. 
						В село Могила, близо до Битоля, преди около три седмици бе въведена карантина и всички домашни птици бяха унищожени. Тези мерки бяха предприети, след като жителите на селото намериха няколко умрели пилета. Ветеринарните служби съобщиха, че продължават извънредните си дежурства и ще реагират незабавно при всякакви съобщения за умряла птица. 
						От следващата седмица ще бъде въведен мониторинг на дивите птици чрез използване на нови диагностични средства. Бяха създадени мобилни екипи от орнитолози, ловци и представители на ветеринарната администрация, които ще посетят около десет обекта. На тези места ще бъдат застрелвани птици, за които има съмнения, че са носители на вируса. 
						Страховете, породени от птичия грип, доведоха до огромни загуби за македонските селски стопани. Продажбите на пилешко месо спаднаха с 90 %. Само във фермата Браилово ежедневната продажба на яйца е паднала от 40000 на 20000 броя. Износът е напълно преустановен. 
						"Това е катастрофа за нас," казва Ристо Тасев, директор на фирмата "Жито Вардар". Много селски стопани споделят, че ще трябва да унищожат между 30 и 50 % от пилетата си поради намалелите продажби. Около 3000 души могат да загубят работата си. 
						На 3 ноември министърът на икономиката Фатмир Бесими се срещна с представители на птицевъдната индустрия, за да обсъди с тях начини за оказване на помощ на сектора. Той каза, че ще направи един символиче жест и публично ще яде пилешко и яйца от македонски ферми, за да докаже, че продуктите са безопасни.

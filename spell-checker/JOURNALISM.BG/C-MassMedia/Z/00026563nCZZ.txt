Наука и технологии: Гръцките авиокомпании преминават към електронна продажба на билети
					26/05/2008
					През юни Гърция ще премине изцяло към електронна продажба на самолетни билети. Още от седмицата: двама хърватски учени откриха протеин, който е важен за борбата с нелечимите заболявания.
					 
						
За пътуващите в Гърция хартиените билети скоро ще останат в миналото. [Гети Имиджис]
						По решение на Международната асоциация за въздушен транспорт от 1 юни в Гърция ще се използват само електронни самолетни билети. Националният въздушен превозвач “Олимпик Еърлайнс” и “Ейджиън Еърлайнс” заявиха, че са готови за промяната. Според изследването на корпоративните въздушни пътувания на МАВТ за 2008 г. от 1 000 пътници, които често използват въздушен транспорт, около 89 % предпочитат електронните билети.
						*** 
						Двама хърватски учени, Иван Джикич и Коралка Хусак, откриха нов протеин, който е важен за развитието на тумори и неврологични заболявания. Техни колеги смятат, че откритието на двамата работещи във Франкфурт учени е важна стъпка в борбата с нелечимите в момента заболявания, като например рака.
						 *** 
						 Град Бар, Черна гора, бе домакин на международна научна конференция, посветена на юридическия статут на църквите и религиозните общности в Черна гора, която се проведе от петък (23 май) до неделя. Организатори на форума бяха Черногорската крайбрежна епископия и Будимлянско-Никшичката епархия.
						*** 
						
Румъния организира национална кампания за ваксиниране на момичетата срещу рак на шийката на матката. Съобщението бе направено в четвъртък (22 май) на среща между премиера Калин Попеску Търичану и бившия държавен секретар на САЩ Маделин Олбрайт, която е председател на консултантската "Олбрайт Груп". Смъртността от рак на шийката на матката в Румъния е най-високата в Централна и Източна Европа.
						 *** 
						Лаборатория в Загреб започна да култивира синтетична кожа. Кожата ще бъде използвана за покриване на изгаряния и нейните създатели се надяват да облекчат потребностите от вносна тъкан. Нормално срокът за култивиране е един месец, през който кожата може да нарасне от 1 до 70 кв. см.
						*** 
						В четвъртък (22 май) в Скопие се проведе форум за произхода и историята на кирилицата. Той събра учени, филолози, лингвисти и други експерти като част от национална кампания за запазване на кирилицата. Кампанията започна на 23 април и ще приключи на 10 юни.
						*** 
						Повече от 1,2 млн. гръцки граждани използват интернет, включително онлайн банкиране. Всеки ден банките получават около 1 500 заявления за регистриране на сметка за електронно банкиране. Експерти прогнозират, че до края на тази година броят на потребителите на електронни банкови услуги ще достигне 1,6 млн., в сравнение с едва 550 000 в края на 2004 г.
						
(Различни източници - 19/05/08 - 26/05/08)

Киберконфликтът в Турция
					16/06/2011
					Турците реагираха на действията на международна група хакери, които атакуваха уебсайтове на турското правителство. 
					От Ана Уд за Southeast European Times от Истанбул - 16.06.2011 г.
 
					 
						
Последните цели на международната хакерска група включваха Иран, Египет и Турция. [Архив]
						С появата на интернет и възможността за моментална комуникация от всяка част на света изглежда старата максима „Всяка политика е местна” трябва да бъде преразгледана. Сега всяка политика е световна. 
						Вярвайки във възгледа, че събитията в дадена страна сега са не само видими за международната общност, но са също и личен и политически стимулатор, аморфна група в интернет, състояща се от анархисти и хакери, известни като „Aнонимус”, се хвана за виртуалните оръжия. 
						Те протестират срещу това, което смятат за нарушения на свободата на изразяване, без оглед на местонахождението. Сред последните цели на групата бяха Иран, Египет и - от този месец - Турция. 
						Почти месец сред като около 50 000 турски граждани излязоха на улиците, за да протестират срещу предстоящия да влезе в сила закон, според който ще се осъществява филтриране на достъпа до интернет, „Anonymous” започна свой собствен протест срещу закона от 22 август. 
						 „Граждани на Турция, сега „Aнонимус" се бори редом с вас”, съобщава компютъризиран глас в предупредителен видеозапис, излъчен на 6 юни. „Правителство на Турция, очаквайте ни”. 
						Кибератаката, започнала на 9 юни, беше насочена срещу националната Дирекция по телекомуникациите (TИБ). „Anonymous” използва позната хакерска тактика, известна като атака за "разпределен отказ на услуга" (ДДоС), която пречи на желаещите да получат достъп до даден уебсайт или да използват услугите, предлагани на него. 
						Въпреки че официалното изявление на TИБ гласеше, че институцията не е била засегната, уебсайтът беше недостъпен с прекъсвания след атаката. 
						 Дори и при това положение ефектът беше значително по-притъпен, отколкото предполагаха заплахите от страна на "Aнонимус", главно поради факта, че правителството беше подготвено за събитието. Някои потребители съобщиха, че са видели, че уебсайтът е влязъл в режим на поддръжка преди началото на кибератаката. 
						 „Официалната институционална инфраструктура на сигурност на информационните технологии е далеч по-жизнена и властите разполагат със средствата за превръщането на подобни нападение в неефективни опити”, каза за SETimes професорът от Университета "Билги" Йозгюр Учкан. „Поради това ще станем свидетели единствено на краткосрочни прекъсвания в работата на институционалните уебсайтове." 
						Друго обяснение за неефективните атаки е, че контраорганизация на турски хакери националисти, известна като "Ayилдъз Tим", е работила за предотвратяване на достъпа на "Aнонимус" и неутрализиране на усилията на групата. 
						Въпреки, че "Aнонимус" се представи в Турция чрез прокламиране на солидарност, това е послание, което може да бъде възприемано и като неоколониално и намекващо, че турската общност се нуждае от помощ от по-напреднали международни групи, за да се справи с вътрешните си проблеми. Незаконните методи на групата също смущават мнозина, дори и тези, които първоначално се противопоставиха на цензурата. 
						Поддържащият политически блогове и сътрудник на "Бианет" Бурак Текин заяви за SETimes, че въпреки че обикновено се противопоставя на действия като ДДоС, тъй като „те са интернет еквивалента на изключването на нечий микрофон или просто запушването на нечия уста”, за действията на "Aнонимус" той прави изключение. 
						„Проблемът в Турция е, че финансирана от държавата автономна институция има властта да забрани всеки уебсайт без съдебно решение, ако сметне, че той е „неприличен”, и че срокът за това не е ясно дефиниран в съответния закон”, твърди Текин. Поради спорното естество на решенията на държавата такава тактика на привличане на вниманието, въпреки че е незаконна, може да се окаже необходима за пробуждането на хората и осъзнаването от тях на сериозността на проблема. 
						Учкан предупреждава, че въпреки че групата вече постигна успех във включването на проблема за турската цензура в международния дневен ред, плановете й могат да дадат обратен резултата по друг начин. 
						„Ясно е, че тази атака ще засили страховете на нашите лидери от интернет, които са вече дълбоко вкоренени в съзнанието им”, обяснява Учкан и добавя: „Сега гласът на хора, искащ държавен контрол на интернет, вероятно ще стане по-силен.”

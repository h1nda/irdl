България най-после продаде държавния тютюнев монопол
					29/09/2011
					След повече от десетилетие неуспешни опити за продажба на "Булгартабак" сделката най-после беше осъществена. Икономисти твърдят, че това е положителен ход, но служителите не са толкова сигурни.
					От Цветина Борисова за Southeast European Times от София -- 29/09/11 
 
					 
						
Работниците са загрижени, че след продажбата работните им места ще бъдат съкратени. [Ладислав Цветков/SETimes]
						България продаде държавния тютюнев монопол "Булгартабак" след пет неуспешни опита за последните 13 години. Сделката, похвалена от икономистите и правителството, предизвика протести на служителите, загрижени, че новият собственик може да съкрати работни места, въпреки уверенията в обратното. 
						Съгласно договора за 100 млн. евро, подписан на 13 септември между Агенцията за приватизация и следприватизационен контрол и представители на регистрираната в Австрия "БТ Инвест", 80 % от акциите на "Булгартабак" отиват във фирмата, собственост на "ВТБ Капитал", инвестиционното подразделение на руската държавна "ВТБ Банк". 
						В официален коментар изпълнителният директор на "ВТБ Капитал" Атанас Бостанджиев каза, че купувачът смята да инвестира около 1 млн. евро в българския производител през първата година на експлоатация, а след това още 5 млн. евро през идните години. 
						"Стратегията на "ВТБ Капитал" предвижда по-нататъшно разширяване на нашия бизнес и навлизане в нови пазари, включително в Централна и Източна Европа," заявиха от пресслужбата на "ВТБ Капитал" в изявление за SETimes. От "Булгартабак" отказаха коментар. 
						Договорът съдържа няколко клаузи, включени по настояване на профсъюзите, представляващи работниците в трите работещи фабрики на "Булгартабак" - в София, Благоевград и Плевен. Тези клаузи гарантират, че новият собственик няма да промени основните дейности на фирмата през следващите десет години и няма да допусне нейната ликвидация или неплатежоспособност. 
						Нещо повече, купувачът няма да намали дела си във фирмата през следващите пет години и няма да му бъде разрешено да прави структурни промени или трансформации в рамките на групата. Той ще трябва да закупува и по 5 000 тона български тютюн годишно. Третото условие е да се запази средногодишният брой работници в "Булгартабак" и неговите филиали, както и да се поддържа заетостта на нивото от 2010 г. 
						Въпреки това стотици работници на "Булгартабак" организираха няколко протеста малко след като сделката бе обявена в началото на септември с твърдения, че конкурсът за продажбата на "Булгартабак" е бил манипулиран в полза на "БТ Инвест", който бе единственият останал кандидат. Те настояват също, че компенсациите, които новият собственик е длъжен да заплати, ако не изпълни социалните си ангажименти, са минимални“ 
						Демонстрантите изразиха също своето безпокойство, че въпреки десетгодишната забрана за препродажба на холдинга, нищо не пречи на "БТ Инвест" да промени своя собственик. 
						Действително "БТ Инвест" бе единственият останал кандидат на последния етап от конкурса. По-рано в процеса на офериране имаше втори кандидат - "Бритиш Америкън Табако", който бе стратегически инвеститор. БАТ в крайна сметка оттегли офертата си с обяснението, че тя не съответства на стратегическите финансови планове на компанията. 
						Въпреки всички спекулации за купувача и причините за придобиването на тютюневия холдинг икономистите смятат, че сделката е добра за България, особено при нуждата от приходи. 
						Според Деси Николова, главен икономист в Института за пазарна икономика, "всеки приватизационен договор е добър." 
						"Очевидно нямаше огромен интерес и самият факт, че бе постигнато споразумение, е добра новина," каза тя за SETimes. Тя определя цената като "разумна" с оглед на капитализацията, защото е фактически по-висока. "Капитализацията на 100 % от "Булгартабак" е 100 млн. евро; в този случай ние продадохме 80 % за 100 млн. евро, което е добра цена," отбеляза тя.

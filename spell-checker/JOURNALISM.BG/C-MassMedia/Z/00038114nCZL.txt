Държавният департамент на САЩ направи оценка на човешките права
					10/04/2011
					
						ВАШИНГТОН, Съединени щати - Държавният департамент публикува в петък (8 април) доклада си за 2010 г. за световните практики за спазване на човешките права, който включва положението на Балканите. Някои от ключовите проблеми в почти всички страни в региона включват прекомерно използване на сила от полицията, лоши условия в затворите, корупция, дискриминация срещу представителите на малцинствата и хората с увреждания, както и трафик на хора.
						По отношение на Албания документът цитира случаи на полицейско насилие срещу заподозрени лица по време на разпити и задържане, както и дискриминация. Подобни проблеми има в Босна и Херцеговина (БиХ), където се цитират случаи на преследване и сплашване на журналисти и членове на гражданското общество. По отношение на Българи докладът призовава властите да решават по-ефективно проблемите с насилието срещу жени и деца и да повишат нивото на образование на ромските деца. В Хърватия има "множество висящи наказателни и граждански дела" както и неефективни съдебни процеси срещу военни престъпления.
						В Кипър и Гърция специфичен проблем е свързан с отношението към търсачите на политическо убежище. "Трафикът на жени в Кипър, особено с цел сексуална експлоатация, продължава да бъде проблем, като също така съществува и трафик на работна сила", се казва в документа. Косово бе критикувано за "намеса на правителството в работата на силите за сигурност и на съдебната власт; за продължително задържане преди процеса и за липса на своевременен съдебен процес". В доклада се казва, че в Македония "напрежението между етнически македонци и етнически албанци продължава да влияе върху възможностите на хората за образование, работа и участие в политическия живот." 
						В Румъния съществува полицейско насилие и малтретиране на задържани роми и трафик на хора за работна ръка, сексуална експлоатация и принудителна просия. Сърбия бе критикувана заради неуспеха й да залови двамата оставащи на свобода военнопрестъпници - Горан Хаджич и Ратко Младич. В частта за Турция авторите на доклада цитират незаконните убийства от страна на силите за сигурност, проблемите в съдебната власт, ограничаването на свободата на изразяване и насилието срещу жени, включително "убийства на честта". (Уебсайт на Държавния департамент, МИА, Блиц, Независне Новине - 09/04/11)

Дипломатически дневник: Регионални лидери участват в "Срещата на върха Хърватия 2006"
					11/07/2006
					Лидери от цяла Югоизточна Европа участваха в двудневната среща на върха в Дубровник. Още в дипломатическите новини: сръбският премиер Воислав Кощуница посети Вашингтон за разговори с американски официални преставители; среща на кипърските лидери; генералният секретар на НАТО Яп де Хоп Схефер се отби в Загреб.
					
 
					 
						
От ляво на дясно: Черногорският премиер Мило Джуканович, албанският премиер Сали Бериша, грузинският президент Михаил Саакашвили, хърватският президент Стипе Месич, хърватският премиер Иво Санадер, хърватският председател на парламента Владимир Шекс, премиерът на БиХ Аднан Терзич и румънският премиер Калин Попеску-Търичану се подготвят за разговори в понеделник на "Срещата на върха Хърватия 2006" в Дубровник. Двудневната среща на върха, посветена на регионалната сигурност и по-нататъшното разширяване на ЕС, бе открита в неделя. [Гети Имиджис]
						
Дубровник бе домакин на "Срещата на върха Хърватия 2006", която започна в неделя (9 юли). Двудневната проява привлече държавни и правителствени лидери, международни представители и чужди експерти. Бъдещето на Югоизточна Европа, процесите на евроатлантическа интеграция в региона, въпроси на сигурността и развитието на демокрацията бяха сред разискваните теми. 
						*** 
						
Сръбският премиер Воислав Кощуница пристигна във Вашингтон във вторник (11 юли). Той ще се срещне с представители на американската администрация във вторник и сряда и ще участва в заседанието на Съвета за сигурност на ООН в Ню Йорк в четвъртък, в чийто дневен ред е и косовският въпрос. 
						*** 
						
Кипърският президент Тасос Пападопулос и кипърският турски лидер Мехмет Али Талат се срещнаха в събота (8 юли) в буферната зона на ООН в Кипър. Те се споразумяха по пакет от принципи за бъдещото обединение на острова. След това Пападопулос отпътува за Атина, за да се срещне с гръцкия президент Каролос Папуляс и с премиера Костас Караманлис. 
						*** 
						
Българският главен прокурор Борис Велчев ще посети тази седмица Съединените щати по покана на американското правителство. В дневния му ред са включени срещи с американския главен прокурор Алберто Гонзалес, с директора на ЦРУ Джон Д. Негропонте и с други високопоставени държавни служители. 
						*** 
						В петък (7 юли) хърватският външен министър Колинда Грабар-Китарович бе домакин на третата неофициална среща на своите колеги от страните от Процеса за сътрудничество в Югоизточна Европа. Начело в дневния ред бяха въпроси на евроинтеграцията и разширяването на ЕС.
						*** 
						Генералният секретар на НАТО Яп де Хоп Схефер пристигна в Загреб в четвъртък (6 юли) за срещи с хърватския президент Стипе Месич, с премиера Иво Санадер и с други членове на правителството. Основни теми на разговорите бяха прилагането на реформите в отбраната, кандидатурата на Хърватия за членство в НАТО и засиленото участие в международните мироопазващи мисии в чужбина. От Загреб Де Хоп Схефер отлетя за Тирана, където се срещна с премиера Сали Бериша и с президента Алфред Мойсиу.

СЧИ: В Сърбия няма преки инвестиции
					24/05/2006
					В годишната си бяла книга Съветът на чуждестранните инвеститори разкритикува политиката на сръбското правителство, като съществременно даде положителна оценка за два примера на напредък: създаване на гъвкава единна система за фирмена регистрация и прилагането на ДДС.
					От Георги Митев-Шантек за Southeast European Times в Белград -- 24/05/06
 
					 
						
Успехите тази година не трябва да включват само увеличение на заплатите в държавния сектор, а дългосрочни проекти, заявява президентът на Изпълнителния борд на СЧИ Майк Ахърн. [СЧИ]
						Всяка година Съветът за чуждестранни инвестиции (СЧИ) издава бяла книга, в която се оценява състоянието на сръбската икономика и хода на реформите. Обикновено на презентацията на документа присъстват правителствени икономически експерти, но тази година те отсъстваха. Вместо тях Сърбия бе официално представлявана от управителя на Централната банка и от министъра на международните икономически отношения. 
						Вероятно причината за това е, че документът на СЧИ е силно критичен към политиката на правителството, която се определя като "все по-насочваща се към административни мерки", докато приемането на законодателството за регулиране на пазарите е отложено за неопределено време. 
						Чуждестранните инвеститори, представени в Съвета са инвестирали около 2,5 милиарда евро в Сърбия, осигуряващи повече от 120 000 служители. Освен че разкритикуваха правителството, те в същото време го похвалиха за два проекта, които според тях са били успешно реализирани през последната година: основаването на Агенция за фирмена регистрация, която изцяло осъществява основаването и регистрирането на компании и прилагането на данък добавена стойност. 
						Инвеститорите също се изказаха положително за реформите в банковия сектор и за напредъка в преговорите с ЕС по Споразумението за стабилизация и асоцииране, макар че те сега са преустановени заради случая с Ратко Младич. 
						Според президента на Изпълнителния борд на СЧИ Майк Ахърн инвеститорите са загрижени главно за възможността успехите тази година да бъдат канализирани за увеличаване на заплатите в държавния сектор, вместо за инвестиции в дългосрочни перспективи. Чуждестранните инвеститори не пропуснаха да споменат и проблема с високата инфлация и корупцията, както и все още нереформираната съдебна система. 
						"Социалистическите" трудови закони в Сърбия прекомерно защитават работниците и не стимулират създаването на нови работни места, смятат инвеститорите. Някои елементи от закона дават възможност за конкуренция, но в същото време не съществува комисия, която да налага прилагането на тези разпоредби. 
						Освен това сегашната система на наемане на земя за строеж пречи на създаването на капиталови фондове, смята Ахърн. Тъй като процедурата за издаване на разрешения за строеж остава неопределена, Сърбия пречи сама на себе си по отношение на пазара на недвижими имоти, добавя той. 
						Чуждестранните инвеститори предупреждават, че миналогодишните чуждестранни преки инвестиции от 5 милиарда евро са главно резултат от покупки при приватизация, докато истински преки инвестиции все още липсват. Около 500 милиона евро са дошли от еднократни инвестиции в приватизирането на банки, докато главната част от капиталовия поток е резултат от кредити от чуждестранни банки, които само са увеличили дълговете на страната. 
						Преките инвестиции като American Ball Packaging и Microsoft Development Centre продължават да бъдат изключение според СЧИ. 
						Съветът е направил няколко конкретни препоръки. Трябва да се увеличат усилията по отношение на защитата на авторските права и прекратяването на пиратското производство. И накрая, възстановяване на национализирана при комунизма собственост, е условието за честни взаимоотношения в сектора на недвижими имоти - гръбнакът на цялата икономика.

Почетена бе паметта на най-младите жертви на войната в Сараево
					28/12/2010
					Наскоро излязла публикация почита паметта на хора, чийто живот бе отнет прекалено рано по време на насилието в началото на 1990-те години. 
					От Юсюф Рамаданович за Southeast European Times в Сараево - 28/12/10 
 
					 
						
Паметникът, посветен на децата на Сараево, убити по време на обсадата през 1990-те години. [Юсуф Рамаданович/SETimes]
						Дванайсетгодишният Сърдан Раткович е бил талантлив ученик и е обичал футбол. Ирфан Разаница, 14-годишен също е обичал спорта, бил е отличник в училище и е участвал в телевизионно музикално предаване, наречено "Деца пеят хитове". 
						Сърдан е бил сърбин, а Ирфан - бошняк. Въпреки етническите различия, те са си приличали много - харесвали са нещата, които много момчета на тяхната възраст обичат. 
						И двамата са загинали при снаряден обстрел по време на насилието в Босна и Херцеговина в началото на 1990-те години. Сърдан е бил навън и се е пързалял с шейна близо до спортния център "Скендерия", когато е бил убит; Ирфан е помагал на баща си да внесе дърва за огрев в къщата, когато е бил улучен от парче снаряд. 
						Техните истории са сред описаните в нова книга, наречена "Престъпления срещу децата на Сараево по време на обсадата". В книгата са включени имената на стотици момчета и момичета, загинали във войната, както и техни лични данни и снимки. Отдадена е почит и на една неидентифицирана жертва. 
						Много рисунки и писма на децата също са включени в книгата. За всяко дете, чиято снимка не е могла да бъде открита, има изображение на бяла роза. 
						Авторите на книгата са професорите Смаил Чекич, Мухамед Шестанович, Мериса Карович и Зилха Масталич-Кошута. 
						"Били са 442 бошняци, 19 хървати, петима сърби, 4 албанци, три роми и 51 други", казва Чекич, като обяснява демографската разбивка на загиналите деца. 
						Въпреки че Сараево бе провъзгласено за безопасна зона на ООН на 6 май, 1993 г. с резолюция 824 на Съвета за сигурност на ООН, армията на Република Сръбска продължи да държи града под обсада. 
						Сараево бе подложено на масиран артилерийски обстрел, като самолетните оръдия и модифицираните самолетни бомби бяха насочени срещу цивилното население. Цивилното население бе мишена и на снайперистки обстрел. 
						Това бе война, в която малцина са мислели да пощадят децата. Напротив, много нападения са били преднамерено насочени срещу младите и уязвимите. 
						Родилното отделение в града е било подложено на интензивни е чести нападения, довели до прекъсване на електричеството. В резултат са починали три бебета. В същото време сиропиталището "Любица Ивезич" е било обстрелвано осем пъти по време на обсадата. 
						Деца са загивали по домовете си, на игрищата; в училищата, на опашки за храна или вода, или в укритията. Често за ранените и болните не е имало адекватна медицинска помощ. 
						Две организации - Институтът за изследване на престъпленията срещу човечеството и международното право и Асоциацията на родителите на убити деца в обсадено Сараево през 1992-1995 г. - са събирали доказателства от години. Те представиха резултатите от работата си на промоционално събитие по случай излизането на книгата от печат. 
						Книгата има 867 страници, макар че включва само убитите в обсадено Сараево. Историите на много други деца, които са загинали другаде в Босна и Херцеговина предстоят да бъдат разказани. 
						"Тази книга не е окончателен доклад, изследването все още продължава", каза Чекич.

Брюксел ще премахне визите за Албания и БиХ през октомври
					27/04/2010
					 
						ЛЮКСЕМБУРГ -- Брюксел ще премахне визовите изисквания за пътувания на граждани на Албания и Босна и Херцеговина (БиХ) през октомври, каза в понеделник (26 април) италианският външен министър Франко Фратини, след като външните министри от ЕС се срещнаха с еврокомисаря по разширяването Щефан Фюле в Люксембург. Гражданите на Албания и БиХ ще пътуват без визи до страните от ЕС до края на годината, каза Фратини. Той и словенският му колега Самуел Збогар изпратиха в понеделник писмо до испанското председателство, в което призовават премахването на визовите изисквания да бъде ускорено.
						Междувременно в понеделник върховният представител в БиХ Валентин Инцко прогнозира, че босненците могат да очакват безвизови пътувания по-късно през тази година. Условията са изпълнени, каза той, но не навреме, за да могат да се възползват от тази придобивка през летния период. (РТРС, Независне Новине, Танюг, СРНА, Дневни Аваз, Фена, ХИНА, НОА, Телеграфи, Шекули, Топ Ченъл - 26/04/10)

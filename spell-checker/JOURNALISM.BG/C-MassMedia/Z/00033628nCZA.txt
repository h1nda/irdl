Проучване: македонците са песимисти по отношение на качеството на живота
					03/03/2010
					Ново проучване на "Галъп" установи, че македонците - повече от 50% от които не могат да си плащат ежемесечните сметки - са недоволни от стандарта на живот в страната. 
					От Марина Стояновска за Southeast European Times в Скопие -- 03/03/10
 
					 
						
Членове на панела обсъждат проучването на "Галъп Болкън Монитор". [Toмислав Георгиев]
						Ново проучване сред македонците рисува мрачна картина. 
						Проучването на "Галъп Болкън Монитор", проведено в сътрудничество с Европейския фонд за Балканите и Центъра за стратегически изследвания и документация, установи, че две трети от гражданите, които в момента са безработни, почти нямат надежда да намерят скоро работа. 
						Безработицата в момента в Македония е над 30%. Броят на безработните, които не вярват, че ще си намерят работа през следващите 12 месеца, е най-високият в региона. 
						Резултатите от проучването на "Галъп" бяха публикувани по време на панелна дискусия, участниците в която подчертаха, че времето за интеграция в ЕС за някои страни от Западните Балкани, в това число и за Македония, изтича. Те зададоха въпроса: "Какво остава да се направи?" 
						 Проучването установи, че 62% от отговорилите смятат, че членството в ЕС е добро нещо, което е спад в сравнение със 76%, когато същият въпрос бе зададен през 2006 г. Участниците в допитването също смятат, че Македония няма да бъде приета в ЕС преди 2017 г., което е с две години повече от предвиденото. 
						Робърт Манчин, директор на "Галъп Европа" отбеляза, че мнозинството от отговорилите смятат, че етническите взаимоотношения са се подобрили през последните пет години. Той посочи Охридското рамково споразумение от 2001 г. между правителството и етническите албанци като източник на оптимизъм. 
						Проучването също включваше въпрос за дългогодишния спор за името между Македония и Гърция. "Докато през 2008 г. грубо две трети (68%) от участниците обвиняваха само Гърция за спора с името, тази цифра сега е намаляла до 53%", каза Манчин. 
						Ерван Фуере, специален представител на ЕС в Македония заяви, че е разочароващо, че реалният напредък в области като корупцията и реформите е отстъпил пред спора с името. 
						"Смятам, че европейският дневен ред трябва да бъде отново включен в списъка с приоритетите", каза Фуере. "Всички ние знаем, че компромисът означава модифициране на името и ние трябва да приемем тази реалност."

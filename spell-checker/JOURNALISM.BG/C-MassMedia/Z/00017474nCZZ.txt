Делова хроника
					03/02/2006
					Преглед на деловите и икономическите новини от Балканите след 27 януари.
					(Различни източници – 27/01/06 - 03/02/06)
 
					 
						
Румънски работник излива вода върху част от хотела, направен от лед в ски-курорта и туристически център край езерото Балея в планината Фагараш, на 300 км североизточно от Букурещ. Леденият хотел, който бе открит в сряда (1 февруари), е достъпен само с кабинков лифт, а цената за една нощувка е 41 евро. Средният месечен доход в Румъния е около 198 евро. [AФП]
						Бордът на МВФ одобри едовременно две тригодишни споразумения с Aлбания по Плана за подпомагане на растежа и намаляване на бедността и Разширения финансов план за Албания. Помощта на обща стойност 24,7 млн. щатски долара е предназначена за подпомагане на програмата на правителството за икономически реформи и намаляване на бедността в страната. 
						*** 
						ЕБВР одобри заем от 55 млн. евро за Босна и Херцеговина (БиХ) за модернизация на електроразпределителната мрежа на страната. Той има срок на погасяване 15 години и 4-годишен гратисен период. От цялата сума 19 млн. евро ще бъдат насочени към двете електроцентрали във Федерация БиХ, а 17 мнл. евро за единствената централа в Република Сръбска. 
						*** 
						
						Румъния и Украйна се договориха да засилят сътрудничеството си в енергийния сектор и планират съвместни операции по извършване на сондажи и добив на нефт и газ в шелфа на Черно море, бе обявено след разговори между румънския президент Траян Бъсеску и украинския му колега Виктор Юшченко в Киев в четвъртък. Двамата се срещнаха след пристигането на Бъсеску на двудневно официално посещение в столицата. 
						*** 
						Представители на босненското и германското правителство подписаха споразумение за откриване на кредтна линия от 8 млн. евро от германската КфВ за БиХ по общински инфраструктурни проекти. Финансирането ще бъде предоставено на кредитополучатели от БиХ под формата на заеми, отпускани при изгодни условия. 
						*** 
						Руският "Газпром" няма да промени условията на съществуващото дългосрочно споразумение за транзит на природен газ с България, бе обявено след среща между руския енергиен министър Виктор Христенко и българския му колега Румен Овчаров в Москва. Новината дойде след многобройни противоречиви съобщения в медиите, че руската страна иска промяна на условията. Христенко даде да се разбере, че Русия ще иска продължаване на договора, който изтича през 2010 г., за още 20 години, както и зелена светлина за руско участие във важни проекти в енергийния сектор на България. 
						*** 
						Представители на хърватското правителство и делегация на Европейската комисия подписаха два меморандума за финансиране на хърватски проекти по предприсъединителната програма на ЕС ИСПА. Съгласно споразуменията ЕС ще предостави 28,7 млн. евро за проект за възстановяване на железопътна линия, както и 22,5 млн. евро за проект за пречистване на вода и обработка на отпадъци. 
						*** 
						
						Гръцкото правителство подписа на 1 февруари споразумение за стратегическо партньорство с "Майкрософт", съгласно което гръцката публична администрация ще закупува лицензи за софтуер на "Майкрософт" при преференциални условия и ще получава обучение. Сделката е част от стратегията на Атина за цифровизация и модернизация на държавната администрация, както и за развитие на гръцкия информационен сектор.

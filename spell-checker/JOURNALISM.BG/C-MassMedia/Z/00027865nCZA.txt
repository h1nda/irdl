Министрите от ЕС договориха нови насоки в областта на имиграцията 
					26/09/2008
					Министрите на вътрешните работи от ЕС договориха в четвъртък нови общи правила в областта на имиграцията, които целят намаляване на нелегалната миграция и същевременно облекчаване на условията за висококвалифицираните работници извън 27-членния блок.
					(АФП, АП, Ройтерс, ДПА, Блумбърг, Би Би Си, ДВ, Euobserver, Юръпиън Войс, Френско председателство на ЕС - 25/09/08; EurActiv, Euobserver - 24/09/08; EurActiv - 18/09/08)
 
					 
						
"Свободата на движение в ЕС е един от основните стълбове на общността и не може да бъде поставяна под въпрос,” заяви европейският комисар по въпросите на правосъдието, свободата и сигурността Жак Баро. [Гети Имиджис]
						Министрите на вътрешните работи от ЕС договориха в четвъртък (25 септември) Европейски пакт за имиграция и убежище, в който се установяват общите насоки за управление на притока на работници от държави, които не са членки на Съюза. Те дадоха и своята принципна подкрепа за въвеждането на режим “синя карта" за квалифицирани професионалисти, които не са граждани на 27-членния блок. 
						Основните цели на пакта, който лидерите на ЕС очакват да бъде одобрен официално на двудневна среща на високо равнище, започваща на 15 октомври, са засилване на контрола върху нелегалната миграция, насърчаване на законната миграция и разработване на обща политика за даване на убежище. 
						"Свободата на движение в ЕС е един от основните стълбове на общността и не може да бъде поставяна под въпрос," заяви европейският комисар по въпросите на правосъдието, свободата и сигурността Жак Баро.
						Планираните мерки имат за цел "да бъдат избегнати двата очевидни потенциални риска: създаването на европейска крепост и тоталното отваряне за незаконна имиграция", каза френският министър на имиграцията Брис Ортфьо, председател на срещата в четвъртък. 
						В документа се разглеждат пет области, включително легална и нелегална миграция, граничен контрол, политики за даване на убежище и сътрудничество с държавите на произход и транзитно преминаване на имигранти. В пакта се подчертава, че блокът "не разполага с ресурсите да посрещне по подобаващ начин всички имигранти, които се надяват да намерят по-добър живот" в неговите граници. 
						Необвързващият документ призовава държавите членки да избягват да предлагат всеобщи амнистии на нелегалните имигранти, като същевременно ги призовава да осигурят по-добри условия за висококвалифицираните мигранти. 
						Смята се, че държавите от ЕС ще успеят да се справят с потока от законни имигранти съобразно собствените им нужди и възможности да приемат хора. Планираните мерки предвиждат също ограничаване на нелегалната имиграция и репатриране на чужденците без документи. 
						Министрите подкрепиха принципно и въвеждането на режим “синя карта”, подобно на системата “зелена карта” в САЩ, който има за цел да бъдат привлечени определени категории чуждестранни професионалисти и да бъдат взети мерки за справяне с недостига на квалифицирани работници. 
						След като работят 18 месеца в държава, членка на ЕС, имигрантите с подобно разрешение ще имат право да работят в друга държава членка, но ще трябва да кандидатстват за нова синя карта в срок от един месец от своето пристигане. 
						Министрите се договориха, че държавите членки трябва да предлагат на кандидатите от държави, които не са част от ЕС, 1,5 пъти по-високи заплати от средната заплата в държавата домакин, "с изключение на определени категории професии, за които този размер може да бъде намален на 1,2 пъти," каза Ортфьо. 
						Някои нови членки на блока обаче се противопоставиха на влизането в сила на този режим, преди ограниченията в областта на труда, които са наложени от някои от старите държави членки, да отпаднат през 2011 г. 
						"Нашите граждани не може да бъдат поставени в по-неблагоприятно положение спрямо гражданите на държавите извън ЕС," заяви пред репортери Иван Лангер, министър на вътрешните работи на Чехия. "Ние сме членки на ЕС и искаме същите трудови права като всеки гражданин на ЕС." 
						Австрия, Белгия, Германия и Дания продължават да защитават своите пазари от работници, идващи от бившите комунистически държави, които се присъединиха към ЕС след 2004 г. 
						Пактът призовава също държавите членки да разработят обща политика за даването на убежище, която наблюдателите не очакват да влезе в сила преди 2012 г.

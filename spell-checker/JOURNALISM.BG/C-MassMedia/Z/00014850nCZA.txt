Официален представител на САЩ: "Статуквото в Косово вече не е устойчиво"
					09/06/2005
					Като изрази подкрепата на страната си за бързо решаване на въпроса за статута на Косово, заместник държавният секретар на САЩ по политическите въпроси Никълъс Бърнс заяви в сряда, че продължаващото положение вече е неприемливо. 
					(Блиц - 09/06/05; Ройтерс, ДПA, Kosovareport.org, Би Би Си мониторинг, Радио Б92 - 08/06/05; Държавен департамент на САЩ - 03/06/05)
 
					 
						
Заместник държавният секретар на САЩ по политическите въпроси Никълъс Бърнс (вдясно) пристигна в сряда (8 юни) в Прищина за срещи с косовския президент Ибрахим Ругова (вторият отдясно), с председателя на парламента Неджат Дачи (вторият отляво) и с премиера Байрам Косуми. [Лаура Хасани]
						Съединените щати подкрепят започването на преговори за определяне на бъдещия статут на Косово тази есен, каза в сряда (8 юни) в Прищина висш американски държавен служител, подчертавайки, че продължаването на сегашното несигурно положение вече е неприемливо. 
						"Дойдох в Прищина да разговарям с правителствените и политически лидери за бъдещето, защото тази година е решаваща за Косово," каза заместник държавният секретар на САЩ по политическите въпроси Никълъс Бърнс по време на еднодневното си посещение в управляваната от ООН провинция. Като подчерта, че "статуквото тук не е устойчиво", той изрази виждането на Вашингтон, че "промяна трябва да настъпи, и то през 2005 г." 
						Международната общност няма да налага готови решения, каза американският дипломат и добави, че решението на въпроса за статута на Косово трябва да бъде постигнато чрез диалог и компромиси. 
						"Косовските албанци трябва да покажат готовност за компромис," каза Бърнс, който е третият по ранг служител в йерархията на Държавния департамент, пред репортери в Прищина след разговори с политическите лидери на провинцията. "Ние няма да налагаме решение, дори няма да казваме какво подкрепяме като окончателен компромис, но ще настояваме за компромис." 
						Посещението на Бърнс бе част от тридневна обиколка на Балканите за обсъждане на усилията на САЩ за осигуряване на дълготрайна стабилност в региона и интеграция в евроатлантическите структури, както и на международния процес за определяне на бъдещия статут на Косово, заяви в изявление преди отпътуването му Държавният департамент. Бърнс посети Сараево във вторник и е в Белград в четвъртък за разговори със сръбски официални преставители. Съединените щати са една от шестте страни участнички в орган, познат като Контактна група за Косово. 
						Докато бе в Прищина, Бърнс се срещна с ръководителя на ЮНМИК Сьорен Йесен-Петерсен, с косовския президент Ибрахим Ругова, с премиера Байрам Косуми, с опозиционните лидери Хашим Тачи и Ветон Сурои, както и с Оливер Иванович, представител на косовската сръбска общност. 
						Разговори за определяне на бъдещето на Косово могат да започнат едва след положителна оценка на напредъка на провинцията в прилагането на международно признатите демократични стандарти. Генералният секретар на ООН Кофи Анан наскоро назначи норвежкия посланик в НАТО Кай Ейде за свой специален пратеник за прегледа на стандартите, чието начало е насрочено за идната седмица. Очаква се той да представи своя доклад пред ООН след два месеца. 
						"Моето правителство смята, че вече е отбелязан достатъчен напредък в изпълнението на стандартите и ако Кай Ейде стигне до същото заключение, ще поискаме генералният секретар на ООН Кофи Анан да насрочи преговори за окончателния статут през тази есен," каза Бърнс. "Нашата позиция е, че преговорите трябва да бъдат председателствани от европеец, тъй като това е европейски проблем и Косово е част от Европа. Съединените щати със сигурност ще участват и ще се радват да помагат на европейския посредник, както и да му предложат американец за заместник."

Сърбия протестира срещу коментар на германския посланик относно Косово
					13/04/2007
					Посланикът на Германия в Белград бе обвинен в четвъртък в намеса във вътрешните работи на Сърбия. Това стана ден, след като дипломатът призова властите в страната да приемат плана на ООН, в който се препоръчва на Косово да бъде дадена независимост под надзор. 
					(AП, Ройтерс, Дойче Веле, Бета, Б92, Сръбско правителство - 12/04/07; Бета - 11/04/07)
 
					 
						
Коментар на германския посланик в Сърбия Андреас Цобел предизвика гневната реакция на Белград. [Гети Имиджис]
						Сръбското правителство изпрати в четвъртък (12 април) протестна нота до Германия по повод на изказване ден по-рано на посланика на страната в Белград във връзка с Косово. 
						"Сръбското правителство реши на своето заседание днес да отправи най-остър протест към германското правителство по повод на изявленията на германския посланик в Белград Андреас Цобел, с които той крайно неуместно се намеси във вътрешните работи на Сърбия," посочва правителството в изявлението си. 
						В слово по време на среща на Форума за международни отношения на Европейското движение в Сърбия в сряда германският дипломат каза, че въпросът за статута на Косово трябва да бъде решен възможно най-скоро в съответствие с предложението на специалния пратеник на ООН Марти Ахтисаари. 
						В плана се препоръчва Косово да получи независимост под международен надзор. 
						Прието от косовските албанци, предложението на Ахтисаари бе отхвърлено от Сърбия. Като настояват, че Косово е неразделна част от територията на страната им, сръбските лидери се придържат към позицията си, че ще се съгласят единствено на значителна автономия за провинцията. 
						''Вместо да се настоява, че границите на Косово са част от границите на Сърбия, би било по-добре да се работи по включването на Сърбия и Косово в Европейския съюз след 20-25 години," казал Цобел в сряда, цитиран от белградското Радио Б92. 
						"По много начини посланик Цобел повдигна въпроса за териториалната цялост и суверенитета на Сърбия, както и въпроса за неприкосновеността на международно признатите й граници," отбелязва сръбското правителство в изявлението си. Обвинявайки германския посланик в показване на "неуважение към достойнството на държавните институции в тази страна," Белград поиска от Берлин да поясни дали неговото изявление отразява официалната позиция на Германия. 
						В неофициална жалба, изпратена до германското външно министерство в четвъртък, сръбският президент Борис Тадич призова правителството на канцлера Ангела Меркел да се дистанцира официално от коментара на Цобел, предаде белградската информационна агенция "Бета". 
						Междувременно на специална пресконференция в четвъртък германският посланик се извини, че е направил "вероятно неясни изказвания", заявявайки, че думите му може да са били изтълкувани погрешно. Изявлението, подчерта той, отразявало единствено неговите лични възгледи, а не официалните позиции на Германия и ЕС по въпроса. 
						В специално изявление, публикувано от германското посолство в четвъртък, се обяснява, че Цобел е бил запитан "дали се безпокои от евентуална нестабилност във Войводина и други части на Сърбия". Отбелязвайки, че интеграцията в ЕС е най-добрата гаранция за стабилността на страната, посланикът е казал, че трябва да се внимава да не се предизвикват "исторически претенции и паралели", се казва в изявлението. 
						В него също така се прави опит да се изяснят тълкуванията на коментарите на посланика относно политическото ръководство на Сърбия. "Посланик Цобел не е обобщавал, че в Сърбия е необходим по-добър политически елит, по-скоро той предупреди, че по негово мнение политическото ръководство на Сърбия трябва да поеме отговорността за сформирането на ново правителство възможно най-скоро."

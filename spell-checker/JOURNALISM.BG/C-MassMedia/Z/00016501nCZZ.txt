Делова хроника
					04/11/2005
					Преглед на деловите и икономическите новини от Балканите след 28 октомври.
					(Различни източници – 28/10/05 - 04/11/05)
 
					 
						
Кипър ще се присъедини към еврозоната на 1 януари 2008 г., съобщи говорителят на правителството Кипрос Хрисостомидес в сряда (2 ноември). Отначало Кипър се надяваше да въведе еврото до 2007 г., но се отказа от тези планове заради големия фискален дефицит, очакван тази година. [Архив]
						
						Външнотърговският дефицит на Хърватия се е увеличил с 14,5 % в годишно изражение до 7,2 млрд. долара за периода от януари до септември, според официални данни. Вносът на горива -- по-висок с 48 % в годишно изчисление -- е бил основният фактор за това. 
						*** 
						Немската "Метро груп", най-големият играч в търговския сектор на Румъния, започна да консолидира позициите си, след като откри 23 "кеш енд кери" центъра в най-големите румънски градове, съобщиха от фирмата." Метро смята да инвестира около 100 млн. евро в страната през следващите 3 до 4 години. 
						 *** 
						Активите на банковата система на Aлбания достигнаха 4,05 млрд. евро през второто тримесечие на 2005 г., според данни на централната банка. Сумата представлява увеличение от 5 % спрямо първото тримесечие на годината. 
						*** 
						Външнотърговският дефицит на Tурция е нараснал до 32,1 млрд. долара от януари до септември, според последни правителствени данни. Само през септември външнотърговският дефицит е бил 3,6 млрд. долара -- увеличение от 28 % в годишно изражение. През същия месец износът се е увеличил с 16,7 %, а вносът -- с 20,6 % в годишно изражение. 
						*** 
						Най-голямата банка в Хърватия, "Загребачка банка", обяви чиста печалба от 98 млн. евро за периода януари - септември, което е увеличение от 14,4 % в годишно изражение. В изявление на банката се посочва, че за същия период приходите й са се увеличили с 2,4 % в годишно изражение и са достигнали близо 302 млн. евро. 
						*** 
						Две банки в Тетово, Maкедония -- "Тетекс кредитна банка" и "Тетовска банка" -- са в последната фаза на преговорите си за сливане. ЕБВР ще бъде акционер в бъдещата финансова институция.

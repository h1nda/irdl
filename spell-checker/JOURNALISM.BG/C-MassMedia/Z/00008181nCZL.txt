Предизвикателството да се прочистят минираните зони в Албания
01/09/2003
Европейската комисия и представителството на ПРООН в Албания подписаха споразумение за продължаване на проекта за премахване на минираните зони в североизточната част. Двадесет и седем души са намерили смъртта си и стотици други са ранени от мини, останали от времето на косовския конфликт.
От Арди Пулай за Southeast European Times в Тирана - 01/09/03
 
 
Международни представители дадоха подкрепата си за продължаващите усилия на Албания да прочистят минираните зони по пограничните райони. Посланикът на Европейската комисия (ЕК) Луц Залцман и заместник-ръководителят на ПРООН Елзира Сагинбаева са подписали споразумение за технически проект като част от общите усилия да се премахнат мините, останали от косовския конфликт през 1999 година.
По силата на споразумението ЕК ще отпусне 2 млн. евро за проекта, който цели да идентифицира минирани зони по североизточната граница. Ръководителят на ОССЕ в Албания Осмо Липонен е заявил, че ще осигури приоритетната реализация на този процес. Междувременно американският посланик Джеймс Джефри призова международната общност да окаже по-голямо съдействие с оглед приключване на процеса по прочистване на мините до 2006 година.
През 2003 година три екипа от чужди дипломати и представители на НПО посетиха засегнатите райони. Местните жители не само са изправени пред заплахата от мини, но и живеят в мизерия.
Проектът за прочистване на минираните зони започна през 1999 година веднага след приключването на конфликта. Общо 27 души са загинали и 220 са ранени от мини в района, включително много деца и войници, патрулиращи по границата.
Според експерти минираната зона се простира на 5 км от границата, застрашавайки и села, които са близо до периферията й. Жителите на малкото селце Колш, например, са изложени на истинска опасност. Селото им е разположено само на 10 км от границата, което ги поставя в непосредствена близост до мините. Организацията "Кеар Интърнешънъл", разполагаща с фонд от 615,000 евро, е организирала кампания за информиране на местните селяни за рисковете.
В същото време няколко организации и компании са поставили табели в " застрашените райони", предупреждавайки минувачите да поемат по друг път и да избегнат възможни нещастия.

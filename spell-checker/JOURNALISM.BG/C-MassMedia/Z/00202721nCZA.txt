Македония запазва стабилност след убийствата
		18/04/2012
		Неотдавнашните убийства в Македония предизвикаха опасения от влошаване на междуетническото напрежение.
		От Александър Павлевски за Southeast European Times от Скопие – 18/04/12
 
		 
			
 Полицейско отделение за борба с размириците се сблъсква с разгневен младеж, хвърлящ камък, по повод убийството на петима мъже, близо до столицата Скопие /понеделник 16 април/. [Томислав Георгиев/SETimes]
			Обществото постепенно се отърсва от шока след убийството на петима македонци близо до Скопие на 12 април. Въпреки това правителството и държавните институции полагат всички усилия, за да запазят стабилността в страната. 
			Според водещи македонски анализатори в областта на сигурността няма опасност от по-нататъшно влошаване на междуетническите отношения, нито от развитие на конфликт, каквито спекулации се правят в международните медии. 
			„Никой не очаква ситуацията да ескалира. В района няма условия за такова развитие, нито гражданите от албански или македонски етнически произход ще подкрепят подобен конфликт“, каза за SETimes председателят на Балканския форум по сигурността Благоя Марковски. 
			Македония разполага с пълния институционален капацитет, за да се справи със ситуацията, посочи за SETimes Методи Хаджи-Янев, преподавател в македонската военна академия. 
			"Популярността на управляващите партии им дава допълнителното предимство да упражняват влияние и контрол над масите“, заяви Хаджи-Янев. 
			„Налице е високо ниво на сътрудничество между регионалните администрации и службите за сигурност“, добави той. 
			Според Петър Шкърбина, анализатор по въпросите на военната сигурност и бивш полковник от югославската армия, вече има съгласие, че убийствата са били планирани и, както твърди той, извършени от обучени терористи. 
			„Има индикации, че убийците нарочно са избрали Великден, за да убият младежите, с което да провокират реакцията на македонското население и да предизвикат по-голям междуетнически конфликт“, каза Шкърбина. 
			Според анализатори две несвързани събития след убийствата са довели до много коментари в международните медии, но макар и важни, те не представляват съществена заплаха за сигурността. 
			На първо място, македонската полиция предотврати протести в центъра на Скопие във връзка с масовото убийство с участието на около 1 000 футболни фенове, предимно тийнейджъри. 
			Гражданското движение „Събуди се!“ осъди всички тенденции за колективни обвинения за престъпния и вероятно терористичен акт и призова властите да не допускат събирането на групи, които използват екстремистки идеологии, като футболните хулигани. 
			Миналия месец подобни протести се проведоха в Гостивар, където албански футболни фенове разрушиха магазини и превозни средства на македонци. Това обаче не беше осъдено албанските политически лидери. 
			В изявление на групата се казва, че Македония „оцелява благодарение на добрите междуетнически отношения между двата народа, които съставляват абсолютното мнозинство. Ето защо враговете на Македония непрекъснато се опитват да разрушат и затруднят тези отношения с надеждата да реализират своя националистическо-шовинистичен дневен ред.“ 
			На второ място, паравоенната "Армия за освобождение на окупираните албански земи" в Митровица, Косово, отправи ултиматум към македонското правителство, като настоя то да се „оттегли от окупираните албански земи или в противен случай ще има нападения срещу славяномакедонски полицейски и военни части.“ 
			Шкърбина настоя, че предупреждението не трябва да се пренебрегва, но въпреки това не заслужава прекалено голямо внимание, тъй като най-вероятно произхожда от маргинализирана група в Косово, която се опитва да си придаде важност. 
			„Все пак това няма да им попречи да създадат проблеми в региона“, каза Шкърбина. 
			„Фактът, че предупреждението не е пряко свързано с поемането на отговорност за убийствата и е отправено няколко дни по-късно, показва, че [групата се опитва] да използва трагичното събитие, за да му придаде етническо измерение. В регионален политически контекст това е заплаха… срещу много правителства, не само срещу македонското“, каза за SETimes Фросина Ташевска-Ременски, преподавател във Факултета по сигурност в Скопие. 
		
	
					 
					
 
 

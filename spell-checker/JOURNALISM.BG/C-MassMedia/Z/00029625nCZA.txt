Любушки бе домакин на „Вино Фест”
					17/03/2009
					Град Любушки бе домакин на втория ежегоден „Вино Фест” за популяризиране на виното, сиренето и пушената шунка от Босна и Херцеговина и Хърватия.
					От Юсуф Рамаданович за Southeast European Times от Сараево -- 17/03/09
 
					 
						
Производители от БиХ и Хърватия изложиха разнообразни качествени вина и храни на фестивала. [Юсуф Рамаданович] 
						Любушки, малък граничен град в Херцеговина на 30 км от Мостар, бе за втори път домакин на ежегодния фестивал на виното „Вино Фест” миналия месец. Производители от БиХ и Хърватия използваха възможността да изложат разнообразни качествени вина и храни на фестивала в любушкия хотел „Бигесте”. 
						Организатор на „Вино Фест”, който се състоя на 12 и 13 февруари, е Туристическата асоциация на кантон Западна Херцеговина, един от десетте кантона, съставляващи Федерация БиХ. Събитието популяризира вина, сирена и пушена шунка от региона, но също и туризма. 
						"Виното, сиренето и пушената шунка са характерни за Херцеговина продукти и тази проява има за цел да ги популяризира в регионален мащаб,” каза Гърга Микулич, директор на асоциацията, по време на церемонията по откриването на фестивала. 
						Топлият средиземноморски климат и плодородната земя допринасят за традиционната роля на Херцеговина като доставчик на по-големите пазари на север с ранни пролетни зеленчуци и с нейните известни вина, сирена и пушена шунка. 
						Един от най-големите и най-стари винопроизводители в Любушки е винарната „Хепок”, основана през 1886 г., през годините на Хабсбургите. 
						Традициите на любушкото вино, сирене и пушена шунка съответстват на дълголетното историческо присъствие на града, което датира най-малко от 1444 г., а вероятно и от много по-рано. Днес в Любушки живеят 28 000 души, повечето от които босненски хървати. 
						Между най-реномираните винени сортове, излагани в Любушки, са "Жилавка" и "Блатина". Средновековният босненски крал Тврътко, австро-унгарският император Франц-Йосиф и папа Йоан Павел II са опитвали и хвалили местното вино. 
						Известната пушена шунка от региона, която след скромно начало днес се изнася в чужбина, се съревновава с херцеговинското вино. Лияновичи е най-известният производител на шунка, наденица и други подобни продукти. 
						Друг уникален местен продукт е овчето сирене. Местните го наричат „сирене в мях”, тъй като то зрее в съд, изработен от обърната овча кожа. Ароматните билки, които овцете пасат, придават на сиренето силен, отличителен вкус. 
						Херцеговците са известни с поговорката си, че виното може да бъде най-доброто или най-лошото нещо в живота, в зависимост от качеството му.

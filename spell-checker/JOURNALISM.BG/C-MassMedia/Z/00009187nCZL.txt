Хърватските сърби са склонни да подкрепят ръководено от ХДО правителство в Загреб
26/11/2003
Политици, представляващи сръбската общност в Хърватия, заявяват, че ще работят с новото правителство, посочвайки, че обратното би означавало те да бъдат изключени от процеса на вземане на решения
(АФП, АП, Ройтърс, ФТ, РСЕ/РС, Хърватски информационен център - 25/11/03)
 
 
Хърватските сърби заявиха във вторник (25 ноември), че са склонни да подкрепят правителство, ръководено от Хърватската демократическа общност (ХДО), партията на покойния хърватски президент Франьо Туджман. В миналото ХДО бе порицавана от Запада заради твърдолинейната си политика и силните антисръбски настроения.
Партията, която спечели парламентарните избори в неделя, заявява, че е скъсала с националистическото си минало и сега включва сред приоритетите си интеграцията в ЕС и НАТО. По време на кампанията лидерът на ХДО Иво Санадер, който се очаква да замени Ивица Рачан като премиер, обеща да подобри отношенията със Сърбия и призова сръбските бежанци да се завърнат.
"Проблемите на хърватските сърби могат да бъдат разрешени само ако те са партньори с бъдещото правителство," обяви след разговорите си със Санадер във вторник Независимата сръбска демократическа партия (НСДП), която представлява сръбското малцинство в новия парламент.
"Сърбите биха повторили грешката си, ако останат в опозиция на всяко правителство, " цитира АФП изявление на НСДП. "По този начин бихме се изолирали от процеса на вземане на решения относно проблемите, които тормозят сръбската общност в Хърватия."
В съобщение на АП се цитират думите на Милорад Поповац, един от тримата сръбски депутати, които ще влязат в парламента, който е заявил след разговорите, че НСДП няма да влезе в ръководеното от ХДО правителство. Партията обаче ще "си сътрудничи с бъдещото правителство, както правехме и по отношение на предишното, по въпроси от важност за сръбската общност и демократизацията на Хърватия," каза той.
Според официалните изборни резултати, публикувани във вторник, ХДО е спечелила 33.16 % от гласовете и ще има 66 мандата в 152-местния парламент. Нейните потенциални съюзници Хърватската партия на правата (ХПП), Социал-либералната партия и Демократическия център са спечелили съответно осем, две и едно места. Социалдемократите са взели 34 мандата при 23.31 % от гласовете. Досегашните четири коалиционни партньори са завоювали общо 24 места. Етническите малцинства ще получат осем мандата, а няколко малки партии ще си разпределят останалите места.
Западни дипломати са подсказали, че включването в правителството на разглежданата като "ксенофобска и антиевропейска" Хърватска партия на правата няма да бъде посрещнато радушно.
"При формирането на правителството ще имам предвид лошия международен имидж на ХПП", е заявил Санадер.
Според лидерът на ХСП Златко Томчич разговорите с Хърватската селска партия (ХСП), член на досега управлявалата коалиция, може би ще се проведат в сряда. ХСП ще получи девет места в новия парламент, като Томчич е подсказал, че може да обмисли присъединяване към ръководената от ХДС дясна коалиция.
Новият парламент вероятно ще се състои от 152 депутати, с един повече от предишния, но окончателната цифра зависи от броя на гласовете, подадени от живеещите в чужбина хървати. Очаква се тези резултати да се оповестят на 5 декември.
Президентът Стипе Месич ще започне след това консултации с лидерите на парламентарно представените партии и се очаква да посочи Санадер за номиниран министър-председател.
Генералният секретар на НАТО лорд Робъртсън е изтъкнал, че международната общност очаква новото правителство да си сътрудничи пълноценно с Хагския трибунал, както и да ускори икономическите и военните реформи. По време на посещението си в съседна Сърбия-Черна Гора Робъртсън е заявил пред агенция "Бета", че новото правителство на Хърватия ще бъде оценявано не по думите, а по делата.

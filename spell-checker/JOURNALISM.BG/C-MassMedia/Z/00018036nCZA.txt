Конституционната реформа в БиХ остава спорен въпрос 
					27/03/2006
					Седем основни политически партии в Босна и Херцеговина постигнаха споразумение по изключително важен пакет от конституционни реформи. Вече започнаха процедурите за приемането на реформите от парламента. Три опозиционни партии обаче отказаха да ги подкрепят.
					От Антонио Пърленда за Southeast European Times от Сараево – 27/03/06
 
					 
						
"Нито една партия не получи каквото искаше. Но истинските ползи от договорените реформи ще бъдат за самата БиХ и за нейните граждани," каза председателят на Председателството на БиХ Сюлейман Тихич. [Гети Имиджис]
						Конституционните реформи, приети от седемте основни политически партии в Босна и Херцеговина (БиХ), бяха приветствани от международната общност. В страната обаче те предизвикаха разгорещени дебати. 
						Единият от въпросите, по които се договориха седемте партии, е да се замени сегашното тричленно председателство с един президент, който ще се сменя на ротационен принцип, и двама вицепрезиденти, като всички те ще се избират от парламента, а не чрез преки избори, за четиригодишен мандат. Всеки от тях ще представлява една от трите основни етнически групи в страната -- босненци, хървати и сърби. 
						Съветът на ЕС приветства споразумението, като посочи, че то представлява важна стъпка към укрепване на държавните институции на БиХ и увеличаване на възможностите на страната да изпълни европейските стандарти. Подобни бяха коментарите и на върховния представител Кристиан Шварц-Шилинг, както и на посланика на САЩ в БиХ Дъглас Макелхъни. 
						"Нито една партия не получи каквото искаше. Но истинските ползи от договорените реформи ще бъдат за самата БиХ и за нейните граждани," каза Сюлейман Тихич, председател на Председателството на БиХ и ръководител на Партията за демократично действие, основната босненска политическа формация. 
						Три опозиционни партии обаче -- Партията за БиХ, БОСС и Социалдемократическият съюз (СДС) -- отказаха да подкрепят реформите. Те искат да се отмени принципът на етническо гласуване в Камарата на представителите на БиХ, по силата на който определен процент депутати от всяка автономна област трябва да подкрепи решението. 
						"Те са приели механизъм, който позволява на четирима депутати от Камара на народите в парламента да блокират избирането на председателство," каза Иво Комшич от СДС. "В такъв случай ще бъде невъзможно да се избере премиер или министерски съвет. Това означава, че няма да има правителство и ще трябва да се провеждат нови избори." 
						Предложените реформи бяха критикувани и от Конференцията на католическите епископи (ККЕ), според която те ще поставят в неизгодна позиция хърватите в БиХ. 
						"Принципът на вземане на решения по автономни области в Камарата на представителите ще постави съдбата на страната в ръцете на представителите на само две от влизащите в състава й народности (сърби и босненци). Тези две групи сами ще могат да си осигурят една трета от членовете на парламента, необходими за гласуването," заяви ККЕ. 
						Споразумението за конституционни реформи трябва да бъде одобрено от парламента на БиХ, за да влезе в сила навреме за общите избори през октомври. В събота Председателството на БиХ официално прие пакет от проектореформи и го прати на законодателите, които сега ще разгледат предложените промени.

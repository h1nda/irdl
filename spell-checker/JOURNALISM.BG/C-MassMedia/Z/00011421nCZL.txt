Сърбия и Черна гора създава нов съвет за сътрудничество с МНСБЮ
09/07/2004
Сърбия и Черна гора създаде специален съвет за сътрудничество с трибунала на ООН за военни престъпления в Хага. Очаква се този съвет да реши през близките дни дали четиримата обвинени генерали от запаса да бъдат предадени на трибунала в Хага.
(АП, ЮПИ, Радио Б92, Танюг - 08/07/04)
 
 
Главният прокурор на МНСБЮ Карла дел Понте каза в четвъртък (8 юли), че Радко Младич все още се укрива в Сърбия и добави, че ако властите в страната имат необходимата политическа воля, те ще го арестуват и екстрадират в Хага. [АФП]
В четвъртък (8 юли) правителството на Сърбия и Черна гора създаде нов специален съвет за сътрудничество с Международния наказателен съд за бивша Югославия (МНСБЮ) и го призова да предприеме незабавни действия за изпълнение на задълженията на страната.
Като нарече пълното сътрудничество с МНСБЮ основен политически приоритет, правителството подчерта също, че разпоредбите на закона за връзките на Сърбия и Черна гора с МНСБЮ са задължителни за всички.
Националният съвет за сътрудничество с МНСБЮ, който включва високопоставени служители от двете автономни републики на Сърбия и Черна гора, проведе първото си заседание в четвъртък, но не успя да избере свой председател. Според сведенията министърът на външните работи на Сърбия и Черна гора Вук Драшкович и министърът на отбраната Първослав Давинич са отказали да оглавят съвета. Вероятно постът ще заеме или сръбският министър на вътрешните работи Драган Йочич, или министърът на правосъдието Зоран Стойкович, съобщи ежедневникът Данас.
След като бъде разрешен този въпрос, следващата стъпка на съвета ще бъде да реши дали четиримата обвинени запасни генерали от армията и полицията ще бъдат екстрадирани в Хага.
Генералите Небойша Павкович, Владимир Лазаревич, Сретен Лукич и Властимир Джорджевич бяха обвинени от МНСБЮ за участие във военни престъпления, извършени в Косово по време на конфликта през 1998-1999 г. Според съобщенията всички генерали, с изключение на Джорджевич, са в Сърбия.
Специалният комитет бе създаден един ден след като заместник-държавният секретар на САЩ по политическите въпроси Марк Гросман посети Белград. Той поиска екстрадирането на военновременният главнокомандващ на босненските сърби Ратко Младич и на четиримата генерали, като каза, че този ход е необходим, ако Сърбия и Черна гора иска да продължи по пътя на евроатлантическата интеграция.
"Имаме перспективи за интеграция в Европа, ако изпълним международните си задължения, а ако не го направим, ще бъдем изправени пред затворени врати", каза президентът на Сърбия и Черна гора Светозар Марович пред Сръбското радио и телевизия късно в сряда.
Сръбският премиер Воислав Кощуница, който в миналото се бе противопоставил на екстрадирането на генералите, още не е обявил позицията си. Веролюб Стеванович от Сръбското движение за обновление (СДО), партньор в управляващата коалиция, каза, че не вижда причина екстрадициите да дестабилизират страната.
"Мисля, че ще се случи това, което е добре за Сърбия. Това означава, че генералите ще бъдат изпратени в Хага и ние няма да се сблъскаме с политическа нестабилност", каза Стеванович. "Решението за екстрадиране на генералите е най-доброто решение за Сърбия в момента."
Други новини: Сръбската държавна информационна агенция "Танюг" съобщи, че главният прокурор на МНСБЮ Карла дел Понти е казала в четвъртък, че Младич все още се укрива в Сърбия, и е добавила, че ако властите в страната имат необходимата политическа воля, те ще го арестуват и екстрадират в Хага.

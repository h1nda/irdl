България обещава прозрачност при разследването на корупционен скандал на високо управленско ниво
					07/05/2007
					Българският главен прокурор Борис Велчев каза в неделя, че ще поиска от ЕС да изпрати в София експерти, които да наблюдават разследването на корупционен скандал по високите етажи на властта. 
					(София Ехо - 07/05/07; БTA, Агенция София Нюз, Дневник, Медиапул, Информационна агенция Фокус, Netinfo, Българско правителство - 06/05/07; AФП - 05/05/07; Агенция София Нюз - 04/05/07)
 
					 
						
Главният прокурор Борис Велчев (вдясно) и премиерът Сергей Станишев. [novinite.com]
						България няма да търпи корупция в политическата сфера, каза премиерът Сергей Станишев в неделя (6 май) по повод на скандал, в който са замесени високопоставени членове на правителството. 
						"Много е важно да дадем ясен политически знак, че в България не може да има политически чадър над когото и да било," каза той след 45-минутен разговор с главния прокурор Борис Велчев. 
						Скандалът се разрази преди около две седмици, когато директорът на Националната следствена служба (НСС) Ангел Александров отстрани Татяна Шарланджиева, водещ следовател в разследване за пране на пари срещу директора на "Топлофикация София", като я обвини, че е предоставяла информация на "заинтересовани страни по случая". 
						По-късно двамата си размениха обвинения в неправомерни действия. Накрая обвиненията в корупция се насочиха и към други лица, сред които са министърът на икономиката и енергетиката Румен Овчаров, заместничката му Корнелия Нинова, заместник-министърът на държавната политика при бедствия и аварии Делян Пеевски и Христо Лачев, директор на българския цигарен монопол "Булгартабак". 
						Всички участници в скандала са свързани или с Българската социалистическа партия (БСП), или с Движението за права и свободи (ДПС) -- две от трите партии в коалиционното правителство. 
						Александров, който миналата седмица излезе в отпуск, за да улесни разследването на скандала, обвини Овчаров, който е и един от заместник-председателите на БСП, не само в участие в корупционни схеми, но и в това, че му е отправил лични заплахи. 
						Като заяви, че е жертва на "клеветническа кампания," министърът на икономиката обвини кръгове вътре в своята партия, които са източвали държавни средства, че стоят зад икономически мотивираната атака срещу него. "Много хора бяха изхвърлени от играта, след като са източвали дъжавата," каза той пред репортери в петък, като отхвърли исканията на депутати от опозицията да подаде оставка. 
						След като се завърна от посещението си в Португалия, Станишев уволни Нинова и Пеевски. След среща с Овчаров в събота правителството съобщи, че министърът на икономиката ще излезе в отпуск веднага след завръщането си в сряда от официално посещение в Москва, където е включен в голяма делегация, водена от Станишев. 
						В неделя Станишев изрази надежда, че при разследването ще бъдат разкрити лица и неформални кръгове, които са използвали минали контакти като средство за оказване на влияние и за изнудване през последните 17 години. 
						След срещата си с премиера в неделя главният прокурор обеща бързо и прозрачно разследване на първия в България скандал, в който са замесени толкова високопоставени държавни служители. Той и вътрешният министър Румен Петков смятат да изпратят в понеделник писмо до Европейската комисия (ЕК) с молба експерт от ЕС да бъде изпратен в София, за да наблюдава следствието. 
						ЕС, който критикува България за недостатъчната борба с корупцията на високо ниво, следващия месец ще публикува мониторингов доклад за страната. 
						Същевременно някои от десните опозиционни партии в парламента казаха, че може да внесат предложение за вот на недоверие срещу правителството заради корупционния скандал.

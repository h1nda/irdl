Нова магистрала в Косово води до световните пазари
		01/02/2010
		Премиерът на Косово Хашим Тачи има големи планове за транспортния проект, за който той казва, че ще промени ежедневието на нацията към по-добро. 
		От Линда Карадаку за Southeast European Times в Прищина -- 01/02/10
 
		 
			
Магистралата ще минава от Прищина до Вермица на границата с Албания, както и от Прищина до Мердаре на сръбската граница. [Линда Карадаку/SETimes]
			Правителството на Косово съобщи за плановете си за построяването на голяма магистрала, която ще стига до албанската граница в Призрен. Преговорите ще започнат с американско-турското акционерно дружество "Бехтел-Енка". Компанията вече е построила път дълъг 65 километра в Северна Албания. 
			"Koсово ще има по-лесен достъп до световните пазари; движението на хора ще бъде по-лесно... както и достъпът до пристанищата", заяви косовският премиер Хашим Тачи. "Косово ще има достъп до морето [през Дурес, Албания] чрез тази магистрала." 
			Подробностите по проекта - цена, дължина и точен маршрут на магистралата - няма да бъдат оповестени, преди да приключат преговорите с "Бехтел-Енка". Очаква се тя да бъде 118км и да включва изходи при международното летище в Прищина. Тя също ще осигури на Косово достъп до Адриатическо море. 
			Koсовската телевизия РТВ 21 /RTV21/ цитира говорителят за транспорта Джевдет Пожари, който потвърди, че преговорите с "Бехтел-Енка" са започнали миналата седмица. Пожари каза, че ще бъдат обсъдени много технически въпроси, включително метода на строителство и влиянието му върху косовската икономика. 
			Магистралата се очаква да минава през осем общини и да се простира върху 1 062 хектара, според косовската информационна агенция "Економия". 
			За да се намалят разходите и да се избегнат излишните проблеми, маршрутът на магистралата е бил променен, за да се заобиколят трудните планински райони. Тя ще минава от Прищина до Вермица, на границата с Албания и от Прищина до Мердаре, на границата със Сърбия. 
			Tачи е заявил пред местните медии, че Косово ще има голяма полза от проекта, тъй като чрез магистралата ще се открият много европейски коридори и ще се осигурят много работни места. 
			Най-големият държавен проект в историята на страната, строителството на магистралата се очаква да продължи три години. 
			
"Koсово ще има по-лесен достъп до световните пазари; движението на хора ще бъде по-лесно", заяви премиерът Хашим Тачи. [Гети Имиджис]
			На 19 януари Ройтерс съобщи, че турската строителна и енергийна компания "Енка Инсаат" и американската строителна фирма "Бехтел" "са определени като предпочитани кандидати от Косово за строителството на магистралата от 103 км". 
			В съобщението се цитират официални представители на Косово, според които строежът на магистралата ще струва 800 милиона евро. Новината, че "Енка Инсаат" е спечелила контракта, бе причина акциите на компанията да скочат с 2,1% до 3,5 евро. 
			Министърът на транспорта на Косово Фатмир Лимай заяви, че официални представители "все още уточняват подробностите, преди да подпишат окончателното споразумение", съобщи АП. 
			През май миналата година парламентът на Косово гласува закон за експроприиране на частна собственост за държавни нужди. 
			Неотдавна откритата магистрала с тунел, прокаран през планините на Северна Албания, започна да създава проблеми почти от самото начало, което Косово сега се надява да избегне с новия проект. 
			Магистралата, дълга 170 км, с четири платна, бе открита през лятото на 2009 г., но част от тунела пропадна преди около четири месеца. Албанската част от тунела се очаква да бъде отново отворена през март. 
			Прищина иска да избегне този проблем, като бъдат заобиколени планините в района на Кафа е Дулес, каза Лимай миналия месец. 
			
Наскоро откритата магистрала с тунел, прокаран през планините на Северна Албания започна да създава проблеми почти от самото начало. [Гети Имиджис]
			Но и с проекта за новата магистрала не всичко върви гладко. Опозиционните партии обвиниха правителството, че променя маршрута на магистралата по много причини, както и че те искат магистралата да мине през родния град на Лимай. В защита на маршрута Лимай заяви, че магистралата ще позволи на "Косово и на неговата икономика да не бъдат повече жертва на различни ограничения." 
			Правителството бе критикувано също и за това че отлага започването на строежа на магистралата. Тачи заяви в интервю за финансовия всекидневник в Косово "Еко Бизнеси", че първата копка е била отложена. Той добави, че правителството продължава да проучва повече от десетки зони по маршрута на магистралата заради граници на частни имоти. 
			Кой ще плати за строежа на магистралата остава неясно. Всекидневникът "Косова Сот" съобщи на 20 януари, че банки в Америка и Гeрмания, заедно с частна инвестиционна корпоративна банка се споменават като възможни заемодатели. 
			Андрю Симс е партньор в международната правна фирма "Евършедс", която бе определена от Косово през октомври миналата година да съветва правителството по множество инфраструктурни проекти, възлизащи на 1 милиард евро. Симс заяви, че неговата компания съветва правителството по много финансови аспекти на проекта, както и осигурява помощ при преговорите и изготвянето на проектодоговорите. 
			"Сега сме във фаза на съобщаване на предварителните решения за експроприиране на първия сегмент от магистралата [от Вермиче до Призрен] … през първите три месеца на 2010 г. ние ще започнем да съобщаваме предварителните решения за всички имоти, които ще бъдат експроприирани" както и за размера на компенсациите, каза Тачи.

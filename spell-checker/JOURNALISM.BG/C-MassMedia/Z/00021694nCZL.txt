Лавров отново потвърди позицията на Русия за Косово
					23/02/2007
					 
						БЕРЛИН, Германия -- Руският външен министър Сергей Лавров отново потвърди в четвъртък (22 февруари) позицията на страната си, че решението на косовския проблем трябва да бъде приемливо както за сърбите, така и за етническите албанци. "Никой не може да налага това решение - най-малкото Русия няма да участва в подобна схема", предупреди той по време на среща в Берлин с германския си колега Франк-Валтер Щайнмайер. Лавров също така изказа недоволство от факта, че целите в приетата отдавна резолюция на Съвета за сигурност на ООН за Косово не са изпълнени. Много малък брой от бежанците са се завърнали, а сигурността на сръбското малцинство не е достатъчна, каза той.
						Той направи изказването си на втория ден от преговорите във Виена между сръбските и косовските албански преговарящи, които обсъждат проектоплана на специалния пратеник на ООН Марти Ахтисаари за бъдещия статут на Косово. Нито една от страните не е отбелязала напредък. В петък двете делегации обсъждаха въпроси, свързани с икономиката и собствеността. (Блиц, Данас, Коха Диторе, Зери - 23/02/07; AП, Танюг, Бета, Kosovalive, Ройтерс, РИА Новости, РСЕ/РС - 22/02/07)

Папуляс: Гърция е "на ръба на пропаст"
					06/05/2010
					Гръцкият президент заклейми бомбения атентат в банка, който отне живота на трима души в центъра на Атина в сряда. 
					(AП, Ройтерс, Блумбърг, ФТ, ДПА, Гардиън, MaркетУоч - 06/05/10; AФП, AП, Ройтерс, ФТ, Би Би Си, РФЕ/РЛ, Юобзървър, ЮрАктив, AНА-MПА - 05/05/10)
 
					 
						
Две жени оставят цветя пред Марфин Банк, където трима души бяха убити в сряда (5 май). [Гети Имиджис]
						Трима банкови служители, включително една бременна жена, бяха убити при атентант със запалителна бомба в банка в центъра на Атина в сряда (5 май) по време на демонстрация, в която участваха 100 000 души, срещу плановете на гръцкото правителство да наложи още по-строги мерки за затягане на коланите. 
						Протестите бяха по време на 24-часовата национална стачка, която парализира страната, докато самолетните полети до и от Гърция бяха отменени, общественият транспорт не действаше, училищата и държавните услуги бяха затворени, а болниците бяха оставени да действат само с лекари за оказване на спешна помощ. 
						Изблици на насилие избухнаха, след като стотици демонстранти се опитаха да щурмуват парламента и други сгради, хвърляйки коктейли "Молотов" и камъни и нападайки полицаи, които използваха сълзотворен газ и гранати срещу тях. 
						Според съобщение на АП в четвъртък 15 цивилни лица и 41 полицаи са били ранени при сблъсъците в гръцката столица; 25 души са били арестувани досега. 
						Смъртта на тримата служители от Марфин Банк шокираха страната и лидерите й. 
						 "Нашата страна достигна до ръба на пропастта", предупреди президентът Каролос Папуляс в писмено изявление в сряда. "Наша е отговорността да не допуснем последната стъпка към нищото... Историята ще съди всички ни", добави той. 
						Премиерът Георгиос Папандреу също заклейми бомбения атентат и обеща, че извършителите ще бъдат изправени пред правосъдието. 
						"Ние сме дълбоко шокирани от нелепата смърт на тримата души, наши съграждани, които станаха жертва на убийствения акт", заяви пред парламента лидерът на управляващата партия ПАСОК. "Ето докъде водят безконтролното насилие и политическата безотговорност." 
						Той също даде ясно да се разбере, че неговото правителство няма да се поддаде на обществения натиск и да се откаже от планираните строги мерки, целящи да поставят под контрол финансите на страната. 
						"Предприехме тези мерки, за да запазим работни места, да защитим семейства, домакинства и работници," каза Папандреу. 
						Според споразумението за помощ, постигнато в неделя, гръцкият кабинет обеща нови данъци и съкращаване на разходите в замяна на заем на стойност 110 милиарда евро от страните от еврозоната и МВФ, за да се помогне на страната да избегне потенциална невъзможност да изплати огромния си дълг. 
						Новите строги мерки включват замразяване на заплатите в държавния сектор до 2014 г. и намаляване на добавките в сектора с 20%, увеличаване на ДДС от 19% на 23% и акциза върху горивото, алкохола и тютюна с 10%, както и въвеждането на единен данък върху печалбата. 
						Освен това правителството обеща да наложи нови данъци върху хазарта и имуществото, както и да увеличи "зеления данък", да намали или замрази държавните пенсии и да увеличи пенсионната възраст от 61 на 63 години. 
						Правителството, което отчаяно се нуждае поне от няколко милиарда евро, за да рефинансира дълга на 19 май, се надява да прокара проектозакон за новите мерки в парламента до четвъртък вечер, за да може да бъде активиран спасителния план. 
						"Единствената друга алтернатива е да се позволи на правителството да банкрутира, а ние няма да го позволим", каза Папандреу в сряда. 
						Но гръцките профсъюзи са против новите мерки за затягане на коланите в допълнение на онези, които вече бяха предприети през последните месеци. Председателят на главния профсъюз на работниците от държавния сектор АДЕДИ Спирос Папаспирос предупреди, че вероятно ще има още стачки. 
						"Ние няма да се откажем от борбата си срещу тези мерки", заяви той, цитиран от ДПА. 
						Междувременно гръцките банкови служители започнаха стачка в четвъртък в знак на протест срещу смъртта на техните трима колеги.

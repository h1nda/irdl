В сръбския дебат за бъдещето на Косово с чуват различни гласове 
					04/05/2005
					Докато Белград и Прищина се готвят за очакваното начало на преговорите по окончателния статут на Косово по-късно тази година, сръбските политици демонстрират разногласия по позицията, която трябва да се заеме. 
					От Елена Тусуп за Southeast European Times в Белград – 04/05/05
 
					 
						
Бившият външен министър на Сърбия-Черна гора каза, че най-добре за региона е Косово да стане независимо. [Aндрия Илич]
						С наближаването на началото на преговорите по окончателния статут на Косово, сръбските политици изразяват различни възгледи по бъдещето на провинцията. Бившият външен министър на Сърбия-Черна гора Горан Свиланович, член на Международната комисия за Балканите, заяви неотдавна, че би било най-добре за целия регион, ако Косово получи независимост, като докладът на неговата комисия предвижда "силни гаранции за правата на сръбското и другите малцинства," посочи Свиланович. 
						Подкрепата за независимостта остава спорен въпрос в самата Сърбия и Свиланович бе бързо подложен на атака от други политически фигури и от медиите. Сръбският президент Борис Тадич декларира, че макар възстановяването на сръбското управление в Косово да е изключено, Белград ще продължи да се противопоставя срещу пълна независимост. 
						"Това ще засили нестабилността в региона," каза Тадич, включвайки съседни държави. 
						Без съмнение е в ход оживена дискусия. Обаче според един анализатор, професорът по политически науки от белградският университетски Александар Митич, сръбските лидери тепърва трябва да формулират ясна платформа и да излязат с аргументи за такава позиция, вместо да повтарят лозунга "Никаква независимост!". Подобна ситуция съществува и в Прищина, заявява политическият лидер Ветон Сурой, но там нещата са обърнати. "Нашата преговорна позиция също не е брилятна - тя започва с независимост и завършва с независимост. Между двете обаче са формулирани твърде малко опорни точки," каза Сурой пред радио Б92 миналия месец. 
						Независимо от привидно непримиримите по позиции за независимостта двете страни обаче намират и допирни точки. Например те имат единно становище, че днешното статукво не може да се търпи повече и че правата на малцинствата са от решаващо значение. Освен това сърбите и косовските албанци са обърнали поглед напред към членството в ЕС. 
						В неотдавнашно интервю пред косовски телевизионен канал ръководителят на УМНИК Йесен-Петерсен каза, че според него преговорите по окончателния статут могат да започнат в края на септември или началото на октомври, като в тях ще участват представители на косовските албанци, техните сръбски омолози и международното присъствие. Три принципа ще формират основата на преговорите - никакво завръщане към ситуацията преди март 1999, никакво разделение на Косово и никакво обединение със съседни територии. 
						"Това, което става ясно, е, че Белград и Прищина ще бъдат най-важните и най-активните участници. Никой обаче не очаква Белград и Прищина да постигнат сами съгласие. Необходимо е международно присъствие по време на преговорите. Това присъствие все още се обсъжда, но окончателното решение ще бъде в ръцете на Съвета за сигурност на ООН. Той ще приеме резолюция, дефинираща финалния статут на Косово," заяви Йесен-Петерсен пред телевизия Коха Визион на 27 април.

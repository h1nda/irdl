Дипломатически дневник: Среща на лидерите на Албания, Гърция и Македония
					01/12/2009
					Премиерите на трите балкански държави обсъдиха защитата на националния парк "Преспа". Още в дипломатическите новини: турският премиер Реджеп Тайип Ердоган бе в Триполи; шведският външен министър Карл Билд посети Скопие.
					 
						
Гръцкият премиер Георгиос Папандреу (в центъра) и албанският му колега Сали Бериша позират заедно с жени в национални носии в националния парк "Преспанско езеро" в петък (27 ноември). [Гети Имиджис]
						
						Албанският премиер Сали Бериша и колегите му от Гърция и Македония - Георгиос Папандреу и Никола Груевски - проведоха неофициална среща в петък (27 ноември) край Преспанското езеро в Гърция, за да обсъдят възможностите за сътрудничество в защитата на националния парк "Преспа". Те се споразумяха да подпишат тристранно споразумение за защита на околната среда и устойчиво развитие в района, както и да насърчават сътрудничеството в областта на водните ресурси, предотвратяване на замърсяването и защитата от ерозия. 
						*** 
						Шведският външен министър Карл Билд, чиято страна заема ротационното председателство на ЕС, заяви в петък (27 ноември), че не очаква Гърция да наложи вето на присъединителните преговори на Македония с ЕС по време на срещата на върха на Съвета на Европа на 7 декември, независимо от дългогодишния спор за името между двете страни. Билд, който бе на кратко посещение в Скопие, се срещна с премиера Никола Груевски и външния министър Антонио Милошоски, за да обсъди процеса на евроинтеграция на Македония и позицията на страната по спора за името. 
						*** 
						Генералният секретар на НАТО Андерс Фог Расмусен пристигна в четвъртък (26 ноември) на двудневно посещение в Черна гора. Той проведе разговори с външния министър Милан Рочен, министъра на отбраната Боро Вучинич, премиера Мило Джуканович и президента Филип Вуянович. От Черна гора Расмусен отпътува за Босна и Херцеговина. 
						*** 
						
						Българският президент Георги Първанов и гръцкият му колега Каролос Папуляс се договориха на 24 ноември да търсят начини за задълбочаване на двустранните отношения. Първанов, който е на тридневно официално посещение, подчерта, че както София, така и Атина подкрепят европейската перспектива за всички държави от Западните Балкани. Двамата президенти обсъдиха събитията в Югоизточна Европа, ситуацията в Косово и Босна и Херцеговина, кипърския въпрос, спора за името с Македония и перспективите на Турция за членство в ЕС. 
						*** 
						Словения ще подкрепи европейския интеграционен процес на Македония, каза на 24 ноември словенският вътрешен министър Катарина Кресал след среща с колегата си от македонска страна Гордана Янкуловска. Разговорите между двамата министри засегнаха основно премахването на изискването на ЕС за визи за македонските граждани и сътрудничеството в борбата срещу организираната престъпност и трафика на хора. 
						*** 
						Либийският лидер Муамар Кадафи се срещна на 24 ноември с турския премиер Реджеп Тайип Ердоган в Триполи. Двамата обсъдиха мирния процес в Близкия изток и евентуални реформи в ООН. Кадафи настоява за слагане на край на настоящата система на ООН, при която петте постоянни членки на Съвета за сигурност имат право на вето. Ердоган се срещна също и с либийския си колега Багдади Махмуди. 
						
						(Различни източници -- 24/11/09-01/12/09)

Лайчак съзира заплаха от разделяне на БиХ 
					25/09/2008
					Настоящата ситуация в Босна и Херцеговина напомня за преобладаващите настроения в Чехословакия и Сърбия и Черна гора, преди двете държави да се разцепят, заяви в сряда върховният представител Мирослав Лайчак. 
					(Ройтерс, ДПА, АФП, Б92, Служба на върховния представител - 24/09/08; AKИ - 19/09/08)
 
					 
						
"Не можеш да твърдиш, че си за Босна и Херцеговина, и в същото време да третираш половината от страната като вражеска държава,” каза върховният представител Мирослав Лайчак. [СВП]
						Върховният представител Мирослав Лайчак предупреди в сряда (24 септември) че политическото напрежение в Босна и Херцеговина (БиХ) пречи на реформите в страната и би могло да доведе до разделянето й. 
						"Преживявал съм два пъти по-рано атмосферата, която наблюдавам днес в отношенията между Сараево и Баня Лука,” заяви словашкият дипломат в интервю за издавания в Сараево всекидневник „Дневни Аваз”. „Първият път беше в отношенията между Братислава и Прага, вторият път в отношенията между Подгорица и Белград. Всички знаем как завършиха нещата тогава,” каза Лайчак 
						Дейтънското мирно споразумение, което сложи край на конфликта от 1992-1995 г. в балканската страна, създаде БиХ като суверенна държава, съставена от две до голяма степен автономни области – мюсюлманско-хърватска федерация, наречена Федерация БиХ (ФБиХ) и управляваната от босненските сърби Република Сръбска (РС). 
						С наближаването на местните избори в страната на 5 октомври и без това лошите отношения между лидерите на бошнашката и на босненската сръбска общност се влошиха още повече. 
						По-рано този месец премиерът на РС Милорад Додик поднови заплахите си да свика референдум за независимост на областта, ако лидерите на бошнаците, босненските сърби и босненските хървати не успеят да стигнат до взаимно приемливо споразумение за конституционна реформа.
						Макар че Дейтънското мирно споразумение спомогна за спиране на кръвопролитията в страната, то доведе и до създаването на една от най-тромавите системи на управление в света. Всяка от областите има собствено правителство и парламент. Освен това има национален парламент и правителство и тристранно председателство, чиито членове представляват трите основни етнически групи в БиХ. 
						Международната общност отдавна призовава лидерите на БиХ да рационализират институциите на държавната власт. Бошнаците настояват за по-силно централно управление, докато босненските сърби държат на значителната автономия. 
						Харис Силайджич, член на тристранното председателство, представляващ бошнаците, сгъсти напрежението във вторник, когато заяви пред Общото събрание на ООН, че РС е „създадена в резултат на геноцида” в БиХ, добавяйки, че „е редно ООН да поправи грешките, допуснати във войната” и „да отправи ясно послание, че геноцидът няма да бъде възнаграден”. 
						В коментара си от сряда Лайчак разкритикува лидерите както на бошнаците, така и на босненските сърби. "Не можеш да твърдиш, че си за Босна и Херцеговина, и в същото време да третираш половината от страната като вражеска държава”, каза той за „Дневни Аваз”.
						Лайчак призова още лидерите на страната да спрат да се осланят на международната общност за решаване на проблемите си. 
						"Ако някой смята, че ще си стои в офиса на политическата институция и ще отправя отровни послания, докато международната общност му върши работата, значи нещо не е наред,” каза той. 
						Лайчак подчерта, че единственият начин да се промени структурата на БиХ е чрез съгласие между нейните народи.

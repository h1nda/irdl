КФОР и ЮНМИК са против връщането на сръбските сили в Косово 
					20/08/2007
					На сръбските сили "няма да им бъде позволено да се върнат", каза говорител на мироопазващите сили на НАТО в събота.
					(Б92 - 19/08/07; AФП, РСЕ/РС, Гласът на Америка, Б92 - 18/08/07; AП, Ройтерс, Балканска мрежа за разследващи репортажи, Сръбско правителство - 17/08/07)
 
					 
						
Войник от КФОР патрулира в етнически разделения град Митровица. Ръководените от НАТО мироопазващи сили и мисията на ООН заявиха през уикенда, че са против връщането на сръбски въоръжени части в Косово. [Гети Имиджис]
						В изявления, направени през уикенда, представители на НАТО и ООН в Косово отхвърлиха възможността да се разреши на Сърбия да изпрати стотици войници и полицаи в провинцията. 
						"На сръбските сили няма им бъде позволено да се върнат," каза говорителят на КФОР полковник Майкъл Кноп в събота (18 август). "КФОР отговаря за сигурността в Косово и няма намерение да разрешава подобен ход." 
						В петък говорителят на ЮНМИК Александър Иванко се противопостави на идеята, като я нарече "изключително безотговорна". 
						Миналата седмица косовските сърби поискаха Белград да изпрати войски, опасявайки се, че общността им може да стане обект на насилие. През март 2004 г. стотици домове, собственост на сърби и на представители на други малцинства, бяха изгорени по време на етнически бунтове в цялата провинция. 
						Позовавайки се на резолюция 1244 на Съвета за сигурност на ООН, високопоставен служител в Белград каза в петък, че е "крайно време" в провинцията да бъдат изпратени сръбски войници и полицаи, за да защитават етническите сърби, които живеят там. 
						Според съветника на премиера Воислав Кощуница, Александър Симич, резолюцията дава възможност на ограничен брой - "стотици, а не хиляди" - сръбски служители от силите за сигурност да се завърнат. 
						В Косово, където около 10 000 етнически албанци бяха убити по време на конфликта от 1998-1999 г., предложението на Белград предизвика гневни реакции. Улпиана Лама, говорителка на правителството, заяви, че искането на Симич е "абсурдно". 
						"Съдбата на сръбските сили бе решена през юни 1999 г.," каза Арбен Чирези, старши съветник на косовския премиер Агим Чеку. "Но изглежда на сръбския режим му е къса паметта и за съжаление остатъци от режима на (Слободан) Милошевич и неговата политика все още са живи." 
						Симич отправи този призив няколко дни, след като тройката на ЕС-САЩ-Русия, създадена от Контактната група да води преговорите за бъдещия статут на Косово, даде началото на нов кръг от преговори между Белград и Прищина. 
						Позициите на двете страни остават диаметрално противоположни. Косовските албанци, които са 90 % от двумилионното население на провинцията, настояват за пълна независимост от Сърбия. 
						Белград твърди, че може да се съгласи единствено на широка автономия, но предложението му не предвижда участие на косовските албанци в управлението на Сърбия. 
						Очаква се преговорите под ръководството на тройката на Контактната група да започнат на 30 август във Виена, когато тримата дипломати ще се срещнат поотделно с преговарящите екипи на сърбите и на косовските албанци.

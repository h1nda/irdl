Магазините в Хърватия могат да удължат работното си време до полунощ
					03/09/2008
					Нови, по-свободни разпоредби за работното време на магазините разбуниха профсъюзите и църквата.
					От Наташа Радич за Southeast European Times в Загреб -- 03/09/08 
 
					 
						
Нова разпоредба в Хърватия разрешава на магазините да бъдат отворени до полунощ. [Архив]
						Магазините в Хърватия обикновено работеха от 6 ч. сутринта до 9 ч. вечерта. Сега според новата разпоредба, собствениците могат да определят собствено работно време и да държат магазините отворени до полунощ. 
						Вицепремиерът Дамир Поланчец заяви, че разпоредбата ще бъде в сила най-малко до 11 октомври, когато официално приключва туристическият сезон. Тогава правителството ще преразгледа тази мярка. 
						Профсъюзите и католическата църква силно се противопоставят на новата разпоредба. Кресимир Север, председател на Независимия хърватски профсъюз заяви, че бизнес лобита са извоювали победа за сметка на работниците, които могат да се окажат принудени да работят на смени, продължаващи повече от осем часа, в нарушение на трудовия кодекс. 
						"Ясно е, че новата разпоредба за работа до полунощ е наложена от някой, който шофира до и от местоработата си. Как един работник в магазин ще успее да затвори в полунощ, да почисти и после да се прибере вкъщи?", заяви Север на пресконференция. "Повечето [не могат да си позволят] да имат коли. Те използват обществения транспорт, който след полунощ често пъти вече не функционира." 
						Местната власт в туристическия крайбрежен район обаче подкрепи промяната. Същевременно хърватската национална телевизия излъчи предаване, в което чуждестранни гости единодушно призоваха за удължено работно време на магазините по време на сезона, каквато е практиката в други европейски страни със значителна туристическа индустрия. 
						Предприемаческите асоциации официално запазиха неутралитет и отказаха да коментират, опасявайки се от недоволството на работниците.

Нова сделка разгневи опонентите на АЕЦ „Белене”
					15/04/2011
					Сделка, която принуждава България да подпише окончателен договор за изграждането на АЕЦ „Белене”, предизвика остри критики.
					От Светла Димитрова за Southeast European Times от София – 15/04/11
 
					 
						
Демонстрант с газова маска участва в протест срещу АЕЦ „Белене”. [Ройтерс]
						Българската "Национална електрическа компания" (НЕК) и руската „Атомстройекспорт” подписаха на 5 април споразумение, което предизвика нов политически скандал и разгневи противниците на проекта за АЕЦ „Белене”. 
						С подписването на Анекс 12 към първоначалното споразумение от ноември 2006 г. двете страни се договориха да продължат неговия срок до края на юни тази година. Освен това те се задължават да положат всички усилия за сключването на окончателен договор за проектиране, доставка и строителство (ПДС) за проекта „Белене” до 1 юни. 
						При обявяването на сделката, малко след като тя беше сключена, българският министър на икономиката и енергетиката Трайчо Трайков, който не е участвал в преговорите с руснаците, нарече правно обвързващия документ „пълна глупост”. 
						 „За мен това показва, че очевидно в България руският натиск понякога е по-силен от способността на някои хора, призвани да защитават националния интерес на България, да му се противопоставят”, заяви Трайков. 
						Критики изказаха и българите, които са против проекта „Белене”. 
						Подписването на Анекс 12 е „най-сериозният скандал в историята на българския преход”, написа Едвин Сугарев в сайта Svobodata.com. „Това е скандал, който предопределя геополитическата съдба на страната ни, който накърнява националната ни независимост и който ни срива обратно до унижението да бъдем само придатък и покорен слуга на руските имперски интереси – каквато беше България преди 1989 г.” 
						„В момента казусът с АЕЦ “Белене” е политическият дневен ред на страната ни”, продължава Сугарев. „Статусът ни на свободна и демократична страна, енергийната ни, икономическа и политическа независимост, реалните ни позиции като член на ЕС и НАТО” зависят изцяло от начина, по който България ще реши този въпрос. 
						 „Време е да бъде спряно не политическото говорене за най-големия и опасен за България проект, а политическото лицемерие по този повод”, пише Иво Инджев в своя блог.
						"АЕЦ “Белене” не е чисто икономически въпрос – не е такъв за България, още по-малко пък за Русия”. Инджев смята, че за руснаците е от огромно значение да инвестират милиарди в проект, който ще им даде възможност за „пробив в европейската енергийна отбрана срещу руската инвазия”. „Стратегическият ефект ще бъде светкавичен, а икономическата възвращаемост... с хоризонт от десетилетия напред.” 
						Не всички блогери обаче са абсолютно съгласни. 
						 „Белене” не е лош проект”, пише denjane. Ако имаше сериозни опасения, пише тя, „Европейската комисия щеше да направи независима оценка и да каже, ако има проблем”. 
						Тя обаче отбелязва, че проектът „трябва да бъде и изгоден”. 
						 „Ползите обаче не са ясни. Защото никой досега не е излязъл по телевизията с листче в ръка, на което да пише прогнозна цена на тока със и без АЕЦ, със и без въглища или оптимистичното и песимистичното потребление на ток през следващите 50 години, както и за цената на газа, който се ползва в нашите ТЕЦ-ове.”

Дипломатически дневник: Словенското посолство в Македония поема роля на представителство на НАТО
					23/01/2007
					Словенското посолство в Скопие стана нова точка за контакт с НАТО, тъй като оказва помощ на Македония в подготовката й за бъдещото членство. Още в дипломатическите новини: хърватският премиер Иво Санадер се срещна с папа Бенедикт XVI; Румъния и Украйна откриха нов граничен пункт.
					
 
					 
						
Македонският външен министър Антонио Милошоски (вляво), словенският външен министър Димитрий Рупел (в средата) и македонският министър на отбраната Лазар Еленовски се срещнаха в Скопие в петък (19 януари). [Томислав Георгиев]
						Словенското посолство в Скопие обяви, че е поело ролята на посолство на НАТО за контакти в Македония, считано от 1 януари. Словения обеща пълна подкрепа на Македония в "ускорената й подготовка" за членство в Алианса и ще работи за подобряване на комуникациите с македонските граждани и институции, повишавайки информираността на обществото за ползите и задълженията, произтичащи от членството в НАТО. Словенският външен министър Димитрий Рупел посети Скопие в петък (19 януари). 
						*** 
						По време на посещение в Загреб миналата седмица гръцкият премиер Костас Караманлис поздрави Хърватия за напредъка й. Той каза, че страната може да служи за пример на останалите страни в региона по отношение на евроатлантическата интеграция. Изказването бе направено след разговорите на Караманлис с хърватския му колега Иво Санадер. 
						*** 
						Папа Бенедикт XVI даде в сряда (17 януари) частна аудиенция на хърватския премиер Иво Санадер. След това Санадер каза, че папата е показал голям интерес към преговорите на Загреб за присъединяване към ЕС и е приел поканата му да посети Хърватия в бъдеще.
						*** 
						Върховният представител в Босна и Херцеговина Кристиан Шварц-Шилинг и върховният представител на ЕС по въпросите на сигурността Хавиер Солана осъдиха всеки опит да се обвързва бъдещето на босненската сръбска автономна област Република Сръбска (РС) с въпроса за статута на Косово. След разговори със Солана и с еврокомисаря по разширяването Оли Рен в сряда (17 януари) в Брюксел Шварц-Шилинг заяви, че ЕС изразява недоволство от някои коментари в Белград, намекващи, че решението за статута на Косово ще повлияе върху РС.
						*** 
						Определянето на окончателния статут на Косово няма да застраши сигурността в региона, бяха единодушни румънският министър на отбраната Сорин Фрунзаверде и гостуващият му македонски колега Лазар Еленовски. Те заявиха, че регионалното сътрудничество е ключът към евроатлантическата интеграция и стабилността на Югоизточна Европа. 
						*** 
						
Румънският президент Траян Бъсеску и украинският му колега Виктор Юшченко откриха миналата седмица нов общ граничен контролно-пропускателен пункт над р. Тиса при Сигету Мармацией и Солотвино. Те обсъдиха и двустранните отношения, като изразиха интерес към повишаване на сътрудничеството в енергийния сектор. 
						
(Различни източници --16/01/07-23/01/07)

САЩ и Русия поставят нов СТАРТ в съкращаването на оръжията
					09/04/2010
					Американският президент Барак Обама и колегата му от Русия Дмитрий Медведев определиха новия Договор за съкращаване на стратегическите ядрени оръжия като историческо събитие в отношенията между бившите врагове и стъпка към понататъшно допълнително съкращаване на оръжията.
					(Уошингтон Поуст, АП, Найн o'клок - 09/04/10; Ройтерс, АП, АФП, ДПА, Би Би Си, Си Ен Ен, Ню Йорк Таймс, Уошингтон Поуст, ФТ, РСЕ/РС, Гласът на Америка, Агенция София нюз, Dnevnik.bg, Медиапул, Кроейшън Таймс, Euobserver, Белия дом – 08/04/10)
 
					 
						
Американският президент Барак Обама (вдясно) посреща президента на Румъния Траян Бъсеску в резиденцията на американския посланик в Прага в четвъртък (8 април). [Гети Имиджис]
						Подписването на нов пакт за съкращаване на оръжията между САЩ и Русия в четвъртък (8 април) в Прага е знак за продължаващото подобряване на отношенията между бившите противници от Студената война. 
						Американският президент Барак Обама и колегата му от Русия Дмитрий Медведев подписаха нов вариант на Договора за съкращаване на стратегическите ядрени оръжия (СТАРТ) в Пражкия замък, резиденция на чешкия президент. Двамата приветстваха споразумението като особено важно както за двете страни, така и за контрола върху въоръженията в световен мащаб. 
						Договорът, който трябва да бъде ратифициран от законодателните органи на двете държави, заменя изтеклия през декември 2009 г. договор СТАРТ от 1991 г. След влизането в сила на новото споразумение всяка от страните ще трябва през следващите седем години да намали броя на разположените в оперативна готовност ядрени бойни глави до 1 550. 
						Според изявление, разпространено от Белия дом в четвъртък, съкращаването на ядрените бойни глави до 1 550 е по-ниско със 74 % спрямо максималния брой, определен в първоначалния вариант на договора СТАРТ, и е с 30 % по-малко от арсенала, установен в Договора от Москва от 2002 г. 
						САЩ и Русия също така ще трябва да намалят наполовина броя на разположените и неразположените в оперативна готовност ракетни установки и тежки бомбардировачи, оборудвани за ядрени оръжия, с което техният брой ще бъде съкратен до 800. Новият договор СТАРТ ограничава и броя на разположените в оперативна готовност балистични ракети и тежки бомбардировачи до 700 за всяка страна. Проверката ще се осъществява чрез 18 инспекции на място всяка година. 
						"Този ден показва решимостта на САЩ и Русия - двете страни, които притежават над 90 % от ядрените оръжия в света - да изпълняват отговорно ролята си на световни лидери", заяви Обама в обръщение към стотиците официални представители в „Испанската зала" на ренесансовия замък. 
						Определяйки пакта като "изгодна за света ситуация", Медведев заяви, че той отваря нова ера в американско-руските отношения, като същевременно позволява и засилване на сътрудничеството в други области. Той отбеляза обаче, че двете страни продължават да са на различни становища по отношение на планираната система за противоракетна отбрана на САЩ в Източна Европа. 
						Малко преди церемонията по подписването Кремъл разпространи декларация, в която предупреди, че новият договор СТАРТ може да не влезе в сила, ако САЩ разширят системата за противоракетна отбрана по начин, който създава значителна заплаха за Русия. 
						Обама посочи, че двете страни са се споразумели за провеждането на „задълбочен диалог" по въпроса. 
						По-късно в четвъртък Обама бе домакин на работна вечеря с лидери от Източна Европа: България, Хърватия, Чехия, Естония, Унгария, Латвия, Литва, Полша, Румъния, Словакия и Словения. Той положи усилия да убеди своите гости, че размразяването на американско-руските отношения няма бъде в ущърб на съюзниците на Вашингтон в региона. 
						По въпроса за евентуалните нови санкции на ООН срещу Иран във връзка с ядрените амбиции на страната Обама заяви, че Русия и САЩ работят заедно по този въпрос в Съвета за сигурност на ООН. 
						Медведев изрази съгласие, като посочи: "Не можем да си затваряме очите за това". Той отбеляза също, че санкциите срещу Иран трябва да бъдат "добре замислени" и да не създават трудности за народа на страната.

Ръководителят на ПМЕС заявява, че постигането на стандартите на ЕС ще бъде невъзможно, докато полицейската система на БиХ не бъде реформирана
					30/05/2005
					 
						САРАЕВО, Босна и Херцеговина (БиХ) -- В изявление, публикувано в неделя (29 май), началникът на Полицейската мисия на ЕС Кевин Карти заяви, че докато полицейската система на БиХ не бъде напълно реформирана, постигането на европейските стандарти в този сектор ще бъде невъзможно. Ефективното преустройство изисква прекосяването на сегашните граници между областите, каза Карти, добавяйки, че въз основа на работата на експерти е изработен проект за карта на полицейските райони и че законодателите в Република Сръбска (РС) би трябвало да подкрепят проекта. В понеделник парламентът на РС трябваше да проведе заседание във връзка с плановете за реформа.
						Други новини: Главният заместник върховен представител Лари Бътлър заяви, че колебливостта, демонстрирана от властите в БиХ по отношение на реформите и евроинтеграцията, представлява най-голямата пречка за увеличаването на чуждите инвестиции в страната. Коментарът му се появи в понеделнишкия брой на ежедневника от Баня Лука "Независне новине". (Независне новине - 30/05/05; ПБС БиХ - 29/05/05)

Разследване на измамата на века в Сърбия 
					11/10/2011
					Седемнадесет заподозрени са задържани за измама за над 10 млн. евро.
					От Биляна Пекушич за Southeast European Times от Белград -- 11/10/11
 
					 
						
Въгледобивната мина "Колубара", на 60 км от Белград. [Ройтерс]
						Обществото все още е потресено една седмица след арестите на 17 души, включително на двама бивши директори на държавната мина "Колубара". Бившите директори Драган Томич и Владан Йовичич, осем изпълнителни директори и седем собственици на частни фирми, с които "Колубара" е правила бизнес, бяха арестувани на 4 октомври. 
						Министърът на правосъдието Снежана Малович заяви, че обвинението няма да спре на тази фаза и че Сърбия никога повече няма да бъде възприемана като страна, където корупцията е приемлива, а крадците защитавани. 
						"Предварителното съдебно производство започна заради подозрение, че активите на "Колубара" са били използвани незаконно чрез наемане на строителни машини от частни компании и осигуряване на материална печалба на други корпорации и лица", заяви за SETimes прокурорът по дела за организирана престъпност Милко Радисавлевич. 
						Изпълнителните директори са заподозрени в злоупотреба със служебно положение с цел присвояване на близо 2,9 млн. евро, позволявайки на частни компании да присвоят незаконно 9,2 млн. евро. 
						Според документите директорите на "Колубара" са наели машини за строителство от частни собственици, без да организират публичен търг за възлагане на обществени поръчки. 
						Директорите са увеличавали плащанията чрез надписване на работни часове, например за булдозери, които са работили непрекъснато по 24 часа на ден. Освен това те са плащали два или три пъти за една машина да свърши една и съща работа, като лъжливо са отчитали, че багерите са работили по 30 поредни дни, а работниците по 90 часа без почивка. 
						"Оперативните разходи за лизинг на машините са се увеличили през 2009 г. с 80 %, или с 40 млн. евро", каза за SETimes сегашният директор на "Колубара" Небойша Черан. 
						Черан беше назначен на длъжността, след като арестуваните сега директори напуснаха постовете си през 2009 г. 
						Повечето от арестуваните обвиняват Томич, като казват, че той е взел решението да наеме машините и да въведе фалшиви данни, за да отчете плащания за дейности, които никога не са били извършвани. 
						Той е похарчил милиони държавни средства в "Колубара", като е правил дарения за църкви, спортни клубове, частни лица и организации, включително националистическата организация "Двери сръпске" ("Сръбски врати"). 
						Демократическата партия на Сърбия (ДПС) на бившия министър-председател Воислав Кощуница сложи Томич начело на "Колубара" по време на управлението на Кощуница. ДПС, която сега е опозиция, поиска "да се определи отговорно и безпристрастно дали е имало нарушения на закона в това предприятие и кой е отговорен". 
						"Много е опасно, ако арестите са с цел политическо разчистване на сметките с опонентите", заяви говорителят на ДПС Петър Петкович за SETimes. 
						Велимир Илич, бивш министър на инфраструктурата в правителството на Кощуница, обясни, че високите разходи на "Колубара" не са били обсъждани никога на правителствените заседания. 
						"Това беше практика в продължение на години, не само по време на нашето правителство, а също преди 2000 г.", каза Илич за SETimes. 
						Все пак бившият генерален директор на "Колубара" Слободан Джерич, който заемаше тази длъжност по време на управлението на убития министър-председател Зоран Джинджич, беше сред първите, които предупредиха за кражби в предприятието преди години. 
						"Според някои изчисления на държавата са нанесени вреди на стойност 550 млн. евро чрез използване на частни машини от 2004 до 2009 г.", заяви Джерич за SETimes. 
						Други, замесени в случая с "Колубара", са бизнесмените Радослав (Кене) Саватиевич и Витомир Димитриевич. 
						Преди да бъде изправен пред съда, Саватиевич бе под домашен арест няколко месеца по подозрение във фиктивен строеж на околовръстни пътища около Пожарево и Смедерево. 
						"Колубара" е вземала на лизинг машини от три фирми, собственост на Саватиевич, и е продавала въглища на ниски цени на негова четвърта фирма. 
						Около 100 собственици на машини са работили с "Колубара", включително снахата на кмета на Ягодина Драган (Палма) Маркович, председател на партията "Единна Сърбия" в управляващата правителствена коалиция. 
						Вероятно разследването ще обхване още лица, периоди от време и сфери, например търговията с въглища.

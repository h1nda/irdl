Йоргос Вулгаракис: Олимпиадата в Атина ще бъде най-безопасната в историята
		09/08/2004
		Министърът на обществения ред на Гърция Йоргос Вулгаракис казва, че неговото правителство не разчита на случайности, когато става въпрос за сигурността на Олимпиадата в Атина. В това специално интервю с кореспондента на Southeast European Times Джордж Анагностопулос той говори за мерките, което се предприемат.
		От Джордж Анагностопулос за Southeast European Times от Атина - 09/08/04
 
		 
			
Министърът на обществения ред на Гърция Йоргос Вулгаракис (вдясно) наблюдава как член на полицейските специални сили за борба с тероризма изпълнява упражнение за сигурност на игрите в Атина. [AФП]
			Около 1 млрд. евро са изразходвани за защитата на летните Олимпийски игри 2004, които започват в Атина тази седмица. Според министъра на обществения ред на Гърция Йоргос Вулгаракис правителството на разчита на случайности, когато става въпрос за сигурността. Това ще бъдат най-безопасните игри в историята, казва той.
			
SE Times: Колко души в униформа ще бъдат наети за обезопасяване на Олимпийските игри и колко пари са изразходвани по мерките за сигурност?
			
Йоргос Вулгаракис: Около 1 млрд. евро, което означава само за сигурността сме изразходвали най-голямата сума в историята Олимпийските игри - огромна сума за страна с финансовия профил на Гърция. Става въпрос за множество хора, надхвърлящи броя на тези, които са се занимавали с въпросите на сигурността през последните години. В областта на сигурността ние решихме да не пожалим никакви средства и да не пренебрегнем нито един аспект.
			
SE Times: Гърция помоли НАТО за помощ при гарантиране сигурността на игрите. За какво точно бе помолено и какво в действителност ще получи Гърция от НАТО?
			
Йоргос Вулгаракис: Ние помолихме за международна помощ в сферите, които не са по силите ни и от които няма да имаме нужда след приключването на игрите - например, морски патрули извън нашите териториални води, или специализирано оборудване за следене на радиологичните и химическите опасности.
			
SE Times: Не забранява ли гръцкият закон присъствието на чуждестранни войски на гръцка територия?
			
Йоргос Вулгаракис: Ние говорим не за армия, а по-скоро за специализирани хора - инженери, специалисти по наранявания, белодробни специалисти, експерти, занимаващи се със специфични и особени инциденти. В рамките на международните организации се води дискусия за това как членовете на един съюз могат да допринасят по ефективен начин за опазването на отделен съюзник. Това не означава присъствието на въоръжени хора по улиците; става въпрос за нещо съвършено различно.
			
SE Times: Неотдавнашните бомбени нападения в Истанбул събудиха опасения, че делегациите на определени страни на игрите ще бъдат застрашени. Взима ли Гърция допълнителни мерки за делегациите на някои страни?
			
Йоргос Вулгаракис: Първо, съществува международна оценка за заплахите, които категоризира страните на основата на конкретни нива на заплахи спрямо тях в миналото. В съответствие с тази международна оценка някои страни изискват повече внимание и защита отколкото други. Това не означава, че другите страни няма да имат същата степен на безопасност.
			
SE Times: Каква е ползата от сътрудничеството между гръцките въоръжени сили и армията на САЩ.
			
Високотехнологичен дирижабъл лети над Партенона в Атина. Въздушният кораб ще изпраща снимки в главния команден център за сигурност на Олимпиадата в Атина, което е част от масивен план за обезопасяване на игрите. [AФП]
			
Йоргос Вулгаракис: Тя е голяма - в тренировките, образованието, участието в учения и овладяването на специализирани технологични области. Гърция разви своя система за сигурност - нова технологична еволюция, наречена С4І, която за първи път в света ще бъде приложена в такъв голям мащаб. Гръцката полиция ще има най-големия резерв на подготвен персонал в Европа, ако не и в света от гледна точка на действия в условията на кризи. Те са се преминали най-доброто обучение, което светът би могъл да предостави.
			
SE Times: Изказват се опасения, че камерите по улиците са натрапчиви и нарушават личната свобода. Ще останат ли камерите след игрите и ако да, какво ще предложат те на гражданите?
			
Йоргос Вулгаракис: Te ще бъдат използвани от транспортната полиция за изпълнението на техните задачи, без да се нарушават някакви човешки права или свободи. Ние сме се ангажирали да проведем дискусия след игрите по въпроса за степента на използване на тези съоръжения.
			
SE Times: От какъв вид нападения нашата система за сигурност е разработена да ни защитава?
			
Йоргос Вулгаракис: Всичко, което се счита за вероятно да се случи е взето предвид и е планирано съответното противодействие. Например, това, което се случи в Мадрид - ние вече изпробвахме подобен сценарий в рамките на съвместно учение с британските ни партньори. Ние не искаме да разстройваме живота в града. Не сме заинтересовани от създаването на безпорядък; с изключение на олимпийските платна по големите пътища, останалата част от града ще остане необезпокоявана. Всеки ще може да ходи където си иска без ограничения. Около олимпийските съоръжения ще има периметър за контрол и проверка на външните лица. Приближаването до помещенията ще става в съответствие със специална процедура.
			
SE Times: Вие наскоро заявихте, че случаят с терористичната група "17 ноември" не е приключил. Какво имахте с това предвид?
			
Йоргос Вулгаракис: Всички техни престъпления са разкрити и убийците са осъдени и вкарани в затвора. Те не могат повече да навредят на никого. Някои въпроси обаче остават - например, къде е оръжието, печатната машина, марката? Докато не бъде отговорено на всички тези въпроси, случаят няма да бъде приключил.
			
SE Times: В този момент разбира се вниманието на правителството е съсредоточено изцяло върху Олимпиадата. Има обаче други важни въпроси, които изискват действия: модернизацията, новите законодателни структури, преустройството на министерството. Бихте ли могли да ме запознаете с две-три неща, които можем да очакваме от Вас след началото на октомври?
			
Йоргос Вулгаракис: Единственото нещо, което мога да Ви кажа е, че много усилия бяха положени за подготовката, за да могат всички тези въпроси да узреят в такава степен, че аз да бъда в състояние да ги обява публично след Игрите. Мисля, че най-важното е гражданите да отчитат факта, че най-голямото предизвикателство за гръцката полиция ще бъде след края на Олимпийските игри.
			
SE Times: Вие сте министър само от четири месеца и отговаряте за най-съществената и важна част от Олимпийските игри - сигурността. Бяхте ли в състояние да направите промени в начина, по който предишното правителство се занимаваше с отделните въпроси?
			
Йоргос Вулгаракис: Разбира се аз промених някои неща. Ускорих някои неща, други отмених и т.н.
			
SE Times: Как правителството компенсира липсата на опит, дължаща се на дългото отсъствие на партията Нова демокрация от властта?
			
Йоргос Вулгаракис: Мисля, че е очевидно, че ние се справяме с работата много ефикасно. На европейските избори през юни ние спечелихме два пъти повече места от опонентите ни.

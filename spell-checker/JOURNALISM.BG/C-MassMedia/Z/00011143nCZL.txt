Румъния няма да гласува резолюция на СС на ООН за МНТ
15/06/2004
Румъния подписа двустранно споразумение със САЩ през 2002 г. за отказ от екстрадиране на граждани към Международния наказателен трибунал. Сега обаче страната заявява, че ще се въздържи при гласуването на проекторезолюция, която цели да удължи имунитета на американския военен персонал.
От Овид Барбулеску за Southeast European Times в Букурещ -15/06/04
 
 
Румъния няма да гласува по резолюция за МНТ в СС на ООН.[Файл]
Румъния ще се въздържи при гласуването в Съвета за сигурност на ООН по резолюция, даваща имунитет от Международния наказателен съд на американски военен персонал, каза румънският външен министър Мирча Джоана.
След консултации с външните министри на постоянните и непостоянни членки на Съвета за сигурност и с американски дипломати Румъния е решила да се въздържи при вота, каза Джоана.
Посланикът на Румъния в ООН Михнея Моток каза, че страната му ще запази неутрална позиция по време на това, което той определи като сложен международен дебат.
През 2002 г. Румъния стана първата европейска страна, подписала двустранно споразумение със САЩ за отказа от екстрадиране на граждани към МНТ. Правителството бе подложено на остри критики от представители на ЕС заради подписването на такова споразумение без предварителна консултация по въпроса с Европейската комисия.
Въпреки че споразумението е все още в сила, то тепърва трябва да се обсъди и ратифицира от румънския парламент. Като държава-кандидат за членство в ЕС и силен регионален военен партньор на САЩ Румъния е в деликатно положение с оглед лавирането между различни изисквания.
САЩ се нуждаят от най-малко девет гласа " за" сред членките на Съвета за сигурност, за да бъде приета резолюцията, даваща имунитет на американските военни от МНТ. Резолюцията бе предложена миналия месец, но след това оттеглена. САЩ се надяват, че предложението ще бъде прието преди 1 юли, когато действието на предходна резолюция по този въпрос изтича.

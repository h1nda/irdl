Албания поема ротационното председателство на ПАЧИС
					06/07/2011
					Тирана поема юздите до края на годината. Други бизнес новини: България и Русия се договарят да продължат преговорите по проекта за атомната електроцентрала в Белене, а "Фич" повишава кредитния рейтинг на Румъния.
					 
						
Председателят на албанския парламент Жозефина Топали (вдясно). [Reuters]
						
						Албания пое ротационното председателство на Парламентарната асамблея на черноморското икономическо сътрудничество (ПАЧИС) на церемония в Киев в понеделник (3 юли). През следващите шест месеца председателят на албанския парламент Жозефина Топали ще председателства организацията. ПАЧИС включва Албания, Азербайджан, България, Армения, Грузия, Гърция, Молдова, Румъния, Русия, Сърбия, Турция и Украйна. 
						Въпреки глобалната финансова криза икономиките в Югоизточна Европа продължават с реформите на своите разпоредби, засягащи бизнеса, според доклада "Да правиш бизнес в Югоизточна Европа 2011", публикуван от Международната финансова корпорация на Световната банка в сряда (29 юни). Документът анализира лекотата, с която се прави бизнес в 22 града в Албания, Босна и Херцеговина, Косово, Македония, Молдова, Черна гора и Сърбия. Оценяват се четири области: стартиране на нов бизнес, издаване на строителни разрешения, регистриране на собственост и прилагане на договори. Сред фокусите на доклада са Скопие и Баня Лука, отличени за най-голям цялостен напредък. 
						Лихвените проценти в България са по-ниски от тези в Румъния, но много по-високи от тези в Гърция, според проучването на икономисти от "Уникредит Булбанк". Документът, публикуван в понеделник (4 юли), разглежда десет държави в Централна и Източна Европа през периода 2007-2010 и разкрива, че делът на "лошите" кредити е най-висок в Румъния, където е 20,5%. 
						
						България и Русия се договориха да продължат преговорите за проекта за атомната електроцентрала в Белене с още три месеца, съобщи българският министър на икономиката, енергетиката и туризма Трайчо Трайков в петък (1 юли). Предишното споразумение, което беше подписано през април и изтече в края на юни, даде на двете страни още време да разгледат нерешените въпроси като допълнителни предпазни механизми и разходите по проекта.
						Рейтинговата агенция "Фич" повиши дългосрочния кредитен рейтинг на Румъния до BBB- в понеделник (4 юли), като по този начин го изведе до инвестиционно ниво. Агенцията обясни, че решението за това повишение- първото от почти три години - е взето на фона на успешните усилия на Румъния да овладее бюджетния си дефицит и да преодолее двугодишната рецесия. 
						Рейтинговата агенция "Стандард енд Пурс" предупреди в понеделник (4 юли), че настоящите предложения за участие на частни банки в пакет за спасяване на външния дълг на Гърция всъщност ще представлява "селективна неплатежоспособност". Немски и френски финансови институции вече са дали принципното си одобрение за този ход, за да се даде време на страната да се справи с дълговете си. Ако планът бъде одобрен, той ще включва преструктурирането на до 30 милиарда евро от гръцкия правителствен дълг. 
						
						Сърбия ще получи 137 милиона евро от Германия за различни проекти, насочени към енергетиката, институциите и безработицата. Повечето от парите ще отидат за енергийни проекти и по-конкретно за модернизация на водноелектрическата централа Власина, обяви вицепремиерът Божидар Джелич в петък (1 юли). 
						
						Истанбул ще оглави списъка на 132 града, където туризмът се очаква да се развива с най-бързи темпове тази година, разкри световният индекс "Целеви градове" на "Мастъркард" в събота (2 юли). Според компанията приходите от туризъм в турския град ще достигнат 10,2 милиарда долара, което е повишение с 30,1 % на годишна база. 
						
						Гръцкият министър на развитието Михалис Хрисохоидис обяви в понеделник (4 юли), че приблизително 20 000 нови компании ще получат субсидии в брой на стойност до 10 000 евро при условие, че не уволняват работници. Програмата, целяща да овладее съкращенията в частния сектор, започна преди пет години и ще продължи през септември. 
						
						Хърватия емитира в четвъртък (30 юни) правителствени еврооблигации на стойност 750 милиона евро. Облигациите са с падеж 2018 г. и купонен процент 5,875. Те са били изкупени почти незабавно. 
						
						Различни източници -- 29/06/11 - 6/07/11

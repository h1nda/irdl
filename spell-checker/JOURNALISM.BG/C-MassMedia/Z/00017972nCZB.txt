БиХ чества режисьорката Ясмила Збанич
					20/03/2006
					"Гърбавица", който е дебютът на 31-годишната босненска режисьорка Ясмила Збанич, спечели тазгодишната награда "Златната мечка" на фестивала в Берлин. Чрез историята на самотна майка, който отглежда дъщеря си в следвоенно Сараево, филмът описва агонията на жените, изнасилени по време на етническото прочистване в конфликта през 1991-1995 г. Збанич разговаря с кореспондента на SETimes Антонио Пърленда за своята работа, положението в БиХ и постиженията на страната във филмовата индустрия.
					От Антонио Пърленда за Southeast European Times в Сараево – 20/03/06
 
					 
						
Ясмила Збанич с наградата "Златната мечка" от Берлинския международен филмов фестивал. [Снимка от Сенад Губелич]
						По-рано този месец повече от 4000 зрители в олимпийската зала "Зетра" в Сараево поздравиха младата босненска режисьорка Ясмила Збанич за нейния филм "Гърбавица", спечелил най-голямата награда на тазгодишния филмов фестивал в Берлин. 
						Официалната европейска премиера, проведена на 1 март в залата, построена за зимните олимпийски игри през 1984 г., бе най-голямата филмова презентация, организирана някога в Сараево. Тя бе кулминацията на празненствата, които започнаха в цяла Босна и Херцеговина (БиХ) на 19 февруари, когато филмът спечели наградата "Златната мечка" на филмовия фестивал в Берлин. 
						 "Гърбавица" е дебютният игрален филм на Збанич и илюстрира агонията на жените, изнасилени по време на етническото прочистване в конфликта през 1992-1995 г. в БиХ. Сюжетът е изграден около историята на самотна майка на име Есма, която отглежда 12-годишната си дъщеря Сара в следвоенно Сараево. Проблемите започват след училищна екскурзия, когато Сара започва да задава въпроси за миналото на майка си и в крайна сметка се стига до болезнени отговори. 
						 "Наистина не исках да правя филм, който да има политическа тема", заяви за Southeast European Times 31-годишната Збанич в Сараево, където тя живее със съпруга си и с 5-годишната си дъщеря. "Не исках да включвам в него проблеми на всекидневната политика. Исках да покажа само взаимоотношенията между майка и дъщеря." 
						За БиХ, която е страна, бореща се да преодолее лошото икономическо положение, като последица от войната, наградата от Берлин дава надежда, че съществува област, в която босненците могат да се конкурират с останалата част от света. 
						"В страната ни има твърде много неща, които не вървят както трябва", твърди Збанич. "А все още съществува голямата грешка в мисленето, че нещата, такива каквито са, не могат да бъдат променени. Наистина вярвам, че човек може да промени много неща. Всеки от нас има позитивна енергия, която трябва да се отприщи. Просто трябва да вярваш в нещата, които вършиш." 
						Освен успеха на филма, хората на Сараево приветстваха и речта на Збанич на церемонията по връчване на наградата в Берлин, по време на която тя напомни на присъстващите, че обвинените във военни престъпления Радован Караджич и Ратко Младич, които са и главните инициатори на етническото прочистване в БиХ, все още са на свобода. 
						 "След края на филма, когато видях, че хората са развълнувани, исках да използвам този миг, за да каже нещо, което е много болезнено за мен, като гражданка на Сараево. Факт е, че 14 години след началото на войната, хората все още не могат да арестуват двама жалки военнопрестъпници. Това за нас, които живеем в града, който бе систематично разрушаван ден след ден по време на агресията, е изключително потискащо", заяви Збанич за SETimes. 
						 "След 1992 г. когато научих за масовите, системни изнасилвания и се срещнах с жертвите, осъзнах, че искам да направя нещо. Гърбавица е част от Сараево срещу моята сграда, и бе завладяна от босненските сърби през 1992 г. На войната гледах като на опасност за мен и семейството ми. Но същевременно съчувствах на хората, които живееха там. В същото време се страхувах ужасно за тази част от града и я обичах много. А и името "Гърбавица" звучи тъжно, както и сюжетът на филма", заяви тя. 
						
Збанич и екипът на "Гърбавица" на премиерата на филма в олимпийската зала "Зетра" в Сараево. [Снимка от Амер Каймович]
						Сега в БиХ се отнасят към Збанич като към героиня. Организации на жени, станали жертви по време на войната, изразиха възхищението си от нея, заради това, че бе успяла да покаже болката им на света. Сто деца от началното училище в Гърбавица я посрещнаха на летището в Сараево при завръщането й от Берлин, а градските власти я удостоиха с най-престижните награди на Сараево - "6 април" и Ключовете на града. 
						Силно емоционалният филм бе също сърдечно посрещнат на 2 март на австрийската му премиера във Виена. За Збанич бе особено важно специалното му представяне в столицата Белград на Сърбия-Черна гора на 6 март, където "Гърбавица" също имаше успех. 
						 "Щастлива съм, че хората приеха филма", заяви Збанич. "Винаги съм смятала,че наградите отиват при хора, които са сътворили много шедьоври и са доказали многократно, че са добри творци. Затова се чувствам малко странно, поради факта, че това е моят първи игрален филм. Филмът е направен много искрено. Всички от екипа дадоха най-доброто от себе си." 
						 "Прекрасно е, че хората го признават и харесват. Но това нямаше да бъде възможно без предишните успехи на кинотворците на БиХ", подчерта Збанич, напомняйки за младия си босненски колега Данис Танович, носител на "Оскар" и на "Златния глобус", както и на награда за сценарий в Кан; Пиер Залица, който спечели "Леопард" в Локарно през 2003 г. и Сърдан Вулетич, който спечели "Тигър" в Ротердам през 2004 г. 
						"Започнали сме с феноменални кинотворци, които са били наши преподаватели в академията. Филмите на Емир Костурица са също зад нас. Те бяха фантастични филми, част от нашето детство, от които и ние започнахме работата си като кинотворци," заяви тя. 
						Поради скромния бюджет на кинотворците в БиХ, "Гърбавица" бе копродукция на Австрия, БиХ, Германия и Хърватия. Ролята на Есма бе изиграна от известната сръбска актриса Миряна Каранович. 
						 Според Збанич, филмът дава възможност на обикновените хора и на професионалистите от региона да се сближат, въпреки политическите проблеми. 
						"Поне що се отнася до моето поколение, ние винаги сме поддържали контакт с хората в Хърватия или Сърбия", заяви тя. "Спомням си, когато Гьоте институт от Мюнхен призова кинотворците от бивша Югославия да се срещнат там. 
						Когато отидохме там, всички бяхме приятели. И домакините ни се шокираха от факта, че седим и пием заедно, вместо да се караме. Изхарчихме целия си бюджет в общуване и срещи помежду си, тъй като вече се познавахме от миналото." 
						"Всеки игрален филм би бил твърде незначителен, ако е само от БиХ, Хърватия и т.н. Смятам, че имаме късмет поради факта, че всички говорим подобни езици на много голяма територия. Така че, когато търсиш партньори, за да направиш филм, ти е много по-лесно," добавя Збанич.

Турция отрича да е навлизала в иракска територия
					07/06/2007
					 
						АНКАРА, Турция -- В сряда (6 юни) правителството отрече съобщения в медиите, че турски войски са провели операция срещу терористи от Кюрдската работническа партия (ПКК), базирани в Ирак. Министерството на външните работи заяви също, че е готово да води преговори с властите в Иракски Кюрдистан, ако те прекратят подкрепата си за ПКК. Напрежението между Турция и източната й съседка нарасна поради серията от атаки на кюрдски партизани. Съобщение на АП, цитиращо неназовани източници от силите за сигурност, информира, че стотици турски войници са пресекли границата в сряда, за да ги преследват. Това обаче бе отречено и от турските, и от иракските, и от американските власти. 
						"Не смятам, че има нещо вярно в това”, каза на брифинг за медиите Шон Маккормак от Държавния департамент на САЩ. "Нашият посланик в Анкара Рос Уилсън разговаря с турския генерален щаб и те заявиха, че съобщенията не са точни." 
						"Не мисля, че военно нахлуване в Ирак е в интерес на която и да било от двете страни”, добави Маккормак.
						Междувременно финансовите пазари следят внимателно положението. Анализаторът на „Муудис” Кристин Линдоу каза, че кредитният рейтинг на Турция би пострадал от допълнителната политическа нестабилност, ако се проведе военна кампания. (Милиет, Хюриет, Заман, Файненшъл Таймс, Ройтерс - 07/06/07; АП, НТВ, Ройтерс, АФП, TurkishPress.com - 06/06/07)

Олимпиада: Хърватката Влашич ще се бори за злато
					21/08/2008
					Кралицата на високия скок Бланка Влашич премина през труден кръг на квалификации, но се класира за надпреварата за медалите. Междувременно в мъжкия волейбол България и Сърбия претърпяха загуби, докато един български борец спечели пети медал за страната си на Олимпийските игри.
					 
						
Бланка Влашич от Хърватия се състезава в четвъртък (21 август) в дисциплината висок скок за жени на Олимпиадата в Пекин. [Гети Имиджис]
						
						Хърватската състезателка на висок скок Бланка Влашич ще се бори на финалите след труден квалификационен кръг в четвъртък (21 август). Сериите бяха забавени от валежи, а Влашич се затрудни да прескочи летвата на 1,93 м, направи два опита и завърши шеста. Тя е фаворит за златен медал в дисциплината, след като стана световен шампион миналата година и има второто най-добро постижение в историята на спорта. 
						*** 
						
						Сърбия загуби от Съединените щати в мъжкия волейбол с 3-2 гейма (20-25, 25-23, 21-25, 25-18, 15-12). В оспорваният мач инициативата преминаваше от единия отбор в другия, но няколко решаващи удара в петия гейм решиха изхода от мача. Иван Милкович бе най-добрият реализатор за Сърбия, като отбеляза 28 точки, Милош Никич имаше 15, а Деян Бойович допринесе с 12. 
						*** 
						Русия победи българския мъжки отбор по волейбол с 3-1 гейма (20-25, 25-16, 25-22, 25-21). България бе ощетена от спорни решения във втория гейм, когато реферите първо отсъдиха, че шпайкът на капитана на отбора Пламен Константинов е излязъл извън линията, а след това дадоха жълт картон на треньора Мартин Стоев за това, че е протестирал. След отстраняването на България и Сърбия във волейболния турнир не остават балкански отбори. 
						*** 
						Балканските отбори ще имат силно присъствие на финалите в петък на турнира по водна топка при мъжете. Гърция, Черна гора и Сърбия ще се състезават съответно срещу Германия, Унгария и Съединените щати. 
						 *** 
						
						Българският борец Кирил Терзиев, за първи път участващ на олимпиада, победи кубинеца Иван Фундора Салдива и спечели бронзовия медал в категория до 74 кг. България вече има пет медала от Олимпиадата в Пекин, от които четири в борбата. 
						*** 
						Състезателят по кану Степан Янич от Хърватия поведе в един от трите полуфинала на 500 м каяк за мъже в четвъртък, като изпревари норвежеца Ерик Вераас Ларсен и унгареца Акош Верекей. Той ще се състезава за медал в събота. Янич ще участва и в петъчния финал на К1 1 000 м в спокойни води, след като финишира в първата шесторка на полуфиналите в сряда. 
						*** 
						В надпреварата за единично кану при мъжете румънецът Флорин Джорджан Мирончич зае второ място и ще продължи на финала. Първо място зае Томас Хол от Канада. 
						
						(Различни източници – 21/08/08)

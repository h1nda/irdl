Косовските сърби са против стратегията за Северно Косово
					05/02/2010
					 
						ПРИЩИНА, Косово -- Сръбски представители от Северно Косово са против новата стратегия, изготвена от правителството и Международната гражданска служба (МГС) за тази част на Косово. Представители на сръбските политически партии и на Сръбската православна църква се срещнаха в четвъртък (4 февруари) в Митровица. Един от участниците - Марко Якшич - призова сърбите от Митровица да блокират всеки план за интегриране на преобладаващо сръбската област в границите на Косово. Сърбите в страната разчитат на подкрепяните от Белград паралелни структури на север. Участниците в срещата разкритикуваха също сръбския президент Борис Тадич и външния министър Вук Йеремич за политиката им по отношение на сръбската общност. Драган Тодорович от Сръбската радикална партия призова още Белград да престане да приветства ЮЛЕКС. Косовското правителство настоява, че повечето сърби на север имат интерес от гарантиране на върховенството на закона, демократично управление и икономическо развитие. (Коха Диторе, Лайм, Зери - 05/02/10)

Солана каза, че ЕС не е разделен по въпроса за Косово 
					20/02/2008
					Ръководителят на външната политика на ЕС Хавиер Солана каза във вторник пред репортери след среща с премиера Хашим Тачи, че ЕС е единен и има намерение да изпрати мисията ЮЛЕКС в помощ на Косово.
					От Блерта Фоничи-Кабаши за Southeast European Times от Прищина - 20/02/08
 
					 
						
Върховният представител на ЕС по въпросите на външната политика Хавиер Солана (вляво) се срещна с косовския президент Фатмир Сейдиу в Прищина. [Лаура Хасани]
						Върховният представител на ЕС по въпросите на външната политика Хавиер Солана пристигна във вторник (19 февруари) в Прищина. Това е първият високопоставен политик, който посещава Косово след обявяването на независимостта. Солана бе там, за да увери отново лидерите, че ЕС не е разделен по въпроса за независимостта на Косово. 
						Солана ги увери, че ЕС е единен в решението си да изпрати съдебно-полицейска мисия в Косово. Мисията на ЕС, съставена от 1 800 служители и наречена ЮЛЕКС, официално започна в събота и ще работи на пълни обороти след 120 дни. 
						 "ЕС е толкова единен ... че ще изпратим хора на място," каза Солана пред косовския президент Фатмир Сейдиу и премиера Хашим Тачи. 
						Солана каза още, че "Европейският съюз не може да признава държави, отделните членки на ЕС могат да го правят, и то според националното си законодателство". 
						Във вторник повечето страни от ЕС вече бяха заявили, че ще установят официални дипломатически отношения с най-новата държава на континента. 
						 Не всички страни от ЕС обаче подкрепят независимостта на Косово. По време на среща на външните министри от ЕС в Брюксел в понеделник членовете изготвиха изявление за Косово, отразяващо факта, че Кипър и Испания оглавяват група страни, които се противопоставят на признаването на едностранни актове. Изявлението бе одобрено от голям брой страни от ЕС. 
						Солана обаче заяви, че ЕС е отворен за всички страни, включително и за Косово. Той добави, че "ние споделяме радостта на косовския народ. Сега тази енергия трябва да се преобразува в работа". 
						Солана призова народа и правителството "да превърнат радостта си в конструктивна и положителна енергия за изграждането на Косово". 
						Напрежението в региона обаче расте след обявяването на независимостта. Тачи засегна въпроса, като каза, че страната е решена да бъде държава на всички граждани и да гарантира правата на всички малцинства, особено на сърбите. 
						Той каза, че дори и най-дребните инциденти са били преувеличени от медиите. "Всичко е под контрола на силите за сигурност." 
						Запитан какво ще направи ЕС във връзка с това, че сърбите в Северно Косово не приемат ЮЛЕКС, Солана отговори, че "мисията трябва да си свърши работата на цялата територия, не само в някои части". 
						Солана бе придружаван от бъдещия ръководител на ЮЛЕКС, френския генерал Ив дьо Кермабон, както и от специалния пратеник на ЕС в Косово Питер Файт.

Най-малко 34 души пострадаха при взрив в Истанбул
					17/04/2006
					 
						ИСТАНБУЛ, Турция -- Най-малко 34 са пострадалите, в т. ч. и трима полицаи, след като бомба избухна в оживена пешеходна зона на истанбулския квартал "Бакъркьой" в неделя (16 април) вечерта. Властите отхвърлят първоначалните съобщения за изтичане на газ, заявявайки, че причина за взрива е пусната в кош за смет граната с ударно действие. Повечето от пострадалите са били ранени от летящи стъкла от съседните сгради. Двама са пострадали сериозно. Полицията подозира терористичната Кюрдска работническа партия (ПКК). 
						Други новини -- Началникът на истанбулската полиция Джелалетин Джерах каза в петък, че служителите му са задържали шестима заподозрени членове на екстремистката групировка "Ястреби за свобода на Кюрдистан" във връзка с бомбата, намерена миналата седмица в автобус, в който са пътували турски съдебни чиновници. Според Джерах заподозрените са били обучавани в тренировъчни лагери на ПКК в чужбина. 
						Също в петък премиерът Реджеп Тайип Ердоган призова всички етнически групи в Турция да си сътрудничат и да действат сплотено за преодоляване на създалото се напоследък напрежение. Той призова по-специално кюрдското население в Турция да вярва повече на държавата, отколкото на терористите от ПКК. (НТВ, БиБиСи - 17/04/06; TurkishPress.com, AП, АФП, Ройтерс, СиЕнЕн - 16/04/06; НТВ - 14/04/06)

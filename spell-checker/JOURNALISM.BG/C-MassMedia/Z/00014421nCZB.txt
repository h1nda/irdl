Доходите и пропорционалният данък в светлината на присъединяването на Румъния към ЕС
					02/05/2005
					Скоро след встъпването му в длъжност през ноември 2004 г. правителството на премиера Калин Попеску Търичану започна радикална фискална реформа, като въведе фиксиран данък от 16% върху доходите и печалбите. Въпреки, че мярката има смисъл в един по-широк европейски контекст, възникнаха въпроси за това дали сега е подходящ моментът за нейното приемане от правителство. По-нататъшните реформи, които страната трябва да проведе в подготовката си за членство в ЕС, вероятно ще разкрият структурната закостенялост, а свързаните с ЕС разходи ще влошат бюджетната ситуация. Мащабът на проблемите зависи от това в каква степен присъединяването към съюза ще подобри икономическите резултати, смята икономистът и бивш министър на финансите на Румъния Даниел Дъяну.
					От Даниел Дъяну за Southeast European Times от Букурещ – 05/05/02
 
					 
						
Румънският премиер Калин Попеску Търичану (вдясно) и президентът Траян Бъсеску се ръкуват на 25 април в Люксембург, след като Румъния подписа договора за присъединяване към ЕС. Страната ще продължи да бъде под натиск да направи икономиката си по-пазарна преди влизането й в съюза през 2007 г. [AФП]
						Изборите за президент и парламент през ноември 2004 г. доведоха до големи политически промени в Румъния. Новото правителство проведе радикална фискална реформа, базираща се на фиксирания данък от 16% върху доходите и печалбите. Реформата най-добре се оценява в по-широкия контекст на финансовото съперничество в Европа - богати и по-малко богати страни се опитват да привлекат инвестиции във време, когато се множат конкурентните предизвикателства. Унгария и Полша водят листата през последните години, като втората обмисля въвеждането на фиксиран данък, отчитайки опита на Словакия. По-старите членове на ЕС не остават безучастни към тези мерки. Австрия вече намали корпоративните данъци, а германският канцлер Герхрард Шрьодер неотдавна обяви плановете си да направи същото. 
						Въпреки, че причината за намаляване на данъците е ясна, моментът на приемане на мярката от румънското правителство предизвика въпроси. Икономиката се развива бързо напоследък, със 6% среден ръст на БВП през последните четири години и над 8% през 2004 г. В същото време външните дефицити се увеличават стабилно и бързо. Важно е да се разбере какво стои зад трудния диалог, воден от Букурещ с експертите на МВФ през последните месеци. Фондът е обезпокоен, че бюджетните приходи ще бъдат отрицателно засегнати от фиксирания данък в една икономика, която те считат за "прегрята". 
						Румънският фиксиран данък, обаче, трябва да се оценява в по-широкия контекст на планираното влизане на страната в ЕС през 2007 г. Румъния подписа договора за присъединяне на 25 април, но резултатите в социалното и икономическото развитие трябва да ускорят реформите, за да бъде избегнато отлагането на членството с една година, както се предвижда в така наречената "защитна" клауза. Междувременно страната ще продължи да бъде под натиск да направи икономиката си по-пазарна. 
						В действителност цялостната картина се подобри значително. Инфлацията е на едноцифрено ниво за първи път от 15 години, банковата система се развива на стабилна основа, резервите на Националната банка покриват над шест пъти размера на вноса и износът расте бързо. Но все още остават слаби звена в икономиката и acquis communautaire изисква такива специфични промени, като пълната либерализация на капиталните сметки. Това, заедно с данъчната реформа и редица други институционални шокове - свободната плаваща лея (ROL), администрираните нараствания на цените и митата, въвеждането на твърда ROL, преминаването към политика на пряка борба с инфлацията, новият трудов кодекс и изискванията на политиката на ЕС за конкуренцията - всичко това ще постави на изпитание капацитета на икономиката за гладко приспособяване.
						Новите мерки вероятно ще разкрият значителна структурна закостенялост, което ще породи необходимостта от промени. Националната банка поддържа 3-процентен толеранс около планираните 7% инфлация и намеква за възможността от изплъзване на инфлацията, което може да стане в неподходящ момент предвид въвеждането на монетарен режим, нацелен към инфлацията. 
						Данните за търговския дефицит в първите два месеца на годината говорят за продъжаваща тенденция на нарастване: той е приблизително с 80% по-висок в сравнение със същия период през 2004 г. Дефицитът на текущия баланс също продъжава да расте бързо, като неправителственият кредит определя темпото. На 1 април започна вълна на нарастване на цените и митата, която засегна динамиката на инфлацията. Напредъкът на дезинфлацията зависи не само от отраженията на тези нараствания в икономиката, но и също от тяхното влияние върху инфлационните очаквания.
						Описаната по-горе макроикономическа ситуация показва защо дискусията за възможни обрати в политиката не е просто интелектуално упражнение. Ръстът на икономиката, увеличаването на неправителствения кредит и поскъпването на леята водят до по-големи външни дефицити. Поскъпването на леята спомага за дезинфлацията, но не е ясно в каква степен - оттук и безпокойството от "преграването" на икономиката. Ако възникнат спадове тази година, обаче, те не трябва да се драматизират. Не бюджетният дефицит е виновен за увеличаването на дефицита на текущия баланс; главният двигател за това е взимането на заеми в частния сектор, на който се дължат 85% от тази цифра. Свиването на държавния бюджет в името на ограничаването на външните дефицити няма да помогне особено.
						
На 1 април започна вълна от нараствания на цените и митата, която засегна динамиката на инфлацията. [AФП]
						В по-далечна перспектива ситуацията става по-сложна. Проточилият се диалог на Румъния с експертите на МВФ не се съсредоточава върху показателите от тази година, а обхваща по-широка перспектива и специално възникването на давления върху държавния бюджет, които не са свързани с данъчната реформа. Присъединяването към ЕС предизвиква значителни разходи, в това число такива, като вноските в бюджета на общността (около 1.3% от БВП) и съфинансирането на структурните фондове (над 1% от БВП). Заедно с реформата на системата за социално осигуряване и необходимостта от поддържане на фондовете, отделяни за образованието и здравеопазването, бюджетните разходи ще нарастнат най-малко с 3 до 4% годишно. Без едно по-добро събиране на бюджетните приходи и ако останалите условия не се променят, дефицитът на консолидирания държавен бюджет ще достигне 4-5% от БВП след няколко години. 
						Намаляващите през последните години бюджетни дефицити прикриват важен структурен проблем, произтичащ от два фактора. Единият е невъзможността да се сдържат разходите, ако Румъния трябва да осигури по-големи обеми на обществения продукт, подходящи за страна-член на ЕС. Вторият фактор се заключава в това, че присъединяването към ЕС носи със себе си изисквания за конкурентноспособност и модернизация. 
						Като нов член Румъния ще застане редом с редица съседи, които са натрупали големи бюджетни дефицити поради разходите около присъединяването. Ситуацията, обаче, в Чешката република, Унгария и Полша се различава значително от тази в Румъния. В тези страни бюджетните постъпления са по-големи, което прави по-лесно извършването на промени в разходната част на бюджета в случай, че са необходими съкращения. Освен това в тези страни действа логиката на "двойния дефицит", според която външните дефиците съжителстват със значителни бюджетни дефицити. По този начин едно значително намаляване на бюджетния дефицит води до съответно съкращаване на дефицита на текущия баланс. 
						В Румъния по-ниските бюджетни дефицити през последните няколко години съжителстваха с бързо нарастване на дефицита на текущия баланс. Ако бюджетният дефицит се увеличи значително през следващите няколко години без да бъде намален апетитът на частния сектор да консумира заеми, дефицитът на текущия баланс може лесно да достигне 10% от БВП. Това ниво би било тревожно в зависимост от размера на финансиране от краткосрочните заеми и притоците на спекулативен капитал. Тогава би могло да се очаква масирано обезценяване на леята, което от своята страна ще разпали отново инфлацията и ще доведе до промени в държавния бюджет. 
						Ако присъединяването към ЕС доведе до по-добри социално-икономически резултати в Румъния, описаните по-горе тревоги ще бъдат разсеяни. Едни по-скромни подобрения биха могли най-малкото да помогнат на страната да се справи с бъдещите бюджетни проблеми. Би било нереалистично да се очаква, че тези проблеми ще изчезнат като по чудо. Румъния не може да си позволи да ги игнорира по време на диалога си с МВФ.

Полицията поставя високи залози в операциите срещу незаконния хазарт
					21/05/2012
					След като дълго време бе защитен от правораздаването в Западните Балкани, хазартът сега е в центъра на вниманието на полицията.
					От Александър Павлевски за Southeast European Times в Скопие – 21/05/12
 
					 
						
Според експерти милиардите евро, изгубени на хазарт всяка година, са свързани с пристрастяване, престъпност и изгубени държавни приходи. [Ройтерс]
						Хазартът все повече става обичайно явление в региона, което е тревожна тенденция, тъй като той е свързан с пристрастяване и престъпна дейност. Той също има много по-широко въздействие освен това, че причинява проблеми на отделни лица: а именно, потенциално мащабен негативен ефект върху икономиката като цяло. 
						В Гърция, страна, засегната от бюджетни съкращения, Евгениос Джинакопулос, ръководител на неправителствената агенция “Комитет за надзор и контрол върху игрите”, смята, че приходите от незаконните игри възлизат на повече от 7 милиарда евро годишно, които изобщо не влизат в бюджета.
						В Босна и Херцеговина (БиХ) има около 1 250 регистрирани места за различен вид залагания и хазарт, което поставя БиХ на първо място в Европа по брой на тези заведения. На второ място е Сърбия, където според официалната статистика има 1 208 регистрирани заведения за залагания. 
						Нерегистрираните казина обаче държат приходите далеч от държавната хазна. 
						"Смята се, че много заведения за спортни залагания функционират в сивата зона. Следователно държавният бюджет губи десетки милиони евро годишно", каза за SETimes Зорах Пухач от сръбската Асоциация на доставчиците на игри и отбеляза, че същото вероятно става и в БиХ. 
						А в БиХ, където един на всеки пет души играе игри на шанса, около 500 000 души могат да се смятат за пристрастени към хазарта. 
						При това положение някои страни в региона се обединяват в борбата срещу престъпността, свързана с хазарта, като в обща операция са били конфискувани хиляди игрални автомати на стойност повече от 10 милиона евро. 
						"Хазартът придоби значителни размери през последните години със задълбочаването на икономическата криза. Обеднелите граждани търсят спасение в легализирания и в незаконния хазарт в Македония, Сърбия и Косово. Неотдавнашните полицейски операции оказаха решаващо, позитивно въздействие върху цялото общество в региона", каза за SETimes Трайче Арсов, адвокат от Скопие, който работи върху дела, свързани с хазарта. 
						
Операция “Детонатор” е насочена срещу хазартните банди в Източна Македония. [Ройтерс]
						Продължаващата акция, наречена "Детонатор", разчисти голяма част от престъпността в източната част на Македония. Само в четири градове, полицията конфискува 840 машини за покер и за други игри на шанса. Около 30 души бяха арестувани за незаконно извършване на хазартен бизнес, а много други все още се издирват. Този път различното е, че полицията разбива банди, а не ги защитава. 
						"'Детонатор' представлява тъмната част на обществото и участието на властта сред отделни лица или групи, които се крият зад реална или фиктивна политическа и полицейска защита. Такива хора в продължение на много години са успявали да тероризират и сплашват ... населението в малки и икономически западнали градове", каза за SETimes Фросина Ременски, преподавател във Факултета по сигурност в Скопие. 
						Според министъра на вътрешните работи Гордана Янкуловска, времето, когато престъпниците са били защитавани, е отминало. 
						"Бих искала да кажа на всички онези, които смятат, че могат да се крият зад политически връзки, професии или ангажираност с някаква институция, че нищо не може да им помогне, ако са извършили престъпление, и че те всички ще бъдат изправени пред правосъдието." 
						Групата, неотдавна арестувана в Македония, е изнудвала за пари собственици на местни барове, използвайки заплахи и насилие, организирала е незаконнен хазарт и е била замесена в незаконен трафик на наркотици и акцизни стоки. А това всъщност е само върхът на айсберга, твърди Арсов. 
						Конфискуването на повече от 800 игрални апарати приключи с установяването на незаконно функциониращи казина, които не са декларирали доходи или данъци и са наемали работници, без да ги регистрират, каза той. Това "дава възможност за разширяване на разследването и насочването му срещу други нарушители ... в качеството им на помагачи, инициатори или съучастници. Тук определено имам предвид официални представители на Митническата администрация, без която нито един игрален апарат не може да бъде внесен незабелязано." 
						Той също цитира "отговорните лица в Службата за държавни приходи, които не са извършвали редовни проверки за функционирането на всяко казино. Всички тези хора са важно звено от веригата на организираната престъпност, излизаща извън границите на държавите, тъй като без тяхна помощ [престъпленията] едва ли биха могли да бъдат извършени. Тези видове действия се случиха и в Сърбия." 
						Много от незаконните игрални автомати в Македония идват от България и Косово и тази връзка не е изненада за експертите. 
						
Според експерти пипалата на хазарта се разпростират далеч извън казината и други места за залагания. [Ройтерс]
						"Процесът на поръчване, заплащане, транспорт, влизане в страната, митници и препращане на документация, международен транспорт, местно съхраняване и използване на съоръженията трябва да осигурят ключа, който да докаже ... отговорността на компетентните власти и лицата, които е трябвало да предотвратят и съобщят за незаконното внасяне на съоръжения за хазарт", каза Ременски. 
						Тя обясни, че хазартният бизнес и лотарията се намират под усилено наблюдение в ЕС и в страните членки като България, за да се ограничи икономическата и финансова престъпност и прането на пари, и да се пресекат условията за възникването на незаконен бизнес, свързан с хазартните игри и незаконното внасяне на хазартни съоръжения. 
						"Операция 'Детонатор' показа как този вид бизнес може да бъде трансграничен", добави Ременски. 
						"Детонатор" обаче не достигна до западните части на Македония, като Тетово, Гостивар, Дебар и Струга, където полицията има информация, че престъпни групи от Косово, Албания и други страни са свързани с местни престъпни кланове. 
						"Такива групи съществуват в Тетово, както и незаконен хазарт. Дори децата го знаят. Щом се стъмни, заведенията за хазарт отварят врати. Изглеждат като обикновени магазини. Имат посетители от Косово и Албания и носят големи печалби на местните собственици на незаконен хазарт", каза за SETimes Арбен Шпатими, 60-годишен от Тетово. 
						"Съжалявам за младите хора, които все повече започват да се занимават с този мръсен бизнес. Имам внуци, които се занимават със спортни залагания по цял ден. Те не работят нищо и харчат парите на родителите си", добави той. 
						Неотдавнашно проучване сред млади хора в Черна гора установи, че 43% от малолетните се участвали в спортни залагания или други игри. Това е факт, макар че законът забранява на младите хора да влизат в заведения за хазарт. 
						Оливера Комар от изследователската агенция "ДеФакто Кънсълтантс", установи, че средната възраст, на която се започват спортните залагания, е 11 години, и че най-младият респондент е бил едва 5-годишен. Най-често цитираните причини за това от младежите са печалбите, адреналинът и забавлението. 
					
				
			
					 
					
 
 

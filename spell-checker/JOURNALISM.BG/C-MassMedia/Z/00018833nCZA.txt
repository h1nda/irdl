Хърватските вестници са изправени пред променящ се пазар и силна конкуренция
					06/06/2006
					Броят на вестниците в Хърватия расте, дори и след като все повече читатели се обръщат към Интернет и други източници. 
					От Кристина Чук за Southeast European Times от Загреб -- 06/06/06
 
					 
						
"Ютарни Лист" остава най-популярният ежедневник в Хърватия, според неотдавнашно проучване. [Гети Имиджис]
						Хърватската агенция "МедияПулс" неотдавна извърши проучване на навиците за четене на вестници в Хърватия, което обхваща първото тримесечие на 2006 г. Резултатите показват, че "Ютарни Лист" остава най-популярният ежедневник в страната. 
						Близо 16,6 % от гражданите на Хърватия четат "Ютарни Лист" всеки ден, 15,4 % четат "Вечерни Лист", 15,3 % четат таблоида "24сата", докато 6,5 % четат "Слободна Далмация", установи агенцията. 
						Вестниците с по-малка читателска аудитория включват "Спортске Новости" (4,2 %), "Нови Лист" (4 %), "Глас Истре" (2 %) и "Глас Славоние" (1,4 %). На опашката са "Задарски Лист" и "Весник", всеки от който се чете от 0,8 % от населението. В проучването са участвали с отговори 10350 граждани. 
						Пазарът на вестници търпи огромни промени. В днешно време мнозинството от хората -- осбено по-младите -- се обръщат към Интернет за новини. Телевизията също става по-примамлива след навлизането на частните телевизии на хърватския пазар преди няколко години. Националната телевизионна мрежа ХТВ със своите два канала все още се радва на най-голям брой зрители, но е изправена пред силна конкуренция от двата частни канала НОВА и РТЛ. 
						Хърватите се радват на безпрецедентен избор по отношение на информацията. Същевременно броят на вестниците се увеличава. Затова не е чудно, че издателите на вестници прибягват до всякакви средства, за да привлекат и задържат читателите. 
						Вестниците и списанията експериментират с увеличаване и намаляване на броя на страниците. Някои раздават безплатни издания или предлагат книги, DVD, CD, бонбони или лотарии с награда апартамент. 
						Успешните издания са намерили своите ниши. "Ютарни Лист" се предпочита от мъжете, високообразованите и хората на възраст между 30 и 39 години. "Вечерни Лист" се чете повече на работното място. Домакините, безработните и хората на възраст под 29 г. купуват повече"24сата", когато спрат пред вестникарски щанд. 
						Тъй като Хърватия е все още в период на преход, собствеността върху медиите се променя много бързо. Журналистите невинаги знаят кой е собственик на изданието, за което работят. Държавата остава най-големият работодател, следвана от мултинационалните компании, църквата и смесените дружества. 
						Макар и пазарът да се разнообразява, казват анализаторите, в Хърватия все още няма истински независими медии -- нещо, което би допринесло и за баланс и по-високи журналистически стандарти.

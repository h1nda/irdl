Албанската полиция ще арестува лицата, които блокират пътища
					24/08/2010
					 
						ТИРАНА, Албания -- Полицията няма да проявява търпимост към блокирането на пътища от членове на обществеността като форма на протест, заяви в понеделник (23 август) министърът на вътрешните работи Лулзим Баша. Дори онези, които подкрепят протести, пречещи на редовното движение, може да бъдат арестувани, каза Баша по време на посещение в централното полицейско управление във Вльора. Районът около южния град често става сцена на такива протести по различни причини, включително заради неотдавнашен инцидент, при който член на гръцкото малцинство загина, след като беше прегазен от неизвестен шофьор. Това доведе до 14-часова блокада на пътя, която задръсти уличното движение в пика на туристическия сезон. (Топ Чанъл, Нюз 24, Топ Стори, Алсат, Клан - 23/08/10)

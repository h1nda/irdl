Арестуван е заподозреният в убийството на Джинджич, разследването продължава
26/03/2003
Полицията арестува заподозрения в смъртоносното прострелване на сръбския премиер Зоран Джинджич. Предполагаемият убиец е помощник-командир на Специалните полицейски части.
(Ню Йорк Таймс - 26/03/03; АП, Ройтерс, БиБиСи, АФП, Радио "Свободна Европа/Радио "Свобода", Радио Б92 - 25/03/03)
 
 
Във вторник (25 март) сръбските власти съобщиха, че са арестували заподозрения в убийството на премиера Зоран Джинджич. Приемникът на Джинджич, Зоран Живкович, обяви че предполагаемият убиец е Звездан Йованович, помощник-командир на сръбските Специални полицейски части (СПЧ). Командирът на СПЧ също е задържан. Късно във вторник правителството реши да разпусне скандалния отряд, създаден от режима на Слободан Милошевич.
Новият премиер заяви, че 38-годишният Йованович е арестуван в понеделник и "е задържан за допълнително разследване". Според Живкович заподозреният е свързан с престъпната банда "Земунски клан", за която се смята, че е замислила и извършила убийството на Джинджич. Лидерите на бандата и главните заподозрени за убийството - включително бившият командващ СПЧ Милорад Лукович - остават на свобода въпреки енергичните мерки против организираната престъпност в Сърбия.
"Това не е краят на разследването", каза Живкович. "Радваме се на постигнатото, но няма да бъдем доволни, докато всички замесени в това убийство не бъдат арестувани и осъдени".
От почти 3 700 души, задържани за разпит след 12 март, са арестувани над 1000. Според сведенията, обвинения са повдигнати срещу почти 400 души. Разследването разкри също тесни връзки между сръбските престъпни групировки, съдебната система и развлекателния бизнес.
Заедно с Йованович полицията арестува още един полицай от СПЧ - Саша Пеякович, който е заподозрян, че е помогнал на снайпериста да извърши убийството. Предполагаемото оръжие - германски снайпер Хеклер Кох Г3 - беше намерено скрито в столичния квартал "Нови Белград". Според изявлението на полицията от вторник, резултатите от балистичната експертиза показват недвусмислено, че смъртоносният куршум е изстрелян от Йованович.
Командирът на СПЧ Душан Маричич също е задържан по подозрения, че е свързан със "Земунския клан". След извънредната сесия във вторник, правителството обяви решението си да разформирова частите.
"Правителството разпореди полицаите да предадат своето оръжие, екипировка, униформи и служебни карти", се казва в изявлението на правителството за пресата. То е упълномощило Жандармерията да охранява сградата на СПЧ в северния град Кула.
По време на балканските конфликти през 90-те години, режимът на Милошевич изпрати престъпници да се бият в скандалните паравоенни формирования, командвани от Желко Ражнятович-Аркан. Ражнятович беше застрелян в Белград в началото на 2000 г. След края на конфликта, на тях им бе позволено да работят в редовата полиция, въпреки връзките им с престъпния свят, който се занимава с доходоносната търговия с наркотици. Милорад Лукович е бивш командир на СПЧ и се смята за един от шефовете на могъщ наркокартел.
Обявявайки война на организираната престъпност в Сърбия и с обещанието да арестува обвинените от ООН във военни престъпления, Джинджич вбеси мнозина.
През ноември 2001 г. полицаите от СПЧ организираха протести срещу правителството и заявиха, че повече няма да участват в арестите на издирваните от Хагския трибунал.

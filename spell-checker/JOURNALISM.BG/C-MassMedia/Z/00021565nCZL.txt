Премиерът на РС Додик заяви, че автономната област няма да приеме евентуално решение на МС по делото за геноцид
					12/02/2007
					 
						БАНЯ ЛУКА, Босна и Херцеговина (БиХ) -- Премиерът на Република Сръбска (РС) Милорад Додик заяви в неделя (11 февруари), че РС няма да приеме очакваното по-късно този месец решение на Международния съд (МС) в Хага по делото за геноцид, което БиХ бе завела срещу Сърбия и Черна гора. Той определи съдебния процес срещу бивша Югославия, заведено през 1993 г. от БиХ, като "нелигитимен" от самото начало. Следователно РС нито ще признае, нито ще участва в изпълнението на решението на МС, дори това да доведе до нов международен спор, каза Додик. 
						БиХ търси компенсации за загубите на живот и собственост по време на конфликта от 1992-1995 г., когато приблизително 200 000 души бяха убити, а цели мюсюлмански градове и села бяха опустошени. Белград отхвърля обвиненията като преувеличени и поставя под въпрос юрисдикцията на МС, заявявайки, че ООН е прекратила членството на тогавашна Югославия, преди делото да бъде заведено. 
						Други новини -- Полицията на РС претърси рано в понеделник офиса на Радован Баич, директор на "НЛБ Развойна Банка". Баич е заподозрян в подпомагане на обвиняемия във военни престъпления и беглец от правосъдието Стоян Жуплянин. След претърсването на офиса полицията е отишла и в дома на Баич. Обискът е бил проведен по заповед на Съда на БиХ. (РТРС - 12/02/07; ПБС БиХ - 11/02/07)

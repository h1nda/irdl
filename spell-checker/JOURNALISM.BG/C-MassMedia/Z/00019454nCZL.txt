Полицията отчита успехи срещу наркотрафиканти
					01/08/2006
					 
						АТИНА, Гърция -- Няколко страни в региона отчитат успехи в борбата срещу наркотрафика. В понеделник (31 юли) полицията в Коринт, Гърция, съобщи, че е разбила мрежа, която се е занимавала с трафик на хашиш от Холандия. Полицията е конфискувала и 100 кг хашиш от частен дом в Коринт. 
						Същия ден полицията в Букурещ съобщи, че е задържала двама души, за които се смята, че принадлежат към организирана престъпна група, разбита миналата седмица. Междувременно полицията в Истанбул е конфискувала 73 кг морфин и хиляди таблетки екстази от частен дом в града. Един мъж е арестуван, а друг се издирва.
						Други новини -- Регионалното звено за борба с организираната престъпност в Пловдив, България, съобщи в понеделник, че синтетични наркотици на стойност 2 млн. долара са били конфискувани от турски гражданин в града. Предполага се, че двама български граждани е трябвало да ги транспортират до Турция. И тримата са арестувани. (Катимерини - 01/08/06; Медиафакс - 31/07/06)

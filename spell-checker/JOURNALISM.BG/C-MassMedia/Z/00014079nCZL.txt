Ръководителят на ЮНМИК заяви, че Белград е показал желание за диалог
					31/03/2005
					 
						ПРИЩИНА, Косово, Сърбия и Черна гора -- Ръководителят на ЮНМИК Сьорен Йесен-Петерсен заяви в сряда (30 март), че Белград е дал сигнали за нова готовност за диалог с временното правителство на Косово. По време на среща с косовски премиер Байрам Косуми Йесен-Петерсен разисква неотдавнашното си посещение в Белград, заявявайки, че сръбските власти осъзнават факта, че само диалог за окончателния статут на провинцията ще допринесе за положително развитие на процесите в региона. 
						Също в сряда Йесен-Петерсен посети център за изселени лица в южния сръбски град Буяновац, приютил повече от 300 сръбски и ромски бежанци от Косово. Той ги призова да се завърнат в провинцията, подчертавайки, че процесът на завръщане е едно от главните условия за постигане на напредък. (Политика - 31/03/05; Бета, Б92, Танюг, КосоваЛайв - 30/03/05)

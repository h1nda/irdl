ЕС обяви нов пакет за борба с корупцията
					13/06/2011
					Според официални представители корупцията струва на блока около 120 млрд. евро годишно.
					(EurActiv - 09/06/11; Европейска комисия, Трансперънси Интернешънъл, РТТНюз, Euobserver - 06/06/11)
 
					 
						
Всяка година икономиката на 27-членния блок губи около 1 % от БВП на ЕС заради корупция. [Архив]
						Предвид милиардите евро, които ЕС губи всяка година заради корупцията, Съюзът иска да увеличи своите усилия за борба с проблема. На 6 юни Европейската комисия (ЕК) прие нов пакет от мерки. 
						„В ЕС няма държава без корупция”, заяви на пресконференция еврокомисарят по вътрешните работи Сесилия Малмстрьом. „Четирима от всеки пет граждани на ЕС смятат, че корупцията е основен проблем в тяхната страна. Това е сериозно социално, политическо и икономическо предизвикателство.” 
						Основната инициатива от пакета, представен от родената в Швеция еврокомисар, е нов механизъм, наречен Доклад на ЕС за борба с корупцията, чрез който ЕК ще наблюдава и оценява представянето на 27-те държави членки в тази област. 
						Комисията със седалище в Брюксел ще публикува своята оценка за техните усилия на всеки две години, като първият доклад трябва да бъде изготвен през 2013 г. Докладът ще се основава не само на информацията, предоставена от националните правителства на държавите от Съюза, но и на множество други източници, включително неправителствени организации, независими експерти, както и различни организации, като например ООН, ОИСР и Съветът на Европа. 
						За разлика от други органи и правозащитни организации, които изготвят подобни доклади, ЕС няма да класира държавите, а най-вероятно ще "посочва и заклеймява" страните, които не полагат достатъчно усилия в борбата с корупцията. 
						Малмстрьом призна, че е малко вероятно сам по себе си подходът да даде осезаеми резултати. Ако обаче бъде обвързан с някои конкретни „последствия”, според нея той може да се превърне в полезен инструмент. 
						Всяка година икономиката на 27-членния блок губи около 120 млрд. евро, или 1 % от БВП на ЕС, заради този вид престъпност, се казва в изявление на ЕК. Това е малко по-малко от годишния бюджет на Съюза, се посочва още в изявлението. 
						В последния си годишен доклад относно възприемането на корупцията в 178 държави в света, публикуван през октомври миналата година, „Трансперънси Интернешънъл” (ТИ) обяви Дания за най-чистата от корупция държава в ЕС и в света, заедно с Нова Зеландия и Сингапур. 
						От страните от Съюза организацията със седалище в Берлин даде най-лоша оценка на засегнатата от кризата Гърция, класирайки я след България и Румъния. Според проучването от октомври властите в редица други държави от ЕС изглежда губят позиции в борбата с корупцията. 
						Новият механизъм за докладване на Брюксел „ще способства за обмена на най-добри практики, определянето на тенденции в ЕС, събирането на съпоставими данни за ЕС-27 и насърчаване на взаимното обучение, като също така ще бъде в съответствие с ангажиментите на европейско и международно равнище”, се посочва още в документа. Освен това „инструментът ще подготви почвата за бъдещи инициативи на политиката на ЕС в областта на борбата с корупцията”. 
						Приветствайки новия инструмент за докладване на ЕС като знак за нарасналата политическа воля на Съюза в борбата срещу корупцията, експерт на ТИ заяви, че трябва да се направи много повече. 
						„След като бе проправен пътят за по-конкретна антикорупционна политика, сега е време да се определят подробности и критерии, за да може антикорупционните усилия на държавите членки да бъдат оценени правилно”, заяви Яна Митермайер, ръководител на офиса на групата в ЕС. 
						В ЕС и на международно ниво са въведени редица правни инструменти за борба с корупцията, но прилагането в държавите, членки на блока, като цяло остава недостатъчно, отбелязва ЕК в обяснителна бележка към новия пакет. 
						Като част от новите усилия за по-сериозни мерки в борбата с корупцията ЕК ще преразгледа съществуващата правна рамка за конфискуване и възстановяване на активи, придобити в резултат на престъпна дейност, и ще я внесе за приемане в края на годината. 
						През следващите месеци Комисията също така ще състави план за действие за по-добри статистически данни за престъпността и планове за въвеждането до 2012 г. на стратегия за подобряване на наказателните финансови разследвания в държавите членки 
						„Трябва да се уверим, че във всички съответни политики на ЕС се поставя по-силен акцент върху корупцията”, заяви Малмстрьом. „Успешната борба с корупцията изисква постоянство и мерките, които предлагаме днес, са само част от по-изчерпателния отговор на предизвикателствата, които корупцията поставя пред нашите общества.” 
						ЕК също така обеща да засили сътрудничеството със съответните агенции на ЕС, включително Европол, Евроджъст и ОЛАФ, органа, натоварен с борбата с прането на пари и злоупотребите в блока.

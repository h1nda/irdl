Румъния има проблеми с усвояването на средствата от ЕС
					07/03/2006
					Независимо от неотложните нужди парите от ЕС, предназначени за проекти за развитие в Румъния, остават неусвоени. В някои случаи по трите основни програми, финансирани от ЕС -- ИСПА, ФАР и САПАРД -- са похарчени едва между 10 и 20 % от наличните средства.
					От Разван Амариеи за Southeast European Times от Букурещ – 07/03/06
 
					 
						
ЕС е предоставил милиарди евро помощи, предназначени да намалят различията между страните членки и кандидатките за членство, включително Румъния. [Гети Имиджис]
						Едва половината от румънците имат достъп до течаща вода или системи за сметосъбиране. Около 45 % от обществените пътища са без настилка, а повечето асфалтирани пътища са в лошо състояние, както и стотици пътни и железопътни мостове. За много от близо половин милион безработни в страната работата в чужбина изглежда единственото решение. А за онези, които желаят да започнат или разширят малък бизнес, банкови кредити обикновено се получават много трудно. 
						Това са част от проблемите, за решаването на които са предназначени европейските фондове. Брюксел е предоставил близо 3,8 милиарда евро за проекти за развитие в Румъния. Сред областите, които Брюксел желае да финансира, са инфраструктурата, опазването на околната среда, деловия климат и социалните услуги. 
						Но незавсиимо от огромните нужди румънските институции, фирми, НПО и физически лица не успяват да изготвят приемливи проекти. В някои случаи по трите основни програми, финансирани от ЕС -- ИСПА, ФАР и САПАРД -- са изразходвани едва между 10 и 20 % от наличните пари за Румъния. Официалните представители на Букурещ многократно искат разсрочване на програмите, докато се опитват да увеличат капацитета за усвояване. 
						"Най-големият проблем е липсата на способност за изработване на проекти", цитира ежедневникът Eвениментул Зилеи думите на заместник финансовия министър Николае Иван. Той добави, че много идеи се оказват неприемливи, тъй като онези, които ги предлагат, не могат да докажат, че притежават средствата, необходими за съфинансиране (обикновено 25 % от цялата сума). 
						Правителството е започнало да взема мерки за решаване на проблема. По-рано през годината десноцентристкият кабинет на премиера Калин Попеску-Търичану проведе извънредно заседание на тема подобряване на нивата на усвояване. "Преди присъединяването трябва да работим с 800 млн. евро годишно. След като стане член на ЕС, Румъния ще получава между 2,5 и 4 милиарда годишно. Ако сега имаме големи проблеми, представете си какво ще бъде тогава," заяви пред журналисти заместник-министърът по европейската интеграция Леонард Орбан. 
						За да не се стигне до катастрофална ситуация, правителството назначава 8500 нови служители в публичните институции, които да работят с помощите от ЕС. "Това е необходимо решение с цел децентрализиране на управлението на присъединителните фондове," каза Търичану. Новите работни места са в различни министерства, включително в тези на земеделието, околната среда, транспорта, търговията и вътрешните работи, както и в местните им клонове.

Смесени чувства в Сърбия относно Сребреница
					12/07/2005
					Десет години след събитията сърбите остават дълбоко разделени по въпроса за клането в Сребреница. Много от тях се опитват да омаловажат зверствата или твърдят, че сърбите са изстрадали не по-малко. А опитите за отдаване на почит към жертвите бяха посрещнати със заплахи.
					От Йелена Тусуп за Southeast European Times от Белград – 12/07/05
 
					 
						
"Ние не сме подкрепяли това престъпление. Трябва да покажем дистанцията между гражданите и военнопрестъпниците. От това зависи бъдещето на Сърбия," каза сръбският президент Борис Тадич за клането в Сребреница. [AФП] 
						В деня на 10-ата годишнина от клането в Сребреница сърбите са все още на различни мнения за най-жестокото зверство, извършено в Европа след Втората световна война. Повечето хора, интервюирани от телевизионни екипи, се съгласиха, че е нужно извинение, но казаха, че всички страни в конфликта имат вина и трябва да се разкаят. Някои се опитаха да омаловажат значението на Сребреница, като я сравняваха с други случаи, в които жертвите са били сърби. Някои -- предимно възрастни мъже -- се държаха предизвикателно. "Те трябва да се извинят на нас," каза един от тях.
						Медиите също бяха на различни позиции. Някои телевизионни канали, като Б92 и "Студио Б", показаха на живо репортажи от церемонията по повод годишнината в понеделник, но сръбската национална телевизия не направи това. Всички канали обаче посветиха първата половина от новинарските си емисии в най-гледаното време на годишнината. Вестниците отразиха подробно посещението на президента Борис Тадич в Поточари и публикуваха коментари и спомени за събитията в Сребреница през юли 1995 г.
						Сръбският парламент запази едноминутно мълчание за жертвите от Сребреница, Братунац и Скелане, както и за загиналите миналата седмица в бомбените атентати в Лондон. Само представители на управляващата коалиция обаче присъстваха на заседанието. Депутатите от Демократическата и Радикалната партия не бяха известени за възпоменателната проява и така останаха изолирани от нея. Това, което би могло да бъде значимо събитие, се превърна в още един повод за политически пререкания.
						Най-ясното послание дойде от Тадич, който присъства на церемонията в Поточари. Преди да отпътува, той заяви, че посещението му има за цел да се отдаде почит на жертвите. 
						"Ние не сме подкрепяли тези военни престъпления. Трябва да покажем дистанция между военните престъпления и гражданите; бъдещето на Сърбия зависи от това. [Друга причина] за пътуването до Сребреница е необходимостта да се изгради пълно доверие и сътрудничество между страните в региона. Много военни престъпления бяха извършени и срещу сръбския народ и ние очакваме възмездие за виновниците. Все пак се искат достойнство и сила да осъдим военните престъпления, извършени срещу друга нация в името нашата нация, каза Тадич.
						Два инцидента може би най-добре илюстрират атмосферата на разделение в Сърбия по темата за военните престъпления. В неделя 100 членки на организацията "Жени в черно" направиха опит за възпоменателна церемония в Белград за жертвите от Сребреница. Те бяха посрещнати от група млади хора, които крещяха заплахи и ги нападнаха със сълзотворен газ. 
						Междувременно в Нови Сад организаторите на фестивала "Екзит" имаха намерение да излъчат послание за мир в полунощ в неделя. Трябваше да прозвучи песента на Ани Ленъкс "Днес спасих света" ("I Saved the World Today"), последвана от думите: "Десет години по-късно нека да обещаем на нашите деца и на техните деца, че Сребреница, Братунац, Вуковар, Олуя, Ахмичи, Дяковица, Старо Гачко няма да се повторят. Никога вече." В последния момент обаче организаторите премахнаха тази част от програмата след предупреждение на местната полицията за бомбена заплаха.

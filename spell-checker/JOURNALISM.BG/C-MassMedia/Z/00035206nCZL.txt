Босненският политик Ганич оспори искането на Сърбия за екстрадирането му 
					06/07/2010
					 
						ЛОНДОН, Великобритания -- Бившият член на председателството на Босна и Херцеговина (БиХ) Еюп Ганич заяви пред лондонски съд по време на заседанието от понеделник (5 юли) относно екстрадирането му, че не може да получи справедлив процес в Сърбия. Ганич беше арестуван на 1 март на лондонското летище "Хийтроу" въз основа на заповед за арест, издадена от Белград. Сърбия го издирва във връзка с нападението в Сараево през май 1992 г. срещу конвой на Югославската народна армия, при което загинаха над 40 войници. В понеделник Ганич заяви, че Сърбия се надява „да пренапише историята, защото това е държава, която е извършила геноцид. "Те се опитват да объркат съдебната система на Великобритания, заявявайки, че Сърбия „е организирана държава, която може да гарантира справедлив съдебен процес”, заяви Ганич преди влизането си в съда. 
						Адвокатът Джеймс Люис, представляващ сръбското правителство, настоя, че Ганич е разпоредил извършването на нападението срещу линейки и войници, които са се предали. „Ние заявяваме, че по всичко изглежда, че това е очевидно военно престъпление”, заяви той. Заседанията по делото продължават. (АФП, Би Би Си, Бета, Танюг, Фена - 05/07/10)

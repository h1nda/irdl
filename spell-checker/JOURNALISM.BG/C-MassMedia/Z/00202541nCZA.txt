Румънският олимпийски отбор има умерени надежди за Атина
10/08/2004
Румъния изпраща своя делегация от 112 спортисти на Олимпийските игри в Атина и се надява да спечели медали на гимнастика, кану/каяк, фехтовка и спортна стрелба.
От Джелу Трандафил за Southeast European Times в Букурещ - 10/08/04
 
 
Румънската плувкиня Диана Мокану (след като спечели златен медал в Сидни) не се класира за Игрите в Атина.[АФП]
Румънската цел за Атинската олимпиада е да се класира сред първите 15 най-добри нации. Нейните аспирации са по-скромни в сравнение с тези отпреди четири години. През 2000 г. румънските спортисти спечелиха 11 златни медала и страната зае 11-то място. С изключение на гимнастиците обаче тазгодишният олимпийски тим се изправя пред препятствието, наречено "възраст".
При женската гимнастика Атина-2004 ще даде добри възможности на изгряващи звезди като Каталина Понор. "Несъмнено ние сме лидери в гимнастиката и имаме някои очаквания в кану/каяка, фехтовката, стрелбата - спортове, където ние се класираме доста добре," заяви президентът на Румънския олимпийски комитет и бивш тенис ас Йон Тириак.
Олимпийските медалисти Флорин Попеску и Силвиу Симионеску биха могли да повторят своите шампионски изпълнения в кануто и каяка. Фехтовачите Лаура Бадеау, спечелила златото в Атланта през 1996 г., и Михай Ковалиу, златен медалист от Игрите в Сидни, се очаква да заемат подобаващо място. Това се отнася и за световната шампионка при младежите Ана Мария Бринза. В стрелбата Румъния ще бъде представена от олимпийския ветеран Сорин Баби, спечелил златото в Сеул през 1988 г., и от медалиста от Сидни Юлиан Райчеа.
Отборът вече се сблъска с някои разочарования. Плувкинята Диана Мокану, двукратен медалист, не се класира за Атина. В бяганията Габриела Сабо е носител на шампионската титла на 5 000 м, но при последните й изяви се забелязва рязък спад на формата.
"Румънците отиват в Атина с поколение, износено от възрастта си, с олимпийски медалисти отпреди 8 и дори 16 години," казва спортният журналист Лауренциу Цорней. "Те са се подготвяли в рамките на системата преди 1989 г., по съветските стандарти, с дълги лагери. Днес спортистите предпочита да тренират индивидуално, някъде в чужбина, но няма ресурси за превключване на друга система."
Тази криза е особено тежка за колективните спортове като хандбал, волейбол, водна топка, ръгби, баскетбол, при които Румъния няма да бъде представена на Игрите в Атина. "Тези отбори не се класираха за Атина, тъй като много състезатели, играещи в чужбина, не се присъединиха към дългите тренировъчни лагери с националния отбор. Много е трудно да се изгради отбор, който се среща само от време на време," обяснява генералният секретар на Румънския олимпийски комитет Дан Попер.
"Нужно е цяло десетилетие за изработване на нова стратегия," казва Тириак. Междувременно румънците могат да си спомнят с умиление за своя звезден олимпийски миг - Игрите през 1984 г. в Лос Анжелес, когато заеха второ място.

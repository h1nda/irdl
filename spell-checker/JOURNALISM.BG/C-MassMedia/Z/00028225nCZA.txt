Нито Гърция, нито Македония е доволна от последния план на Нимиц
					30/10/2008
					Представителите на Атина и Скопие реагираха критично на новото предложение на специалния пратеник на ООН Матю Нимиц, заявявайки, че то се нуждае от значителни промени.
					От Марина Стояновска за Southeast European Times от Скопие -- 30/10/08
 
					 
						
Американският заместник помощник държавен секретар Стюарт Джоунс (вляво) говори на пресконференция с македонския външен министър Антонио Милошоски в Скопие във вторник (28 октомври). [Томислав Георгиев]
						Македония представи на специалния пратеник на ООН Матю Нимиц официалния си отговор на последния му пакет от идеи за решаване на спора за името с Гърция. Съгласно тях тя трябва да използва името "Република Северна Македония” в международните отношения, а „Северна Македония” в ООН. Конституционното име "Република Македония" ще се използва в страната. 
						"Ние изложихме и потвърдихме отново доводите на Македония, основаващи се на нейните национални интереси,” каза представителят на Македония Никола Димитров в сряда (29 октомври) след срещата с Нимиц. Поради „изключителната важност” на въпроса той отказа да даде подробности. 
						Президентът Бранко Цървенковски и премиерът Никола Груевски обаче вече коментираха, че последните предложения на Нимиц не могат да бъдат здрава основа за решение без значителни промени. 
						В сряда гръцкият външен министър Дора Бакоянис каза, че новият пакет от идеи „не е достатъчно добър в сегашния си вид” и че няколко точки са неприемливи, проблематични или неясни. 
						"Само след необходимите пояснения и поправки този документ може да стане основа за постигането на решение,” каза Бакоянис пред гръцката парламентарна комисия по отбрана и външни работи. 
						Последните събития идват на фона на оживена международна дейност, насочена към оказване на натиск върху двете страни да решат дългогодишния си спор. Във вторник американският помощник държавен секретар Даниел Фрийд призова Скопие да приеме компромиса, предложен от Нимиц, или да очаква да изпадне в международна изолация. 
						"Приемете това предложение и осигурете светло бъдеще за себе си и за вашите деца," каза Фрийд пред група македонски репортери, гостуващи във Вашингтон. 
						В понеделник американският заместник помощник държавен секретар Стюарт Джоунс пристигна в Скопие за разговори с Цървенковски, Груевски и външния министър Антонио Милошоски. Той увери македонските лидери, че Вашингтон продължава да подкрепя стремежите за евро-атлантическа интеграция на тяхната страна, които ветото на Гърция засега е замразило. 
						"Позицията на САЩ е ясна. Ние подкрепяме присъединяването на Македония към НАТО – позиция, която бе представена и от президента Джордж Буш на последната среща на върха на НАТО в Букурещ,” каза Джоунс на пресконференция с Милошоски във вторник. 
						Милошоски заяви, че Македония е „поела ангажимент да реши спора за името в съответствие със собствените си интереси и подход” и „желае спорът да бъде преодолян, когато дойде моментът за неговото решаване".

Пазарите на труда и влиянието на миграцията
					22/01/2007
					Сега, когато милиони румънци търсят работа в чужбина, страната среща големи трудности при запълване на свободните работни места в някои сектори, отбелязва икономистът и бивш министър на финансите Даниел Даяну.
					От Даниел Даяну за Southeast European Times в Букурещ – 22/01/07
 
					 
						
Все по-трудно се намират квалифицирани работници в Румъния. [Гети Имиджис]
						Пазарите на труда в новите страни-членки на ЕС могат да озадачат страничния наблюдател. Независимо дали безработицата е ниска (около 5,5% както е в Румъния) или висока (над 15% както е в Полша) в цялата икономика съществува недостиг от квалифицирани кадри. А последиците от това може да се окажат тежки. 
						Как се получава така, че недостигът съществува едновременно с излишъка по отношение на безработицата в пазарните икономики? Исторически поглед върху икономическата политика в икономиките в преход може да помогне за разплитането на този парадокс. 
						В продължение на много години повишаването на заплатите в икономиките в преход, бе повлияно от ключова разпоредба в споразуменията, сключени от правителствата с МВФ. Заплатите в държавния сектор се предполагаше, че не трябва да растат с повече от определен процент годишно. Процентът на растежа определяше колко служители трябва да бъдат уволнени, за да се повишат заплатите в държавния сектор. Очевидно тук са действали компромисите. 
						Разпоредбата действаше и като критерий за колективните договаряния между собствениците на компании и работниците в частния сектор. Основните проблеми се свеждаха до страх от голям бюджетен дефицит и до необходимостта да се води борба с инфлацията и с неустойчивия външен дефицит. През последните години обаче положението видимо се промени. 
						В Румъния две главни характеристики на икономиката обясняват динамиката в заплатите. Едната е делът на частния сектор във формирането на БВП, възлизащ на повече от две трети. Това, разбире се, намалява влиянието, което заплащането в държавния сектор има върху функционирането на целия пазар на труда. Сега, когато Румъния се присъедини към ЕС, може би доминиращият социален модел в блока, където профсъюзите са по-силни, в сравнение да кажем, със Съединените щати, ще окаже силно влияние. 
						Втората характеристика е силната миграция. Според някои проучвания повече от два милиона румънци работят в чужбина, най-вече в страните-членки на ЕС. Тази миграция обяснява защо безработицата е толкова ниска в Румъния, въпреки че преструктурирането на промишлеността оказва своето негативно влияние. В някои градове и области на Румъния безработица почти не съществува, а работодателите изпитват големи трудности да запълнят свободните работни места. 
						Натискът за повишаване на заплатите е неизбежно следствие от постоянно намаляващата безработица. Недостигът на работна ръка е значитилен в някои сектори като строителството. "Бехтел", водеща американска компания и голям предприемач в Румъния наскоро се оплака от подобен недостиг. И това не е единственият подобен случай. 
						Фактът, че миграцията намалява общата безработица и оказва натиск за повишаване на нивото на средната заплата, не е изненада. Но не е само това. При икономиките в преход съществува тенденция на поява на явление, което по ирония на съдбата напомня за централизираната система: едновременно съществуване на недостиг и излишък. Известният унгарски икономист Янош Корнай е автор на книга, в която обяснява как самата същност на централизираната икономика предопределя наличието на този проблем поради неспособността й ефективно да разпределя ресурси или да постига ценови баланс в пазарните икономики, където едновременното съществуване на голям недостиг и излишък не трябва да бъде правилото на играта, а по-скоро говори за негъвкавост на пазара, дължаща се на различни фактори. 
						
Строителният сектор е най-силно засегнат в много страни. [Гети Имиджис]
						Една от причините, по която много се спори в литературата, но която е доказана на практика, е заемането на работни места от вътрешни хора. Поради това някои хора, наречени от французите "изключени", остават извън обсега на пазара на труда. По-висока безработица може също да възникне от силни шокове като рязко повишаване на цената на енергията. Петролната криза през 1970-те години например породи "стагфлация" в западните икономики. 
						Трябва да се отбележи, че излишъците и недостигът могат да съществуват едновременно при наличието на много различни нива на безработица. За разлика от Румъния в Полша има високо ниво на безработица. Въпреки това строителни компании в Полша, както и в Румъния, се оплакват от липсата на квалифицирани работници. За периода 2007-2013 г. полското Министерство на транспорта е отделило около 38 милиарда долара за сектора. Но мнозина се тревожат, че липсата на работна ръка може много да забави тази амбициозна строителна програма. А това на свой ред може да забави темповете на модернизиране на инфраструктурата. 
						За един неинформиран наблюдател тук може да няма никаква причина за безпокойство. В края на краищата не трябва ли пазарите да отделят ресурси за сектори, които най-много се нуждаят от тях? Всъщност действителността е много по-сложна. Хората не придобиват нови умения лесно или мигновено. 
						В действителност нещата са много по-сложни, тъй като хората не могат да придобият нови умения и ноу-хау лесно и бързо. Дори когато пазарът се нуждае от такива умения, може да отнеме време, преди работната сила да е в състояние да ги осигури. Трудностите при приспособяването са обща характеристика на много икономики в период на преход. 
						Западните страни имат свои собствени форми на инерция. В старите страни-членки на ЕС например противопоставянето между вътрешени и външни хора наложи провеждането на интензивни дебати. "Глобалната среда иска уверения", пише икономистът от Харвард и бивш министър на финансите на САЩ Лари Съмърс. Той има предвид тревогите на наемните работници в богатите страни, предизвикани от натиска на азиатската конкуренция. Изводът е ясен: тези, които имат работа, ще направят всичко възможно, за да я запазят, дори ако това спъва гладкото функциониране на пазарите. 
						В Източна Европа натискът за увеличаване на заплатите вероятно ще продължи през идните години. Наистина заплатите може да растат по-бързо от предвиденото, поради влиянието на силната миграция. Повишаването на заплатите ще се почувства както в частния, така и в държавния сектор. Ако това се случи, могат да се появат непредвидени отрицателни явления. Повишаването на заплатите, ако не бъде придружено от съответното повишаване на производителността, ще предизвика отново повишаване на инфлацията и ще доведе до по-голям, застрашителен външен дефицит. 
						Междувременно за първи път пазарите на труда в Източна Европа започват да оказват натиск за приемане на работници имигранти. Увеличаването на недостига на работна ръка се наблюдава в различни области, заедно със значително по-високи нива на растеж на БВП (в сравнение със Стара Европа). Може би не е случайно, че Полша и балтийските страни отвориха пазарите си за български и румънски работници без ограничения.

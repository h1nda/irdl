Хърватия и Словения отиват на арбитраж
					05/11/2009
					В сряда министър-председателите на Хърватия и Словения подписаха договореност за граничния спор между страните.
					От Наташа Радич за Southeast European Times от Загреб – 05/11/09
 
					 
						
Шведският премиер Фредрик Рейнфелд (вдясно) и колегата му от Хърватия Ядранка Косор се поздравяват преди подписването в сряда (4 ноември) в Стокхолм. [Гети Имиджис]
						Международната общност приветства споразумението, което хърватският премиер Ядранка Косор и словенският й колега Борут Пахор подписаха в сряда (4 ноември) в Стокхолм. Очаква се то да сложи край на спора за морската граница между двете страни. Решението бе приветствано от ЕС, Европейската комисия и Съединените щати. 
						Съгласно споразумението въпросът, който се бе превърнал в препъникамък за двустранните отношения между Загреб и Любляна след обявяването на независимостта на двете държави през 1991 г., ще бъде отнесен за международен арбитраж -- и решението ще бъде задължително. 
						Спорът се задълбочи миналата година, когато Словения използва своя статут на страна, членка на ЕС, за да блокира преговорите за членство на Хърватия в ЕС. Сега Хърватия се надява да завърши преговорите до края на идната година и да стане член на ЕС през 2011 г. 
						"Днес не просто отгърнахме нова страница, ние отворихме цяла нова книга," каза Косор. "Сега се надявам, че ще получим и подкрепата на нашите парламенти и че днешното споразумение ще може да даде нова надежда на нашите съседки в Югоизточна Европа." 
						 Пахор заяви, че взаимното доверие и уважение между него и Косор е създало условия за подписването. Шведският премиер Фредрик Рейнфелд също подписа споразумението, тъй като страната му държи ротационното председателство на ЕС. 
						Хърватският парламент одобри договореността в понеделник, подчертавайки, че споразумението не предрешава изхода от международния арбитраж. 
						От съществено значение за новите държави е да знаят точно къде лежат границите им, каза Пахор. "Това не бе възможно през последните 18 години, но сега сме на път да успеем." 
						 "Намираме се в ситуация, в която или двете политики и двете страни ще съзрат съвместния общ интерес, който ще ни доведе до стабилност, или ще се вглъбят единствено в различията в гледните точки на двете страни. Това би ни довело до конфликт и [една] нестабилна ситуация," каза Пахор. 
						Засега изглежда пътят е към стабилност. Гражданите и от двете страни на границата обаче се опасяват, че това не е печеливша и за двете страни ситуация: например 87 % от словенците се опасяват, че споразумението защитава повече хърватските интереси. 
						Еврокомисарят по разширяването Оли Рен поздрави всички страни за постигането на "историческо споразумение". "Това е най-европейският път за мирно уреждане на спорове," каза Рен. "Призовавам и двете страни да пристъпят към ратифициране без излишно забавяне и се надявам, че Хърватия ще измине последната миля в преговорите [с ЕС], които навлизат в окончателната си фаза."

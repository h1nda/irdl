Гърция смята да отдава под наем олимпийски обекти
					28/04/2005
					Гръцкото правителство изготви законопроект, съдържащ планове за бъдещото използване на олимпийските обекти, чиято поддръжка струва годишно на данъкоплатците почти 80 млн. евро. Според законопроекта съоръженията ще бъдат отдадени под наем или открити за търговско ползване, но няма да се продават. 
					От Светла Димитрова за Southeast European Times -- 28/04/05
 
					 
						
Ако бъде приет, законопроектът ще позволи на инвеститорите да използват олимпийските обекти като културни центрове, зали за конференции и изложби, ресторанти и магазини. [Архив]
						Законопроект, който предлага да се дават под наем или да се разреши ползването за търговски цели на десетки олимпийски обекти в Атина, бе предложен от парламента на 15 април. Целта на предложението е да се възстанови поне част от над 9-те милиарда евро, похарчени за организирането на Летните олимпийски игри през 2004 г. Нито един от 36-те обекта, чието строителство или обновяване струваше над 3 млрд. евро, няма да бъде продаден, каза гръцки официален представител. 
						"Дойде време огромните финансови инвестиции, направени за Олимпийските игри, да бъдат изплатени и да донесат 'доходи от капитал' за гръцкия народ," каза заместник-министърът на културата Фани Пали-Петралия. 
						Тя отговаряше за олимпийската подготовка и сега задачата й е да намери инвеститори за използване на обектите след Олимпиадата. Пали-Петралия каза, че през последните няколко седмици е провела "конструктивен" диалог с местните управи. 
						Изправена пред вече и без това огромен бюджетен дефицит, страната трябва да отделя по 80 млн. евро годишно за необходимата поддръжка на обектите. Само някои от тях се използват след края на игрите през септември 2004 г. 
						Целта на законопроекта е да стимулира икономическия растеж и прозрачността, да създаде нови работни места и да повиши качеството на живота на гръцките граждани, каза Пали-Петралия пред репортери. Ако бъде приет от парламента, законът ще разреши на инвеститорите да използват съоръженията като културни центрове, зали за конференции и изложби, ресторанти и магазини. 
						"Печалбите от търговското използване ще донесат големи социални ползи и в същото време ще се запази публичният характер на съоръженията," е казала Пали-Петралия, цитирана от АП. "Нищо не се предлага за продан и нищо няма да бъде продадено." 
						Едно от разглежданите предложения предвижда превръщане на спортния комплекс "Хеленикон" в парк. Спортните съоръжения на втория по големина олимпийски обект, според "Ройтерс", ще се използват за културни цели, ресторанти и кафенета. 
						Друго предложение е теренът до олимпийския конен център в Маркопуло край Атина да бъде превърнат в игрище за голф с 18 дупки и летище за хеликоптери. Предлага се също ветроходният комплекс "Агиос Козмас" да се използва като яхтено пристанище за 1200 съда и яхтеният комплекс да се превърне в петзвезден хотел с 30 стаи. 
						Очаква се стадионите за бейзбол и софтбол и игрищата за хокей да се използват за концерти на открито или други културни и обществени прояви. 
						Новият закон "ясно определя ролята на държавата, ролята на частните инвеститори и ролята на местните общини в този план," цитира гръцкият ежедневник Катимерини думите на Пали-Петралия. Според документа инвеститорите ще заплащат данък от 2 %, който ще се използва от органите на местното самоуправление.

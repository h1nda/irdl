В Косово са в шок след стрелбата във Франкфурт 
					03/03/2011
					Докато германските прокурори смятат, че ислямският екстремизъм е възможният мотив, лидерите на Косово заклеймиха убийството на двама американски войници в сряда.
					От Линда Карадаку за Southeast European Times в Прищина - 03/03/11
 
					 
						
Двама войници бяха убити при нападение срещу военен американски автобус на летището във Франкфурт в сряда (2 март. [Ройтерс]
						Докато студенти в Прищина палеха свещи в памет на жертвите, лидерите на Косово заклеймиха в сряда (2 март) инцидента на летището във Франкфурт, при който двама американски войници бяха убити, а други двама ранени.
						Арид Ука, 21-годишен, който е работел на летището във Франкфурт, е открил огън срещу автобус с войници. Според германските прокурори възможният мотив е ислямски екстремизъм, докато според съобщенията в медиите стрелецът е крещял религиозни лозунги, преди да започне да стреля. 
						Ука има родствени връзки с Косово - според съобщенията дядото на Ука е бил от село Жабар, близо до Митровица. 
						Президентът на Косово Беджет Пацоли изрази “дълбокото си съжаление” по повод инцидента, както и съболезнованията си към американския народ, армията, властите и семействата на жертвите. 
						"Народът на Косово заклеймява най-сурово този отвратителен, индивидуален акт... извършен срещу хора във военна униформа, които имат съществена роля за освобождаването на Косово, срещу армията, която има ключова роля в запазването на сигурността и стабилността в целия свят”, каза той в съобщение за пресата. 
						Премиерът Хашим Тачи и неговият кабинет направиха подобно изявление. 
						“Този ужасен случай е индивидуален акт срещу ценностите на цивилизацията и срещу традицията на народа на Косово, който винаги и вечно ще бъде благодарен на Съединените щати, на американския народ и на правителството на Съединените щати за силната подкрепа, която оказаха на народа на Косово по време на процеса на освобождение и независимост и сега за развитието и интеграцията на Косово”, се казва в официално изявление. 
						Външният министър Енвер Ходжа, който се присъедини към студентите от Университета на Прищина, докато палеха свещи пред Националния театър в града, каза, че “човекът, извършил този акт е престъпник в очите на гражданите на Косово и по никакъв начин не представлява [техните] вярвания." 
						Движението “Коха”, младежка НПО в Митровица, проведе там церемония и заклейми инцидента. 
						"Ние остро заклеймяваме този престъпен акт като граждани на Косово и като млади хора на Косово. Той няма нищо общо с нашия народ”, каза лидерът на групата Ферди Кадриу. Обществеността е в шок. "Луд човек … той е луд," каза за SETimes Менсур, младеж от Прищина. 
						"Това е толкова лошо за нас и за нашия имидж”, каза Артана, млада майка, която се разхожда с децата си в столицата. 
						Във Вашингтон междувременно президентът Барак Обама каза, че е “потресен и разгневен” от нападението. 
						"Искам всички да разберат, че ние няма да пожалим усилия, за да узнаем как се случи този отвратителен акт и заедно с германските власти да гарантираме че всички извършители ще бъдат изправени пред правосъдието”, каза той.

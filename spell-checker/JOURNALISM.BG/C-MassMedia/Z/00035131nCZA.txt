Обрадович обсъжда медийната свобода в Сърбия
					30/06/2010
					Главният редактор Вукашин Обрадович беседва с кореспондента на SETimes Саша Илич относно свободата на медиите в Сърбия и какво според него може да се направи за подобряване на липсата на държавна помощ за местния и регионалния печат.
					От Саша Илич за Southeast European Times от Белград -- 30/06/10
 
					 
						
Главният редактор на "Вранске" Вукашин Обрадович. [AФП]
						Вукашин Обрадович е основател и главен редактор на седмичника "Вранске" и заместник-председател на Независимата асоциация на журналистите в Сърбия (НУНС). Посветен на професията си, той проследява най-важните събития в Южна Сърбия. 
						Обрадович е спечелил много престижни национални награди за журналистика, като "Юг Гризел", "Станислав (Сташа) Маринкович" и "Душан Богавац". Мисията на ОССЕ в Сърбия му присъди наградата "Мъж на годината" през 2009 г. 
						
						SETimes: Как бихте описали свободата на печата в Сърбия? 
						
						Вукашин Обрадович
						: Макар че според последния доклад на "Фридъм Хаус" сме осъществили известен напредък в свободата на медиите, общо казано, не съм доволен от положението в тази област. Налице са някои ограничаващи фактори, които засягат свободата на отразяване и редакционната политика на различните медии. 
						 Най-напред, независимо от конституцията и прокламираните политики в сферата на медиите, държавата продължава да бъде собственик на някои медии и следователно да влияе върху редакционната им политика. 
						Парламентът [тепърва трябва да приеме] закона за забранената концентрация на капитал в медиите, така че ние все още не знаем кои са действителните собственици на повечето от сръбските медии. Този факт е от жизнено важно значение, тъй като създава възможност неформални групи, политически партии, определени лобистки групи и лица, които наричаме магнати, да влияят на редакционната политика на медиите. 
						Местните управления, т.е. политическите партии на власт, също засягат редакционната политика на местните медии, което представлява друга форма на подтискане на свободата на медиите в Сърбия. 
						Проблемът, който [най-много] влияе на свободата на медиите в Сърбия, е тежката икономическа ситуация, която поставя медиите в трудно положение. Без финансова независимост няма независимост на редакционната политика. 
						
						SETimes: Вие живеете и работите във Враня, град в най-южната част на Сърбия. По-голяма ли е свободата на медиите в Южна Сърбия в сравнение с останалата част от страната? 
						
						Oбрадович: Ами трудно е да се правят обобщения, но смятам, че именно поради проблемната икономическа ситуация и сложните междуетнически отношения ситуацията в Южна Сърбия е по-лоша от тази в останалата част на страната. 
						
Държавата продължава да бъде собственик на някои медии и да влияе на редакционната им политика, казва Обрадович. [Гети Имиджис] 
						Тази част на Сърбия в икономическо отношение е последна в списъка. Самото съществуване на медиите в Южна Сърбия е поставено по въпрос; те едва оцеляват. В ситуации като тази е трудно да се настоява за високи стандарти пред местните и регионалните медии. 
						
						SETimes: Каква е основната цел на регионалните и местните вестници, имат ли те бъдеще в Сърбия? 
						
						Oбрадович: Ролята на местните и регионалните медии е голяма, тъй като те могат да дават -- и го правят -- голям принос за демократизацията на местно ниво. Ситуацията с местните медии обаче е много сериозна. 
						Предстои ни много труден период и е твърде възможно повечето местни медии да изчезнат. Ето защо НУНС подготвя един вид стратегия за изход за местните медии, която ще включва няколко фази. 
						Най-напред [ще проведем] дискусия с представители на правителството за подпомагане при изготвянето на такава стратегия, и второ, [за получаване на достъп до] фактическа помощ за предоставяне на професионално развитие, за да им помогнем да се справят по-добре с трудната икономическа ситуация. 
						И така, общата оценка на ситуацията с местните медии може да се обобщи в едно изречение: най-лошото е зад гърба ни, най-трудното предстои. 
						
						SETimes: Напоследък има все повече и повече случаи, в които местните медии са давани под съд от местни влиятелни фигури, политици или "скандални бизнесмени". Това нова форма на натиск ли е? 
						
						Oбрадович: Да, това е нова форма на натиск, наложена от новите обстоятелства в Сърбия. Тези така наречени "скандални бизнесмени" са станали собственици на различни компании, купени със съмнителни пари, и всяко отразяване на техния сенчест бизнес предизвиква реакцията им. Освен устните заплахи и физическото насилие, тези реакции напоследък са се превърнали във форма на натиск посредством повдигане на обвинения в съда. 
						
						SETimes: Прави ли правителството достатъчно -- и по какъв начин -- за защитата на почтеността и професията на журналистите? 
						
						Oбрадович: Държавата прави много малко; тя се занимава с последствията, а не с причините. Единственото, което може да се очаква от нея, е да ти предостави полицейска закрила, след като си се озовал в непосредствена опасност. 
						 За мен това е неприемливо. Ние в НУНС очакваме и ще продължаваме да настояваме държавата да създаде ясна стратегия, когато става дума за медиите. Всичко, което се случва, е последица от факта, че ние като държава нямаме ясни цели и не е налице преобладаващо съзнание сред политиците, че обществеността, чиито нагласи се определят предимно от медиите, е четвъртият стълб на демокрацията. 
						
						SETimes: Вие сте носител на редица престижни национални и международни награди. Достатъчни ли са тези награди, когато вие и колегите ви, дори членовете на семейството ви, непрекъснато получават заплахи за живота си? 
						
						Oбрадович: Всички тези награди са някакъв вид компенсация, тъй като представляват признание за нашата добра работа. От друга страна, ние сме в този бизнес не заради наградите, те са само следствие от определени обстоятелства, а нашата редакционна политика е основана главно на критичния подход към действителността и спазването на професионалните стандарти.

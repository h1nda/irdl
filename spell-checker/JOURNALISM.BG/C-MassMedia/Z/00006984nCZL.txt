Улфовиц посети американски военнослужещи в БиХ
19/05/2003
 
ПОТОКАРИ, Босна и Херцеговина (БиХ) -- Заместник-министърът на отбраната на САЩ Пол Улфовиц се срещна с американския мироопазващ контингент близо до Тузла в събота (17 май) по случай Деня на въоръжените сили. Той и други официални представители, вкл. командващият СФОР генерал Уилям Уорд, посетиха след това Мемориалния център в Потокари, където Улфовиц положи венец в памет на жертвите на масовите убийства в Сребреница през 1995 година. " Онова, което се случи тук, бе една от най-ужасяващите трагедии в света. На това място бяха жестоко избити хора. Човек трудно би могъл да го възприеме," каза той след разговора си с жена, която е загубила съпруга си, синовете си и други роднини мъже, когато сръбските сили са превзели тази защитена от ООН зона. Улфовиц посочи, че американските войски ще се изтеглят от БиХ само когато и "останалите натовски държави направят това". (Независне новине, Дневни Лист, Глас Сръпске, Дневни Аваз - 17/05/03)

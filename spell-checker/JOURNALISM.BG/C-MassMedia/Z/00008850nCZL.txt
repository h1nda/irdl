Предстоят нови намаления на данъците в Гърция
28/10/2003
Гръцките делови среди приветстваха плановете на правителството за реформа на данъчната система.
От Джордж Анагностопулос за Southeast European Times в Атина - 28/10/03
 
 
Преди два месеца правителството на премиера Костас Симитис пое ангажимент за намаляване на данъците, ход, който бе омаловажен от опозицията като празни предизборни обещания. Понастоящем обаче в парламента е внесен проект за реформа на данъчната система, която действително предвижда цялостни значителни съкращения на данъците.
Новата система ще влезе в сила от 1 януари 2005 г., когато започва финансовата година. Чрез нея ще се въведе опростена система за изчисляване на данъците. Ставките ще се понижат, границите на доходите ще се повишат, ще се опрости Счетоводният кодекс, а стойността на имуществото ще се основава на реалните му цени.
Най-важната новина е за деловите среди. Данъчните ставки ще се понижат от сегашните 35 % на 30 % до 2008 г. съгласно предложението на Симитис. Физическите лица ще получат подобно намаление - от 40 % на 35 %.
Освен това бизнесът ще се безпокои по-малко за внезапните посещения на данъчните.
Понастоящем данъчният инспектор има правомощията да налага значителни глоби за малки нередности. Според плана на Симитис обаче инспекторите ще докладват за нарушенията на Счетоводния кодекс и в зависимост от сериозността им нарушителите ще бъдат санкционирани по точкова система.
Новата система ще намали правомощията на данъчните и ще даде повече власт на централното правителство относно нарушенията, позволявайки му да поддържа по-пълни регистри.
Деловите среди приветстваха предлаганите реформи.
Говорителите на Търговската Камара в Атина, Конфедерацията на гръцката индустрия и други организации, свързани с местните делови среди, определиха промените като голяма стъпка напред, твърдейки, че това ще подпомогне привличането на чуждестранни инвестиции. Много от тези групи за лобиране се съгласиха да помагат при прилагането на новата система.
Опростяването на данъчната система ще улесни нещата и за гражданите. Недвижимото имущество ще се продава чрез обикновена клетвена декларация пред нотариус. Таксата по прехвърлянето ще се плаща на място и няма да бъде необходимо продажбата да се споменава в данъчната декларация.
Междувременно Симитис се ангажира да повиши доходите през 2004 г., да намали данъците върху горивата и пътните данъци, както и да създаде нови условия за частична заетост в публичния сектор. Само през тази година правителството е изплатило помощи на стойност 950 млн. евро. Миналата година то плати 510 млн. евро.

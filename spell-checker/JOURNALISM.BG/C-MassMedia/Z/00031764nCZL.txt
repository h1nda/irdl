Албанската валута се обезценява
					25/09/2009
					 
						ТИРАНА, Албания -- Националната валута, албанският лек, силно се обезцени тази седмица спрямо еврото. Спадът създаде паника в Тирана, където в четвъртък следобед (24 септември) едно евро се разменяше срещу 142,5 лека, сравнено със средната за 2009 г. стойност от 125 лека за едно евро. Управителят на албанската централна банка Ардиан Фулани призова в сряда обществеността да запази спокойствие. "Това, което се случва, не е на икономическа основа. Лекът ще продължи да бъде нашата валута още много, много години," каза Фулани. Много хора обвиняват за случилото се коментара, който премиерът Сали Бериша направи миналата седмица, че Албания "трябва да се предаде на еврото". Той каза, че приемането на общата европейска валута е неизбежна стъпка в процеса на евроинтеграция. (Шекули, Топ Чанъл, Balkan Web, Топ Нюз - 25/09/09)

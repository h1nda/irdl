Обзор на 2011 г.: Балканите
					04/01/2012
					Предаването на бившия босненски сръбски военен командир Ратко Младич на Трибунала на ООН в Хага бе едно от най-важните събития на Балканите за 2011, година, която бе белязана също от бурни сблъсъци в нестабилното Северно Косово. 
					От Светла Димитрова за Southeast European Times -- 04/01/12
 
					 
						
Бившият босненски сръбски командир Ратко Младич бе арестуван и прехвърлен в Международния трибунал за бивша Югославия (МНТБЮ) в Хага през май 2011 г. [Ройтерс]
						През 2011 г. останалите двама заподозрени във военни престъпления, издирвани от Международния трибунал за бивша Югославия (МНТБЮ), бяха най-накрая заловени и предадени на съда със седалище в Хага. 
						Друго важно събитие бе приключването на преговорите за членството на Хърватия в ЕС в края на юни и подписването на 9 декември на договора за присъединяване на страната към 27-членния блок. 
						На 26 декември влезе в сила важно споразумение за свободата на придвижване между Косово и Сърбия. Споразумението, постигнато по време на преговорите под егидата на ЕС, дава възможност на жителите на всяка от двете страни да влизат и да пътуват свободно в територията на другата за първи път, след като Косово обяви независимостта си от Сърбия през февруари 2008 г. 
						В негативен аспект огнища на етнически напрежения продължиха да тлеят на Балканите през 2011 г., като политическите лидери в Босна и Херцеговина (БиХ) не успяха да се споразумеят за сформирането на правителство на държавно ниво в продължение на 14 месеца, а в Северно Косово избухнаха изблици на насилие. 
						
						Младич и Хаджич зад решетките в Хага 
					
						Сърбия премахна основна преграда по своя път на евроинтеграция, след като предаде бившия босненски сръбски военен командир Ратко Младич и военновременния хърватски сръбски политически лидер Горан Хаджич на МНТБЮ. 
						Младич бе арестуван на 26 май и бе прехвърлен в Хага пет дни по-късно след близо 16 години укриване. Срещу 69-годишния бивш командир на босненските сръбски сили има две обвинения в геноцид заради избиването на повече от 7 500 босненски мъже и момчета мохамедани и 43-месечната обсада на Сараево. В изменен обвинителен акт от 16 декември 2011 г. Младич е обвинен по пет точки в престъпления срещу човечеството и по четири в нарушения на законите и обичаите за водене на война. 
						Заради опасения относно здравето на Младич и "в интерес на честния и експедитивен" съдебен процес съдиите от ООН приеха в началото на декември искането на прокурорите броят на престъпленията в обвинителния акт да бъдат намалени от 196 на 106. 
						Началото на процеса срещу Младич е ориентировъчно насрочено за края на март 2012 г. 
						Хаджич, на 52 г., бе екстрадиран в Хага на 22 юли, два дни след задържането му. Срещу бившия хърватски сръбски политически лидер, който бе заловен след седем години укриване, е издаден обвинителен акт в 14 точки за военни престъпления и престъпления срещу човечеството за ролята му в конфликта от 1991-1995 г. в Хърватия. 
						Процесът срещу Хаджич трябва да започне на 16 октомври 2012 г. 
						
						Сблъсъци в Косово 
					
						Ситуацията в Северно Косово с преобладаващо сръбско население остана напрегната, но като цяло спокойна, след избухването на насилие на 25 юли, когато в престрелка с местните сърби бе убит косовски полицейски служител. Инцидентът стана, когато правителството изпрати специална полиция в региона да поеме контрола върху два гранични пункта в опит за налагане на ембарго върху сръбския внос след провалените преговори по споразумението за либерализиране на търговията с Белград. 
						
Сблъсъците в Северно Косово бяха един от основните етнически проблеми на Балканите през 2011 г. [Ройтерс]
						Имаше няколко спорадични изблика на насилие след края на октомври, когато КФОР започна да премахва пътните барикади, издигнати от етническите сърби, за да попречат на косовските власти да установят своя контрол в региона, където сръбските паралелни структури продължават да функционират. Двама германски войници от мироподдържащите сили бяха простреляни и ранени при инцидент в края на ноември, когато сръбски демонстранти откриха огън по силите на КФОР. Други 23 военнослужещи от НАТО бяха ранени по време на сблъсъка. 
						Обезпокоен от евентуалните негативни последици от такова насилие върху надеждите на страната му за постигане на официален кандидатски статут за ЕС на срещата на върха на Съюза на 9 декември, сръбският президент Борис Тадич призова косовските сърби да премахнат барикадите. Те не го направиха. 
						Приветствайки изявлението на Тадич на 29 ноември, НАТО призова за конкретни последващи действия. 
						"Употребата на насилие срещу КФОР е неприемлива и ние я осъждаме," посочи в изявление от 1 декември Северноатлантическият съвет. "Призоваваме всички страни да проявяват сдържаност и да сътрудничат напълно на всички международни участници, намиращи се там, за да гарантират свободата на движение без отлагане," добави той, призовавайки също Белград и Прищина да продължат градивното си участие в преговорите помежду си, провеждани с посредничеството на ЕС. 
						По време на посещение в Прищина на 19 декември германският канцлер Ангела Меркел призова Белград да премахне паралелните сръбски структури в Северно Косово. 
						По-рано през месеца Сърбия и Косово сключиха споразумение за съвместно управление на границите, насочено към решаване на граничните проблеми между двете страни. Други споразумения, постигнати по време на преговорите под егидата на ЕС по технически въпроси между Белград и Прищина през втората половина на 2011 г., включват споразумението за свободно движение и друго за взаимното признаване на дипломите. 
						
						Разследване на незаконния трафик на органи 
					
						През декември 2010 г. докладчикът на Съвета на Европа (СЕ) Дик Марти представи доклад, свързващ висши косовски служители, включително премиера Хашим Тачи и други бивши членове на "Армията за освобождение на Косово" (АОК), с незаконен трафик на органи в края на 90-те години на ХХ в. ЮЛЕКС започна предварително разследване на обвиненията в края на януари и седем месеца по-късно назначи бившия американски прокурор за военни престъпления, Джон Клинт Уилямсън, за ръководител на работния екип, занимаващ се със случая. 
						Макар че съобщението бе приветствано от някои сръбски представители, Белград продължи да настоява за участие на ООН в разследването. По-късно през годината в Съвета за сигурност бе внесена проекторезолюция, изготвена от сръбски и руски дипломати, предвиждаща назначаването на специален представител на генералния секретар на ООН, който да отговаря за контрола върху работната група на ЮЛЕКС. 
						
						Двустранни спорове
						 
					
						Международният съд (МС) постанови на 5 декември, че Гърция е нарушила временното двустранно споразумение от 1995 г. с Македония, като е блокирала присъединяването на северната си съседка в НАТО през април 2008 г. заради дългогодишния спор за името между двете държави. 
						"Решението е стъпка напред към НАТО и ЕС," каза македонският външен министър Никола Попоски след оповестяването му. 
						По-късно същия ден НАТО публикува изявление, в което се казва, че решението на съда "не влияе на решението, взето от съюзниците на НАТО по времето на срещата на върха в Букурещ през 2008 г.". 
						"Приехме, че на Бившата югославска република Македония ще бъде отправена покана веднага щом бъде постигнато взаимно приемливо решение на спора за името," се казва още в изявлението от 5 декември. 
						Друго дело в МС, свързано с Балканите - по приложението на Конвенцията за предотвратяване и преследване на престъплението геноцид, заведен от Хърватия още през 1999 г. срещу тогавашната Федеративна република Югославия - е все още висящо. Очаква се заседанията да започнат не по-рано от началото на 2013 г. 
						
						Политиците в Босна и Херцеговина постигнаха споразумение 
					
						Основните политически партии в Босна и Херцеговина (БиХ) постигнаха на 28 декември споразумение за сформиране на ново правителство на държавно ниво след 14 месеца безплодни преговори след общите избори в страната от октомври 2010 г. 
						"Положителна новина е, че лидерите най-после са постигнали окончателно споразумение относно Министерския съвет (МС) и други важни въпроси; аз ги поздравявам," каза върховният представител Валентин Инцко в изявление на 29 декември. "Призовавам политическите лидери да се възползват от това положително събитие. Много важни предизвикателства ще лежат на пътя на новия МС в предстоящите месеци - предизвикателства, които трябва да бъдат преодолени, за да може страната да се придвижи напред по начин, който ще бъде от полза за гражданите."

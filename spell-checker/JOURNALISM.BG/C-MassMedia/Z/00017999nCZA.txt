ЕС настоява за пълна закрила на косовските сърби
					23/03/2006
					Върховният представител на ЕС по въпросите на външната политика Хавиер Солана заяви в сряда пред премиера на Косово Агим Чеку, че правителството му трябва да вземе незабавни мерки за гарантиране на пълната закрила на сръбското малцинство в провинцията. 
					(Гласът на Америка - 23/03/06; АП, Ройтерс, ЮПИ, EUpolitix, ДТТ-НЕТ, Синхуа, БЕТА - 22/03/06)
 
					 
						
Косовският екип за преговорите се срещна с ръководителя на ЮНМИК Сьорен Йесен-Петерсен (вторият отдясно) във вторник (21 март), след втория кръг от преговорите във Виена. [Лаура Хасани]
						Етническото албанско правителство на Косово трябва да предприеме действия сега, за да гарантира пълната закрила на сръбското малцинство в провинцията, заяви ЕС в сряда (22 март), подчертавайки, че това е от съществено значение за напредъка на преговорите за бъдещия статут на Косово, водени с посредничеството на ООН. 
						 "От дълго време се говори много, но малко е направено," каза върховният представител на ЕС по въпросите на външната политика Хавиер Солана след срещата си с косовския премиер Агим Чеку в Брюксел. "Мисля, че е време да обърнем тази тенденция и да приказваме по-малко, а да действаме повече." 
						В изявление на канцеларията на Солана, публикувано след срещата, се казва, че той е призовал Чеку да ускори усилията на правителството за "постигане на конкретни резултати" в прилагането на стандартите, установени от международната общност и засягащи области, като върховенството на закона, демократичните институции, човешките права, правата на малцинствата и икономическото развитие. 
						Изказвайки задоволство от постигнатия напредък в преговорите за статута на Косово след началото им във Виена миналия месец, Солана призова Чеку да свърши своята работа за гарантиране на трайно конструктивно участие на провинцията в преговорния процес. Той отново подчерта подкрепата на ЕС за специалния пратеник на ООН на преговорите за статута, Марти Ахтисаари. 
						Третият кръг от преговорите под егидата на ООН между сръбските и косовските албански официални представители е насрочен за 3 април. Очаква се скоро в дневния ред да бъдат включени правата на малцинствата и културното наследство. 
						При първото си посещение в Брюксел след назначаването му за премиер на 10 март Чеку обеща да работи за изпълнение на изискванията на ЕС за подобряване на правата на сръбското малцинство, което съставлява около 10 % от населението на провинцията, наброяващо 2 милиона души. 
						"Бихме искали да направим жестове през идните месеци, да отправим сигнали, че сме категорично за интегрирането на малцинствата," каза той пред репортери в централата на ЕС. "Ние определено искаме сърбите да останат в Косово, да бъдат равноправни, да бъдат свободни, да са в безопасност, да обичат Косово и да [го] направят свой дом." 
						 На сръбски език Чеку покани сърбите, които желаят да живеят в Косово, да се завърнат там, уверявайки ги, че "те са добре дошли да участват в обществения живот." От албанското мнозинство зависи, добави той, да "гарантира тяхната безопасност, свобода на придвижване, икономическо развитие и напредък". 
						Макар и юридически да е все още част от Сърбия, Косово се намира под администрацията на ООН от края на конфликта през 1998-1999 г. 
						 Косовското албанско мнозинство се надява, че преговорите за статута, които трябва да приключат преди края на годината, ще доведат до пълна независимост на провинцията от Сърбия. Белград и косовските сърби искат тя да остане част от Сърбия. 
						Различията между страните в косовския конфликт са непреодолими, каза пред Австрийското държавно радио в сряда ръководителят на ЮНМИК Сьорен Йесен-Петерсен. "Накрая думата ще има Съветът за сигурност на ООН в Ню Йорк," подчерта той. "Много неща обаче ще бъдат постигнати с албанското мнозинство за малцинствата," каза той. 
						Според Йесен-Петерсен ЕС ще започне да изгражда служба за планиране в Прищина през април. Службата обаче ще започне работа едва след като бъде решен въпросът за статута.

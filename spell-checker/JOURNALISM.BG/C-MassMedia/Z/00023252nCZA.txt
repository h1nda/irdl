Лидерите на Полша и САЩ смятат да продължат работата по проекта за противоракетен щит 
					17/07/2007
					Сътрудничеството в областта на отбраната, включително разполагането на противоракетни съоръжения в Източна Европа, бяха сред основните въпроси в дневния ред на разговорите между американския президент Джордж Буш и полския президент Лех Качински във Вашингтон в понеделник.
					(Уошингтън Поуст - 17/07/07; AП, Ройтерс, ДПА, Интърнешънъл Хералд Трибюн, Блумбърг, Белия дом - 16/07/07)
 
					 
						
"Щитът ще го има, защото за Полша това ще бъде нещо много добро," каза полският президент Лех Качински след разговори с американския президент Джордж Буш във Вашингтон в понеделник (16 юли). [Гети Имиджис]
						Полският президент Лех Качински изрази в понеделник (16 юли) надежда, че американският проект за изграждане на противоракетен щит в Източна Европа, на който Русия яростно се противопоставя, ще бъде успешно завършен. 
						Планът, чиято цел е да се защитят Съединените щати и по-голямата част от Европа от нападения с ракети от "непредсказуеми страни", като Иран, предвижда разполагането на десет наземни ракетни прехващача в Полша и на една модерна радарна система в Чешката република. 
						Целта на проекта е "да защити нашите демокрации от страни, които биха могли да имат - или вече имат - ядрени оръжия и оръжия за масово унищожение", каза Качински след разговори с американския президент Джордж Буш във Вашингтон. 
						Американски и полски официални представители започнаха преговори по предложения противоракетен щит миналия месец. Полският заместник външнен министър Витолд Вашчиковски каза, че до октомври може да бъде подписано споразумение, а строителството на базата да започне през февруари 2008 г. 
						Макар и за споразумението да е необходимо одобрението на парламента, в понеделник Качински бе уверен, че системата ще бъде изградена. "Въпросът с щита до голяма степен вече е решен," каза той пред репортери на пресконференция след срещата си с Буш. "Щитът ще го има, защото за Полша това ще бъде нещо много добро." 
						Двамата лидери обсъдиха щита в контекста на разговорите за засилване на взаимната сигурност на своите страни. 
						"Няма по-добър символ на желанието ни да работим за мир и сигурност от това да работим върху противоракетна система… която ще защити Европа от изстрелвани в единичен или двоен режим ракети от части по света, на чиито лидери не им допада особено нашият начин на живот и които се опитват да разработят сериозни оръжия за масово унищожение," каза Буш. 
						Русия обаче категорично се противопостави на американския проект, определяйки го като пряка заплаха за националната й сигурност. Тя заплаши да пренасочи своите ракети към Европа, ако противоракетните съоръжения на САЩ бъдат инсталирани в Полша и Чехия. 
						Качински посети САЩ, след като в събота бе публикуван указ на руския президент Владимир Путин за прекратяване на участието на Русия в Договора за обикновените въоръжени сили в Европа (ДОВСЕ), който определя строги ограничения за разполагането на тежки оръжия на континента. 
						В изказване за "Уошингтън Поуст" в понеделник Качински определи решението на Москва като будещо тревога и каза, че е помолил Буш за помощ за гарантиране на защитата на Полша срещу бъдещи заплахи. Решението на Русия "не е опасно за Съединените щати", каза Качински, "но е много опасно за Европа. Затова се действа така."

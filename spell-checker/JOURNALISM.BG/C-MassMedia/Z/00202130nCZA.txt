Присъединяването на Хърватия към ЕС е пречка за експортния пазар на БиХ
					07/12/2011
					Босна и Херцеговина може да загуби своя основен пазар за износ, когато Хърватия официално се присъедини към ЕС.
					От Дражен Ремикович за Southeast European Times от Сараево – 07/12/11
 
					 
						
След присъединяването на Хърватия към ЕС граничният пункт "Градишка" ще остане отворен за износ на растителни и животински продукти между БиХ и Хърватия. [Дражен Ремикович/SETimes]
						Според експерти местните производители в Босна и Херцеговина (БиХ) ще срещнат затруднения след присъединяването на Хърватия към експортен пазар, който поради новата нормативна уредба ще бъде недостъпен за тях. 
						Европейски официални представители неколкократно посочиха, че е необходимо да се определи един „адрес“, с който Брюксел да кореспондира. В момента в БиХ има 12 министерства на селското стопанство, десет на кантонално ниво и две на автономните области. 
						„Всяко министерство провежда своя собствена политика. Фермерите просто не знаят към кого да се обърнат“, каза за SETimes фермерът Атиф Малич от Ябланица. 
						В момента БиХ изнася за ЕС стомана, машини и инструменти, а износът на храни е проблематичен поради хаоса в административното управление. 
						Властите в Сараево искат да създадат държавно министерство на селското стопанство, но политиците от Република Сръбска (РС) твърдят, че това не е необходимо, като посочват, че някои функции ще бъдат прехвърлени от РС към държавното ниво, отслабвайки по този начин автономната област. 
						Според експертите обаче това е най-малкият проблем, пред който ще се изправи БиХ след влизането на Хърватия в ЕС. Някои от реалните пречки пред местните производители са недостатъчният брой оборудвани гранични контролно-пропускателни пунктове, недостатъчно добре оборудваните лаборатории за анализ, както и липсата на разрешителни, които се изискват за допускането на изнасяните стоки на пазара на ЕС. 
						Желко Мариян, директор на мандрата в Ливно, споделя, че неговата фирма вече е започнала да търси други пазари. 
						„Над 60 % от нашите продукти се изнасят в Хърватия. Ще загубим голям пазар заради твърдата ни политика“, посочи Мариян за SETimes. 
						Според ПРООН обаче е възмутително, че никой не е предупредил фермерите в БиХ за опасността. 
						„Например произвеждате продукт от сушено месо. За да изнасяте в Хърватия, ще трябва да отидете в Хърватия, за да анализирате продукта в техните лаборатории и да получите разрешение от тяхното правителство. Това е сериозен разход и загуба на време. Търговията не функционира по този начин“, заяви за SETimes Недим Чатович, който оглавява ПРООН в БиХ. 
						Той добави, че в момента БиХ не отговаря на условията на ЕС за търговия и следователно производителите и фермерите в БиХ няма да могат да изнасят продукти в Хърватия. 
						„Това са предимно млечни и месни продукти“, отбеляза Чатович. 
						Според Снежана Станкович, икономически експерт от Баня Лука, двата основни проблема ще бъдат качеството и количеството на продуктите. 
						„Нашите лаборатории за анализ на храни не отговарят на стандартите на ЕС. Хърватия е един от най-важните пазари за БиХ и проблемът ще ескалира след влизането на Хърватия в ЕС“, заяви Станкович за SETimes. 
						„Вторият въпрос е количеството; БиХ няма да може да изнася неограничено количество продукти в Хърватия и квотите ще бъдат строго регламентирани. С присъединяването си към ЕС Хърватия автоматично ще спре да прилага настоящите правила за внос и износ, които бяха уредени с двустранно споразумение“, заключава Станкович. 
						Ивана Сучич, директор на хърватската Агенция за търговска политика и международни отношения, заяви за SETimes, че след влизането в ЕС Хърватия ще прекрати всички споразумения за свободна търговия. 
						„Хърватия ще се присъедини към общата търговска политика на ЕС и ще поеме договорните отношения, които ЕС вече има с трети страни. Това означава, че стоките ще бъдат изнасяни от БиХ в Хърватия в съответствие с правилата на всички други държави от ЕС“, каза Сучич. 
						Граничните контролно-пропускателни пунктове са друг проблем, който ще усложни износа на БиХ. Според предложението на Хърватия, когато страната стане пълноправен член на ЕС, износът на всички основни продукти от животински и растителен произход от БиХ ще се осъществява през два гранични пункта, "Градишка" и "Бияча". В момента на границата с Хърватия са отворени седем гранични пункта. 
						Ще се изисква всеки граничен пункт да упражнява постоянен фитосанитарен и ветеринарен контрол. 
						Министерството на външната търговия и икономическите отношения на БиХ заяви за SETimes, че държавното правителство е наредило на всички министерства да изготвят план за действие за избягване на отрицателните ефекти от присъединяването на Хърватия към ЕС. 
						Игор Гавран, мениджър на проекти към Държавната външнотърговска камара на БиХ, смята, че това е само декларативна мярка. Той заяви, че властите трябва да предприемат бързи действия, за да избягнат колапс на хранително-вкусовата промишленост на БиХ. 
						„За този проблем се знае вече от една година, но нищо конкретно не беше направено. Срокът не e изтекъл, но се страхувам, че това ще се превърне в огромен проблем, ако не се направи нищо“, заяви Гавран за SETimes. 
						„БиХ няма да може да изнася почти никакви продукти от животински произход, с изключение на риба, а стойността на износа към Хърватия е почти 20 % от общия износ на БиХ“, добави Гавран.

Еврокомисарят Фюле призова Сърбия да ускори реформите 
					30/03/2011
					 
						БЕЛГРАД, Сърбия -- Еврокомисарят по разширяването Щефан Фюле заяви във вторник (29 март), че Сърбия трябва да ускори реформите с оглед на процеса на интеграцията й в ЕС. След разговори със заместник министър-председателя Божидар Джелич в Белград Фюле отново подчерта, че сътрудничеството с Трибунала в Хага е от жизнено важно значение и че Белград трябва да арестува оставащите на свобода бегълци от правосъдието. Фюле подчерта, че вместо да спекулират във връзка с получаването на статут на страна, кандидатка за членство в ЕС, до края на годината, властите трябва да се съсредоточат върху процеса на реформи. Джелич каза, че Сърбия ще изпълни всички задачи, залегнали в плана й за действие за членство в ЕС. 
						Междувременно Европейската комисия (ЕК) продължи процеса, като постави допълнителни 629 въпроса, свързани с отговорите на Белград на първоначалния въпросник на ЕК, съобщи във вторник дирекцията по интеграция на ЕС. (Танюг, РТС, Политика, Б92, Бета - 29/03/11)

Напрежението между Турция и Кипър във връзка с крайбрежния добив на газ нараства
					23/09/2011
					Отношенията между Турция и Кипър ставаха все по-напрегнати тази седмица заради въпроса със сондажите за петрол и природен газ в Средиземно море.
					(Различни източници -- 19/09/11 - 23/09/11)
 
					 
						
"... ще видим по какъв начин можем да използваме приходите, така че да облагодетелстват и двете общности”, каза президентът на Кипър Деметрис Кристофиас. [Reuters]
						Турски кораб за сеизмични проучвания тръгна за Средиземно море в петък (23 септември), за да извършва търсене на възможности за добив на петрол и природен газ във водите край северен Кипър. Плавателният съд, "Пири Реис", отплава от турското егейско пристанище Измир, на фона на все по-голямо напрежение между Анкара и Никозия. 
						Обявявайки операцията в четвъртък, турският министър на енергетиката Танер Йълдъз каза, че корабът ще получи такъв военен ескорт, какъвто "му е нужен".
						Той направи съобщението ден, след като страната му постигна ключово споразумение в Ню Йорк, очертаващо морските ѝ граници със северната половина на Кипър, която е етнически турска. 
						Сделката, която даде на Анкара зелена светлина да започне крайбрежни проучавания за добив на петрол и природен газ в тази част на Средиземно море, беше подписана от турския премиер Реджеп Тайип Ердоган и лидера на кипърските турци Дервиш Ероглу по време на сесия на Общото събрание на ООН. 
						Споразумението от сряда дойде два дни, след като правителството на гръцките кипърци, което представлява Кипър в ЕС, съобщи, че проучвателни сондажи край южните брегове на острова са започнали късно в неделя. 
						Кипърският президент Деметрис Кристофиас незабавно заклейми турския ход за експлоатация на енергийните запаси в тази част на Средиземно море като "провокация" не само спрямо Никозия, а и спрямо цялата международна общност. 
						"Турските морски маневри в региона на ексклузивната икономическа зона на Кипър, където се извършват проучванията, са провокативни и представляват реална опасност за по-натъшни усложнения в региона", каза той в своето обръщение към Общото събрание на ООН в четвъртък. 
						Кристофиас обвини Анкара и лидерите на турското кипърско управление, че се "опитват да създадат напрежение и да поставят нови незаконни "свършени факти", като нарече споразумението от сряда "неприемливо". Но той също така увери, че турските кипърци също ще се възползват от възможни открити залежи на газ преди обединението на острова. 
						Междувременно Йълдъз заяви в четвъртък, че някои от областите, набелязани за добив от Турция "са в конфликт" с тези, обявени от Никозия. Според него това не означава, че Турция ще стои далеч от тях в бъдеще. 
						Анакра предупреди за възможни ответни мерки от своя страна веднага щом ръководителят на кипърската енергийна служба Солон Касинис потвърди в понеделник, че тексаската компания "Ноубъл Енжиниъринг Инкорпорейтид" (Noble Engineering Inc.) вече е започнала сондажи по на юг между Кипър и Израел.
						Заплашвайки да постави в черен списък всички международни компании, които работят с Кипър по проекти за добив на петрол и газ в Средиземно море, Ердоган каза, че турското енергийно министерство "е започнало работа по това да не приема тези компании за различните енергийни проекти" в страната. 
						Той също така предупреди за възможни нови сблъсъци в резултат на ескалиращото напрежение по този проблем.
						"Очакваме всички засегнати страни да работят активно, за да се гарантира, че гръцката кипърска администрация ще спре тези дейности, които могат да доведат до напрежение не само на острова, но и в целия регион", каза той в реч пред Общото събрание на ООН. "В противен случай ще направим каквото е необходимо."

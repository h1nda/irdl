Какво предстои на Косово?
					25/12/2006
					Сега когато Белград и Прищина не са в състояние да изгладят различията си относно бъдещето на Косово, решението за статута зависи от международната общност. Това предизвиква нови проблеми. 
					От Робърт К. Остин за Southeast European Times – 26/12/06
 
					 
						
Мъж върви по железопътна линия в Прищина, Косово. Провинцията е изправена пред сериозни икономически трудности през идните години. [Гети Имиджис]
						Регионалната стабилност в Югоизточна Европа зависи в крайна сметка от определянето на статута на Косово, процес, започнат официално от Съвета за сигурност на ООН в края на 2005 г. Впоследствие бяха проведени няколко кръга от преговори под егидата на ООН между представители на косовските албанци и сърбите, с надеждата, че ще бъде постигнато решение, приемливо и за двете страни. Тази надежда не се сбъдна. Косовските албанци не искат нищо по-малко от държавност. Сръбската страна упорито се придържа към своя рефрен "повече от автономия, но по-малко от независимост", въпреки че не е ясно какво ще представлява това на практика. През октомври сръбските гласоподаватели одобриха конституция, в която Косово се описва като неотделима част от страната. 
						Идеята за продължаване на сръбския суверенитет над Косово е изправена пред очевидно препятствие: невъзможността на практика да бъде наложена на население, което в мнозинството си й се противопоставя. Поради тази причина широко разпространено е мнението, че Косово е на път да последва Черна гора като най-новата държава в Европа. Но и тук обаче съществуват пречки. Неуспехът на преките преговори да постигнат компромис означава, че решението зависи от международната общност. И макар че съществува широка подкрепа за независимостта на Косово, тя по никакъв начин не е единодушна. 
						Русия, която е едновременно постоянен член на Съвета за сигурност и член на Контактната група, заявява, че ще приеме единствено решение, което е приемливо и за двете страни - с други думи същите две страни, които през последните няколко месеца не успяха да изгладят основните си различия. В края на ноември президентът на Косово Агим Чеку посети Москва в опит да преодолее възраженията там. Руските официални представители обаче му заявиха, че тяхната страна ще признае независимо Косово само след като то бъде признато и от Белград. 
						За да избегне заплахата от руско вето, ООН сега вероятно ще се опита да избегне проблема, като престане да използва думата "независимост", а осигури възможност на Косово да търси международно признание. Това може да доведе до допълнителни главоболия. Бъдещото на Косово трябва да се развива в рамките на ЕС, като сегашната мисия на ООН се заменя с мисия на ЕС. Но в блока съществуват различия по въпроса за суверенитета. Гърция например исторически е била на страната на Сърбия. Както постъпи в Москва, Чеку лобира за независимост по време на ноемврийската си среща с гръцкия външен министър Дора Бакоянис. Но отговорът на Бакоянис бе "решение, което е приемливо за двете страни и е в полза на всички". 
						Нещо повече, смята се, че напоследък ЕС проявява колебание по отношение на ангажиментите си към Западните Балкани. Това е тревожно, тъй като перспективите за присъединяване остават най-силната мотивация за страните в региона да действат като добри съседи. Очакваното членство в евроатлантически клубове предизвика всякакви промени, които в противен случай не биха възникнали. В по-голямата си част страните от региона са играли относително позитивна роля в решаването на косовската дилема, но избледняването на европейската перспектива може да отклони процеса в друга посока. Отчасти за да предотврати това, НАТО предприе решителна стъпка през ноември на срещата на високо равнище в Рига, предлагайки членство в Програмата "Партньорство за мир" на БиХ, Черна гора и Сърбия. Подобен сигнал сега се очаква и от Брюксел. 
						Международната общност е изправена пред огромно предизвикателство. Тя трябва по някакъв начин да предложи изход, който да е достатъчно двусмислен, за да получи одобрението на Съвета за сигурност и същевременно достатъчно дефинитивен, за да убеди косовските албанци, които очакват фундаментална промяна. Тяхното правителство многократно им заявява, че независимостта е предстояща и доверието в международния порцес зависи от очакването, че държавността ще бъде постигната. 
						Решаването на политическия въпрос за статута е предпоставка за решаването на икономическите проблеми на Косово, които са огромни. Липсата на ясно определен статут, например е главната спирачка за инвестициите. Колкото по-дълго бъдещето на Косово остане несигурно, толкова по-дълго време икономиката му ще остане в застой. Докато други части на региона предпиремат стъпки напред, Косово е изправено пред масова безработица, спад в паричните помощи от чужбина и още един икономически удар, причинен от приключването на мисията на ООН. 
						
Премиерът Агим Чеку (вляво) и президентът Фатмир Сейдиу са начело на управлението на Косово по време на процеса за определянето на статута. [Гети Имиджис]
						Безработно, обедняло и неспокойно население, разочаровано от международната общност и недоволно от собственото си правителство, представлява явна опасност за стабилността. Тази опасност може да се разпростре до частите, населени с етнически албанци в Сърбия, както и в Македония и дори в малката Черна гора. В същото време, мъглявото отношение на международната общност към въпроса за независимостта може също да даде възможност на сърбите в Северно Косово да опитат "de factо" разделяне, отказвайки да зачетат всякаква прокламация за суверенитет от страна на косовския парламент. И наистина сякаш в подготовка на подобен ход, Белград вече подлага на натиск косовските сърби да се оттеглят от институциите на ООН и от временното правителство. 
						Сред многото възможни рискове обаче има поне една важна причина за оптимизъм, а именно, че много потенциални кризи вече са ловко избегнати. Съществуваха много безпокойства, че отделянето на Черна гора от държавния съюз със Сърбия ще бъде объркано и непълно; вместо това процесът завърши безболезнено. Македония бе изправена пред перспективата на ново етническо напрежение по въпроса за децентрализацията; с помощта на навременно решение от страна на САЩ за признаване на конституционното име на Македония, проблемът бе избегнат. 
						Предстои решаващо събитие - изборите в Сърбия на 21 януари. Западът направи очевидно усилие да убеди сръбските гласоподователи да останат на пътя на интеграцията и реформите. Изборът, който те ще направят ще бъде важен знак за Косово, Сърбия и за целия регион.

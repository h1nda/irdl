Премиерът на Турция Ердоган се обърна към нацията и призова за единство и стабилност 
					01/05/2007
					 
						АНКАРА, Турция -- В обръщение към нацията в понеделник (30 април) премиерът Реджеп Тайип Ердоган заяви, че обществото се нуждае най-много от единство, солидарност и стабилност. Той заяви, че запазването на стабилността е от решаващо значение за поддържането на висок растеж и развитие и подчерта, че икономиката се е съживила след идването на власт на управляващата Партия на справедливостта и развитието преди четири и половина години. Ердоган не спомена за проявеното недоволство от страна на военните по отношение на президентската кандидатура на Абдула Гюл, която някои смятат за заплаха за секуларизма. Споровете по кандидатурата на Гюл в петък се отразиха отрицателно на финансовите пазари в Истанбул и на лирата.
						В коментар за ситуацията в понеделник, Тери Дейвис, генерален секретар на Съвета на Европа укори турските военни за опитите им да се намесят в политиката. Междувременно в отделно изявление Държавният департамент на САЩ съобщи, че има доверие в демократичните институции и в конституционната система на Турция. 
						В петък на Гюл не му стигнаха десет гласа, за да получи мнозинство от две трети, необходимо за да бъде избран от парламента, а опозицията сезира Конституционния съд във връзка с процедурата. Съдът се очаква да обяви решението си във вторник или сряда. (Сабах, Заман, Хуриет, Радикал, Ню Йорк Таймс, Блумбърг, Ройтерс - 01/05/07; AП, Ройтерс, Блумбърг - 30/04/07)

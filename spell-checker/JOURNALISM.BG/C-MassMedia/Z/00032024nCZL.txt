Интерпол издава червен фиш за турски бизнесмен
					18/10/2009
					 
						AНКАРА, Tурция -- Интерпол издаде червен фиш за турския бизнесмен Джем Узан, който поиска политическо убежище във Франция, съобщи турската полиция в събота (17 октомври). Изявлението бе направено, след като съд в Истанбул поиска заповед за арест по-рано тази седмица на основание обвинения в злоупотреби в големи мащаби. Париж съобщи, че няма да екстрадира Джем, докато не бъде разгледано искането му за политическо убежище. 
						Семейството на Узан привлече вниманието на медиите през 2004 г., когато правителството конфискува повече от 200 техни компании в опит, както съобщиха властите, да се съберат дългове, възлизащи на милиарди евро. Конфискуваните компании включват "Стар медия груп", циментови заводи и втория най-голям мобилен оператор в Турция "Телсим". Правителството твърди, че тази мярка е била необходима, за да се спре източването на капитали на компаниите от фамилията Узан. Узан води и юридическа битка с американския производител на телекомуникационно оборудване "Моторола" и финландската "Нокиа" за заеми, възлизащи на почти 3 милиарда долара за "Телсим". (Уърълд Бюлетин, Aнадолска информационна агенция - 17/10/09; Йени Сафак, AП - 16/10/09)

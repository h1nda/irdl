ЕК призова Турция да укрепи демокрацията
					29/10/2009
					В последния си доклад за Турция Брюксел наблегна на проблемите със свободата на печата и разследването "Ергенекон", като същевременно похвали външнополитическите инициативи.
					От Баръш Йълмаз за Southeast European Times -- 29/10/09
 
					 
						
"[Разследването Ергенекон] е възможност за Турция да укрепи доверието в правилното функциониране на демократичните институции и върховенството на закона," се казва в доклада на ЕК. [Архив]
						По-рано този месец Европейската комисия (ЕК) публикува своя Доклад за напредъка на Турция за 2009 г. Предвид дълбоката поляризация на турското общество заради разследването "Ергенекон", оценката на Брюксел се очакваше с голямо нетърпение. Мнозина се надяваха докладът да представи обективно становище за делото. 
						От 2008 г. насам срещу около 100 заподозрени лица бяха повдигнати обвинения в участие в предполагаем заговор за сваляне на правителството на премиера Реджеп Тайип Ердоган и неговата умерено ислямистка Партия на справедливостта и развитието. Генерали в оставка, изтъкнати критично настроени писатели и политици бяха сред обвиняемите. 
						Критиците обаче твърдят, че правителството използва разследването, за да унищожи светската опозиция. 
						В своя доклад ЕК подчерта значението на разследването, определяйки го като "най-щателното разследване, провеждано някога срещу предполагаема престъпна мрежа, целяща дестабилизирането на демократичните институции". Но Комисията изрази също и безпокойство от липсата на ефективна съдебна защита за заподозрените. 
						"Това дело е възможност за Турция да укрепи доверието в правилното функциониране на нейните демократични институции и върховенството на закона. Важно е съдопроизводството в този контекст напълно да зачита надлежната законна процедура и в частност правата на обвиняемите," писа Брюксел. 
						Медийната свобода и демокрацията бяха основните акценти в доклада, който също така похвали Анкара за положителните ходове в регионалната дипломация и усилията да се заеме с недоволствата на кюрдите. 
						ЕК открои растящия според нея политически натиск върху медиите, позовавайки се на огромната глоба, наложена на най-голямата медийна холдингова компания в страната, "Доган". Вестниците, собственост на групата, широко отразяваха случаите на корупция в управляващата партия и някои твърдят, че рекордно високите глоби - възлизащи на 3,3 милиарда щатски долара - представляват политическо отмъщение. 
						"Високите глоби, наложени от данъчните власти, потенциално подкопават икономическата жизнеспособност на групата ["Доган"] и следователно на практика засягат свободата на медиите," писа ЕК. "Съществува необходимост от защита на принципите на пропорционалност и справедливост в тези свързани с данъците процедури." 
						В по-общ план Брюксел критикува оставащите законови ограничения в Турция, които ограничават свободата на медиите. Законовата рамка, заяви ЕК, продължава да не осигурява достатъчно гаранции и често се тълкува по ограничителен начин от държавните прокурори и съдии. 
						Докладът разкритикува също и военните за намеса в политиката, заявявайки, че въоръжените сили продължават да упражняват влияние чрез формални и неформални механизми, и посочи, че равенството между половете в Турция остава голям проблем. Политическото представителство на жените е слабо, достъпът до образование остава неравен, а злоупотреби като принудителни бракове и убийства на честта са продължаващи проблеми, се казва в доклада. 
						Наред с критиките обаче имаше и похвали, особено за външнополитическите инициативи на Турция и нейните усилия да подаде ръка на кюрдите. 
						"Посещението на президента в Ирак и установяването на приятелски отношения между Турция и кюрдското регионално правителство допринесоха за създаването на положителна атмосфера около евентуалното решение на кюрдския въпрос," се казва в доклада. "По този въпрос се разви оживен вътрешен дебат с участието на обществеността и политическата власт, включително на опозицията и гражданското общество." 
						ЕК похвали също неотдавнашните исторически споразумения между Турция и Армения като стъпка към нормализиране на дипломатическите отношения. 
						За отбелязване е, че докладът не повдигна възможността за санкции срещу Турция за неотварянето на своите пристанища и летища за кораби и самолети от Република Кипър, както се изисква съгласно митническото споразумение между Анкара и блока. Макар и да определи въпроса като "неотложен", ЕК се въздържа да посочи някакви конкретни наказания, като отбеляза и публичната подкрепа на Турция за преговорите за обединяване на Кипър. 
						Този въпрос е основно препятствие по пътя на Турция към ЕС, като страната е изправена пред възможността присъединителните й преговори да бъдат прекратени изцяло в края на годината, ако не бъде разплетен възелът около митническото споразумение. Въпреки че преговорите започнаха през 2005 г., само 11 от общо 35 необходими глави бяха отворени и само една е затворена.

Хилари Клинтън обяви, че ще посети Сърбия и Косово през октомври
					30/09/2010
					Американският държавен секретар Хилари Клинтън обяви в сряда, че възнамерява да посети двете страни преди предстоящите преговори между Белград и Прищина.
					(ДПА, Блиц, София Ехо - 30/09/10; AФП, Ройтерс, АП, Гласът на Америка, ЮПИ, Блиц, Б92, Радио Сърбия, Държавен департамент на САЩ - 29/09/10; ДПА, Б92, Блиц - 27/09/10; РСЕ/РС, Бета, Б92 - 26/09/10; Ройтерс, Гласът на Америка, Бета - 25/09/10)
 
					 
						
Американският държавен секретар Хилари Клинтън ще проведе разговори в Сърбия и Косово. [Ройтерс]
						Американският държавен секретар Хилари Клинтън заяви в сряда (29 септември), че ще посети Сърбия и Косово следващия месец, и изрази надежда, че предстоящите преговори между Белград и Прищина ще бъдат плодотворни. 
						 В коментар по време на обща поява пред репортери с върховния представител по въпросите на външната политика на ЕС Катрин Аштън във Вашингтон Клинтън каза, че ще пътува до региона "след десетина дни" в опит да съдейства за помирението между двете балкански страни. 
						"С голямо нетърпение очаквам посещението си както в Белград, така и в Прищина, и възможността да разговарям не само с лидерите, но и с гражданите," каза Клинтън. "Защото е важно в съзнанието на сърби и косовари да стои крайната цел на това бъдеще, защото те ще трябва да решават трудни въпроси." 
						По-рано този месец Общото събрание на ООН прие резолюция, с която Белград и Прищина се призовават да започнат диалог с цел насърчаване на сътрудничеството, улесняване на напредъка на двете страни по пътя към евроинтеграцията и подобряване на живота на гражданите им. 
						След приемането на документа Аштън се срещна поотделно със сръбския президент Борис Тадич и с косовския премиер Хашим Тачи, за да обсъди с тях евентуалния дневен ред на преговорите, в които ЕС ще играе ролята на посредник. 
						Очаква се новите преговори да се съсредоточат върху широк спектър от практически въпроси, простиращи се от защитата на културните и исторически забележителности до сътрудничеството в области като митниците, търговията и икономиката, транспорта, далекосъобщенията, граничната сигурност и борбата срещу организираната престъпност. 
						 По време на дебата в събота на 65-ата сесия на Общото събрание на ООН в Ню Йорк Тадич заяви, че неговата страна е готова за преговори, които трябва да започнат "скоро". Същевременно обаче той призова членките на световната организация, които още не са признали Косово, да се въздържат да го правят, докато текат предстоящите преговори. 
						Седемдесет държави, в т.ч. Съединените щати и 22 от 27-те членки на ЕС, са признали Косово след обявената от него през февруари 2008 г. независимост от Сърбия. Белград е обещал никога да не последва примера на тези страни. В дните след приемането на резолюцията на ООН този месец някои представители на сръбските власти и политици настояваха, че въпросът за статута на Косово трябва да бъде включен в предстоящите преговори. 
						Прищина и западните дипломати отхвърлят такава възможност. 
						"Съединените щати, разбира се, подкрепят Косово като независима държава и ние смятаме, че диалогът няма да се връща към въпроса за статута на Косово," е заявило тази седмица посолството на САЩ в Белград, цитирано от сръбските медии. 
						Основният приоритет е двете страни най-напред да намерят решение на "критичните" въпроси в областта на енергоснабдяването, далекосъобщенията и движението на хора, стоки и услуги, каза в сряда лидерът на Сръбската либералдемократическа партия Чедомир Йованович. Въпросът за статута на Косово трябва да се обсъди, когато това стане целесъобразно и реалистично, е казал той, цитиран от белградското радио Б92. 
						Вашингтон остава ангажиран с подкрепата си за западнобалканските държави, за да могат те да постигнат своите евро-атлантически цели, и е готов да съдейства за помиряването между Сърбия и Косово, каза в сряда Клинтън. 
						"ЕС и Съединените щати са в готовност да помагат и съдействат, да подкрепят и увещават страните да постигнат тези споразумения една с друга," каза тя след разговори с Аштън. "Но в крайна смета от лидерите и хората зависи... да достигнат до решение за бъдещето си."

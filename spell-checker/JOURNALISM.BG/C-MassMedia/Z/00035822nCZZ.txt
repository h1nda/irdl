Бизнес: Пушачите в Хърватия ще плащат повече за цигари
					27/08/2010
					Хърватското правителство одобри няколко изменения на бюджета, включително промяна, което ще бръкне по-дълбоко в джоба на пушачите. Още в деловите новини: Армения предлага да доставя месо на Турция; в Берлин се проведе среща на Германо-сръбския бизнес съвет.
					 
						
Цигарите в Хърватия поскъпват. [Гети Имиджис]
						
						Хърватският премиер Ядранка Косор съобщи в понеделник (23 август), че правителството ще повиши акциза на цигарите и безоловния бензин. Съобщението беше направено след разговори с коалиционните партньори и синдикатите относно промените в бюджета за 2010 г. Косор заяви също, че заплатите, пенсиите и социалните помощи няма да бъдат намалени. Изменението беше одобрено от правителството и внесено в парламента. 
						*** 
						
						Албанската електроенергийна корпорация (КЕШ) е успяла да погаси част от задълженията си, съобщи в сряда (25 август) директорът на дружеството Енгел Зечо. Той посочи, че КЕШ е изплатила задължения на стойност 120 млн. евро, като е използвала реализираните през тази пролет приходи от износ на енергия. 
						*** 
						В четвъртък (24 август) в Берлин се проведе заседание на Германо-сръбския бизнес съвет. Министърът на икономиката Младжан Динкич заяви след срещата, че германски фирми са проявили интерес към енергетиката, въздухоплаването и железопътния сектор. 
						*** 
						
						Македонското правителство, представители на синдикатите и на организациите на работодателите подписаха в сряда (25 август) споразумение за създаването на икономически и социален съвет. Органът ще има консултативна и съвещателна роля при разработването и прилагането на икономическата и социалната политика на правителството и ще проведе първото си заседание през следващата седмица. 
						*** 
						Базираната в Констанца „Навигъбъл Ченълс Нешънъл Къмпани“ (CNACN) посрещна влекача „Кремс”, с което беше открита първата международна контейнерна корабоплавателна линия между Будапеща и румънския дунавски пристанищен град. Линията, която беше открита от австрийската „Хелоджистикс Холдинг”, ще осъществява ежеседмични пътувания, като ще превозва товари от разпределителния терминал в Белград до Констанца и Будапеща. 
						*** 
						Арменски фирми са готови да изнасят червено месо за Турция, за да помогнат на страната да отговори на нарастващото търсене, въпреки граничния спор между Анкара и Ереван. Предложението беше направено по време на бизнес форум с участието на Индия, Турция и държавите от ОНД, който се състоя в Истанбул във вторник (24 август) и сряда. 
						
						(Различни източници – 20/08/10-27/08/10)

Кюрдските бунтовници в Турция обявяват край на четиригодишното прекратяване на огъня
02/09/2003
Основната кюрдска бунтовническа група в Турция публикува изявление в понеделник, в което се казва, че тя слага край на четиригодишното едностранно прекратяване на огъня. Междувременно хиляди кюрди се присъединиха към мирна демонстрация, призовавайки правителството да сключи мир с бунтовниците.
(Гласът на Америка, АФП - 02/09/03; АП, АФП - 01/09/03)
 
 
Основната кюрдска бунтовническа група обяви края на четиригодишното прекратяване на огъня, заявявайки ,че сега Анкара трябва да реши дали иска война или мир. Междувременно хиляди кюрди се събраха в югоизточния град Диарбакър, призовавайки правителството да сключи мир с бунтовниците.
"На настоящия етап е невъзможно да поддържаме процеса на едностранно прекратяване на огъня," се казва в изявлението на забранената Работническа партия на Кюрдистан (ПКК), сега преименувана в КАДЕК, което бе публикувано в понеделник (1 септември) от прокюрдската Месопотамска информационна агенция, базирана в Германия.
"Извършихме нова оценка на ситуацията и обявяваме, че едностранното прекратяване на огъня изтича на 1 септември и че прекратяването на огъня може да продължи само на двустранна основа, " се посочва в изявлението.
ПКК проведе 15-годишна въоръжена кампания за самоуправление, преди да обяви примирие през 1999 година след залавянето на лидера й Абдулах Оджалан. Оттогава са регистрирани откъслечни сблъсъци между сепаратистите и турските военни. Смята се ,че около 5,000 кюрдски бунтовници от Турция са се придвижили към северен Ирак след прекратяването на огъня.
Съобщението от понеделник последва няколко неотдавнашни инцидента, при които нападатели, за които се предполага, че са бунтовници, атакуваха полицията. Последният инцидент стана в неделя в Диабакър, където полицейски служител бе убит, а други двама - ранени. Един от нападателите също е бил убит.
Оджалан, койт излежава доживотна присъда в затвор на остров край западна Турция, заяви в понеделник, че няма да призове бунтовниците да поддържат примирието. "Мирната мисия,която исках да поема, остана без отговор. Ето защо сега не мога да кажа на КАДЕК да поддържа примирието," цитира думите му прокюрдският всекидневник Озгур Политика . "Сега те ще правят това, което решат, че е правилно."
Турция отказва да води преговори с КАДЕК, която тя разглежда като терористична организация, стремяща се да раздели страната по етнически признак. Наброяващи 10 млн. души, кюрдите са най-голямото малцинство в Турция.
На фона на растящо напрежение в доминираната от кюрдите югоизточна част на страната повече от 4,000 кюрди се присъединиха към мирното шествие в Диарбакър. Демонстрацията, която се оказа една от най-големите през последните няколко години, бе свикана от прокюрдската Народно- Демократична партия. Полицейски коли обточваха улиците и снайперисти бяха разположени по покривите, но нямаше съобщения за сблъсъци.
"Искаме мир, не подтиквайте хората към въстание," цитира АП думите на един протестиращ, който е загубил двама сина в конфликта. "Не искаме повече сблъсъци, стига вече сълзи на майки, предизвикани от полицията, войниците или бунтовниците."
Твърди се,че повече от 36,000 души са загинали по време на 15-годишния конфликт.
"Следим отблизо развитието на събитията около ПКК," бе цитиран да казва в понеделник турският външен министър Абдулах Гюл. В изявление в навечерието на разговорите на високо равнище между турски и американски военни представители относно възможното разполагане на турски войски в Ирак, Гюл каза, че този въпрос "определено ще бъде взет под внимание".

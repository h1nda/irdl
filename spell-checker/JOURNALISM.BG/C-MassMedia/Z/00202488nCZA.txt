Инвеститорите в Индия гледат към Балканите за възможности
					02/04/2012
					Макроикономическата стабилност и ниските данъци в Македония може да изстрелят Индия на европейските пазари.
					От Александър Павлевски за Southeast European Times от Прищина – 02/04/12
 
					 
						
Кафето е един от продуктите, които Македония в момента внася от Индия. [Ройтерс]
						Индия се стреми да се превърне във важен икономически играч на Балканите и Македония се надява да послужи като врата за инвеститорите от страната – като им осигури достъп до региона и до европейските пазари. 
						Представяйки Македония като ключов играч, който може да послужи като врата към европейския пазар с 650 млн. потребители, македонският премиер Никола Груевски заяви в кулоарите на конференцията „Нови възможности за инвестиции и търговия“ по-рано този месец, че макроикономическата стабилност и благоприятният данъчен режим на страната „представляват изключителна възможност за проучване на огромния потенциал за стопанска дейност“. 
						„Македония се стреми да отвори балканския и европейския пазар за Индия. Посещенията на правителствени делегации в Индия и в други азиатски държави показват плановете на страната да се превърне в регионален център за инвестиции“, заяви за SETimes бившият министър на финансите на Македония Зоран Витанов. 
						„Възможностите са двупосочни и са огромни – индийските инвестиции ще намалят нивото на безработицата и ще позволят по-голям растеж на БВП. Не трябва да се забравя и засиленото присъствие на македонски и регионални фирми на индийския пазар“, каза той. 
						„Ние можем да участваме [в инвестирането]. Планираме скоро да посетим Македония, да разгледаме отблизо възможностите, които тя предлага, и да установим по-тесни стопански връзки. Отдавна поддържаме отношения с Македония; сега дойде време да я посетим“, заяви Субратхи Рой от компанията „Сахара Груп“. 
						В Индия живее 54 % от населението на света под 25-годишна възраст, като повечето от тези хора са високообразовани, по-специално в областта на софтуерното инженерство. Покупателната способност на индийците нараства с 12 % годишно благодарение на конкуренцията и реализираните печалби. 
						„Инвестирайки на Балканите, Индия ще засили своето конкурентно предимство и ще се конкурира на европейския пазар в тежката промишленост“, заяви Витанов. 
						В момента Македония изнася за Индия фероникел, мрамор, травертин, части за локомотиви и трамвайни мотриси, спирачки и други подобни изделия,стоки, подлежащи на допълнителна обработка, и други продукти. 
						Вносът на Македония от Индия – медни продукти, продукти от цинк, селскостопански и горски машини, маслодайни семена и плодове, кафе, лекарства, феросилициев манган и небиологични химични вещества – нараства с все по-бързи темпове. 
						Друга област с потенциал за развитие са лекарствата - поради ниската цена от 2007 г. насам вносът от Индия се е утроил, достигайки 1 млн. щ.д. 
						Най-голямата индийска инвестиция в региона е в Сърбия – парк за информационни технологии с площ 25 000 кв. м в община Инджия на стойност 600 млн. щ.д. Започването на строителството на парка беше обявено през 2007 г., но то беше спряно заради световната икономическа криза. 
						Инвеститорът „Ембаси Груп“ обяви плановете си да продължи и скоро да завърши проекта. Представителите на групировката заявиха, че в парка ще работят 25 000 души. Там ще имат офиси фирми като „Майкрософт“, Ай Би Ем, „Яху“, Ейч Пи и „Фидели“. 
						„Целият регион ще спечели от влизането на още един основен инвестиционен играч, най-вече заради наемането на квалифицирани млади хора, понижаването на цените и повишаването на качеството на стоките и услугите. Това ще важи в особено голяма степен за сектора на информационните технологии, в който Сърбия може да привлече специалисти от региона, ако инвестициите се осъществят“, заяви за SETimes Бобан Радоевич, който оглавява консултантската фирма „Бомбакс“. 
						Деловите хора в Македония са съгласни, че инвестициите са от полза за всички. 
						„Приветстваме инвестициите, независимо откъде идват. Държавите от ЕС се колебаят и не инвестират в Македония, затова отваряме врати за други страни. Очакваме някои значителни инвестиции от Индия, както и от Малайзия, Китай и Русия, каза за SETimes бизнесменът Владимир Кръстевски, който внася текстил от Индия. 
						През септември 2011 г. групировката „Мандерсон“ е първата индийска компания, която влиза на македонския пазар. Очаква се инвестицията на фирмата от 12 млн. евро да създаде 140 нови работни места в Скопие. Градът се намира между двата бъдещи завода, които ще произвеждат части за огледала за задно виждане. 
						Продуктите ще бъдат изпращани на европейски производители на автомобили. 
						По време на посещението си в Индия по-рано този месец Груевски започна също разговори с индийския премиер Манмохан Сингх във връзка със сключването на споразумение за избягване на двойното данъчно облагане, което ще улесни обмена на банкова и данъчна информация между двете страни. 
					
				
			
					 
					
 
 

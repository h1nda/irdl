Сръбски официални представители протестират срещу преструктурирането на ЮНМИК, но са готови да преговарят
					28/07/2008
					Сръбският външен министър и министърът за Косово представиха възраженията си срещу преструктурирането на мисията на ООН в Косово, което Сърбия все още смята за част от своята територия.
					От Игор Йованович за Southeast European Times от Белград -- 28/07/08
 
					 
						
Ръководителят на ЮНМИК Ламберто Заниер. [Архив]
						Новият ръководител на ЮНМИК Ламберто Заниер бе в Белград в сряда (23 юли). По време на това негово първо посещение от встъпването му в длъжност сръбски официални представители изразиха недоволството си от решението на генералния секретар на ООН Бан Ки Мун да започне преструктуриране на ЮНМИК без съгласието на Съвета за сигурност. 
						Сръбският външен министър Вук Йеремич и министърът за Косово и Метохия Горан Богданович се срещнаха със Заниер. Те се съгласиха да продължат преговорите между Сърбия и ЮНМИК относно преструктурирането на международното присъствие в Косово съгласно предложението на Бан. 
						Сръбските представители обаче отново подчертаха позицията на Белград, че всяко поемане на задълженията на ЮНМИК от мисията на ЕС, ЮЛЕКС, трябва да бъде съобразено с Резолюция 1244 на Съвета за сигурност и да получи одобрението на Съвета, където Белград се радва на силната подкрепа на постоянните членки Русия и Китай.
						Миналата година членовете на Съвета за сигурност не успяха да се договорят за плана за „контролирана независимост”, изготвен от бившия специален пратеник на ООН Марти Ахтисаари. Косовските власти, които обявиха независимост едностранно по-рано през годината, продължават да използват плана като основа за придвижване напред, но Белград настоява, че той не може да бъде прилаган без одобрението на Съвета. 
						Сърбия отхвърли всякакво признаване на Косово, като междувременно настояваше властите в Прищина да гарантират защита на правата на сръбското малцинство. 
						Според сръбското външно министерство Заниер е заявил, че ЮНМИК иска да опази мира и стабилността в Косово и че ЮНМИК ще запази своя неутралитет спрямо статута на Косово. 
						Участниците в разговорите се съгласиха и за „неотложната” необходимост от обсъждане на проблемите на съдебната власт и полицията в Косово; от това следва, че тези въпроси ще бъдат разгледани „възможно най-скоро”. 
						"Няма да има потвърждаване от Съвета за сигурност на каквото и да било, което не е напълно приемливо за Белград," заяви Йеремич по-късно по белградската телевизия "Пинк ТВ". Той добави, че е получил уверения за тази позиция при неотдавнашното си посещение в Русия, която е просръбският глас в ООН. 
						Представител на Прищина омаловажи важността на разговорите на Заниер в Белград и заяви, че всяко решение, засягащо Косово, ще изисква тяхното одобрение. Вицепремиерът на Косово Хейредин Кучи каза, че посещението на Заниер в Белград може да бъде само „рутинно”. 
						"Не очакваме никакви значителни промени или различен подход, но трябва да се каже, че две неща са ясни -- едното, че само Косово и неговите представители могат да говорят от името на Косово, и второ, че статутът и политическите въпроси не могат да бъдат обсъждани. Това са закрити теми," каза Кучи пред всекидневника от Прищина „Зери”

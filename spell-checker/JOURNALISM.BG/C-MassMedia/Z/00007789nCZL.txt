Живкович заяви, че Сърбия ще продължи кампанията срещу организираната престъпност
29/07/2003
Сръбският премиер каза пред репортери, че полицейската операция, предприета след убийството на Зоран Джинджич, е превърнала Сърбия-Черна Гора в най-чистата посткомунистическа стана в Европа, въпреки че предизвикателствата остават.
(Гласът на Америка, AФП, Радио Б92 - 28/07/03; Държавен департамент на САЩ - 24/07/03)
 
 
Сърбия успя да открие виновниците за убийството на Зоран Джинджич и да вкара повечето от главните престъпници в затвора, но кампанията срещу организираната престъпност в страната ще продължи, заяви сръбският премиер Зоран Живкович в понеделник (28 юли). На пресконференция в Националния пресклуб във Вашингтон сръбският ръководител обеща по-нататъшно сътрудничество с Трибунала на ООН за военните престъпления.
Живкович каза, че мащабната полицейска операция, наречена "Сабя", която бе предприета след убийството на Джинджич на 12 март, е превърнала Сърбия-Черна Гора в най-чистата посткомунистическа страна в Европа, въпреки че, както той призна, корупцията остава проблем.
Действайки в условията на шестседмично извънредно положение, полицията разпита над 10000 души, заподозрени за съучастие в убийството или имащи връзки с организираната престъпност. Около 4000 души бяха задържани по време на операцията.
Живкович каза, че групи на организираната престъпност, свързани с бившия югославски президент Слободан Милошевич, са подготвили атентата с намерението да предизвикат хаос в страната и да улеснят връщането си на власт.
Миналата седмица специалното полицейско подразделение арестува Никола Балич, член на Земунския клан, за който се счита, че е организирал и провел убийството. Балич бе номер пети в списъка на сръбската полиция за най-издирваните лица по случая. Държавната комисия разследва убийството на Джинжич и обяви, че ще публикува заключенията си следващата седмица. Най-главният заподозрян Милорад Лукович обаче остава на свобода.
По време на посещението си във Вашингтон Живкович се срещна с висши представители на САЩ, включително с държавния секретар Колин Пауъл и съветника по въпросите на националната сигурност Кондолиза Райс. Той съобщи пред репортери в понеделник, че е получил "много ясно одобрение" на реформите, които се провеждат в Сърбия. Живкович допълни, че Сърбия ще докаже, че е добър партньор на САЩ и това ще доведе до по-добри търговски отношения между двете страни и ще помогне на сръбските фирми да спечелят контракти за възстановяването на Ирак.
След срещата си с Живкович и с външния министър на Сърбия-Черна Гора Горан Свиланович Пауъл каза, че е похвалил двамата ръководители "за работата, свършена от тях за провеждане на стабилни реформи, и за подкрепата, която те са успели да осигурят от народа за тези реформи след убийството на г-н Джинджич". Той също им благодари "за стабилното сътрудничество, което Сърбия ни оказва във войната с тероризма и по други въпроси от взаимен интерес".
Живкович изрази оптимизъм за бъдещето на новото държавно обединение между Сърбия и Черна Гора, създадено на мястото на Югославия по-рано тази година. По повод статута на Косово той каза, че въпросът ще бъде решен чрез "преговори между Белград, Прищина, Вашингтон, Брюксел и Ню Йорк". Живкович ще се срещне с генералния секретар на ООН Кофи Анан в Ню Йорк във вторник.

Според съобщенията от петък в Прищина и Митровица е спокойно; НАТО изпраща подкрепления
19/03/2004
 
Ръководителят на ЮНМИК Хари Холкери (вдясно) и командващият силите на КФОР генерал-лейтенант Холгер Камерхоф дават пресконференция в Прищина в четвъртък. НАТО започна изпращането на подкрепления за своя 17-хиляден миротворчески контингент в провинцията за прекратяване на насилието между сърби и етнически албанци. [Африм Хайрулаху]
ПРИЩИНА, Косово, Сърбия и Черна гора -- Обстановката в главните градове на Косово е общо взето спокойна, заяви в петък сутринта (19 март) говорителят на ЮНМИК Дерек Чапъл, макар че агенция "Ройтерс" съобщава за съвместна акция на около 300 френски военни и жандармеристи с КФОР, които обискираха в петък блокове с апартаменти на албанци в огнището на конфликта - гр. Митровица, както изглежда, след като са попаднали под обстрел от мястото. Тежко въоръжени войници започнали обиск на три сгради и са установили стрелкови позиции по покривите. Двата дни на насилие в провинцията взеха живота на 31 души и оставиха над 500 ранени.
НАТО взе решение да изпрати още 1 000 военнослужещи в Косово. Съобщава се за размяна на огън между миротворци и демонстранти в Липлян. Командващият на НАТО за Югоизточна Европа, адмирал Грегъри Дж. Джонсън, заяви, че стилът на случилото се говори за организирани действия на етническо насилие. Междувременно Съединените щати затвориха временно посолството си в Белград като предохранителна мярка.
След заседание в Ню Йорк Съветът за сигурност на ООН публикува изявление, което гласи, че "установяването на многоетническо, толерантно, демократично общество в стабилно Косово остава основна цел на международната общност." (AФП, Ройтерс - 19/03/04; AП, AФП, Ройтерс, Си Ен Ен, Би Би Си, Б92 - 18/03/04)

Британският министър Хун посети БиХ и Косово в рамките на регионална обиколка 
					08/11/2006
					 
						САРАЕВО, Босна и Херцеговина (БиХ) -- Във вторник (7 ноември) британският министър по европейските въпроси Джеф Хун призова БиХ да ускори реформите, за да може страната да се доближи до членство в НАТО и ЕС. Промените бяха блокирани месеци наред заради кампанията за общите избори през октомври. Необходими са спешни мерки, за да се преодолее закъснението, каза Хун по време на кратко посещение в Сараево, като отбеляза, че БиХ първо трябва да слее органите на полицията от двете автономни области. Това условие трябва да се изпълни, за да се подпише Споразумението за стабилизация и асоцииране с ЕС. 
						По-късно във вторник Хун посети Косово, където разговаря с ръководителя на ЮНМИК Йоахим Рюкер и с политически представители на албанската и сръбската общност. (Дневни Аваз, Независне Новине, Виести - 08/11/06; Ройтерс, AФП, AП, РТС, Танюг - 07/11/06)

Румънският премиер Търичану предлага нов състав на правителството 
					02/04/2007
					Румънският парламент трябва да гласува в сряда новия коалиционен кабинет, от който са изключени представителите на Демократическата партия, основен партньор в коалицията от 2004 г.
					(ФТ, Ромпрес, Найн о'клок, Зиарул Финанчиар - 02/04/07; АП, Ройтерс, ДПА, Медиафакс, Агенция София Нюз - 01/04/07)
 
					 
						
Румънският премиер Калин Попеску Търичану. [Гети Имиджис] 
						Румънският премиер Калин Попеску Търчану предложи в понеделник (2 април) състава на ново правителство, което включва членове на неговата Националлиберална партия (НЛП) и на Демократичния съюз на унгарците в Румъния (ДСУР). 
						Решението бе взето ден, след като той освободи всичките осем министри от Демократическата партия (ДП), потвърждавайки края на партньорството на партия си с ДП. Съюзът между партиите бе печеливш в изборите през декември 2004 г., но впоследствие се разпадна заради враждата между Търичану и президента Траян Бъсеску, лидер на демократите. 
						"Имаме нужда от глътка свеж въздух," заяви премиерът по време на телевизионно обръщение в неделя. "Настоящият управляващ съюз между либерали и демократи вече няма сили да преодолее политическата криза и да намери решения за доброто на румънския народ." 
						Месеците на разправии между НЛП и ДП, и по-специално между Търичану и Бъсеску, практически доведоха реформите до задънена улица. Влошаващите им се взаимоотношения отбелязаха нова най-ниска точка миналата седмица, когато премиерът поднови предложението си за изтегляне на 600-членния румънски военен контингент от Ирак -- ход, на който Бъсеску се противопоставя. 
						Двамата имаха спор и по въпроса за определянето на дата за изборите за Европейски парламент. Миналия месец, след възражения на Бъсеску, Търичану отложи изборите за по-късна дата през тази година. Кампанията на премиера за отстраняване на двама представители на ДП в кабинета -- вътрешния министър Василе Блага и министъра на правосъдието Моника Маковей -- също допринесе за задълбочаване на кризата между двете партии. 
						В последните седмици Търичану изпълняваше длъжността на външен министър след отказа на президента да потвърди номинацията на Адриан Чорояну за заместник на Михай Разван Унгуряну, който подаде оставка като външен министър в началото на тази година. 
						По-малко от 24 часа след обявяването на края на коалицията с ДП премиерът внесе в понеделник в парламента предложението си за състава на новия кабинет. Очаква се законодателите в 469-местния двукамарен парламент да гласуват предложението на Търичану в сряда. 
						Новото правителство на НЛП-ДСУР се нуждае от подкрепата на минимум 235 депутати, за да встъпи в длъжност. В противен случай съгласно румънската конституция Бъсеску трябва да номинира нов премиер, който да сформира следващото правителство на страната, писа в понеделник всекидневникът "Зиарул Финанчиар". 
						Призовавайки Търичану да подаде оставка, президентът е предлагал многократно да бъдат проведени предсрочни избори. При нормални обстятелства следващите парламентарни избори трябва да се проведат през 2008 г. 
						"Някои политици със сигурност ще предложат предсрочни избори," каза Търичану в обръщението си от неделя. "Трябва да знаете, че предсрочните избори може да са решение за един или може би двама политици, но са истинско бедствие за Румъния. Ако организираме предсрочни избори, Румъния ще загуби необходимата сила, с която да подкрепя и популяризира интересите си в Европа." 
						Членове на ДП не пожелаха да коментират решението на премиера да отстрани представителите на тяхната партия, докато основната опозиционна Социалдемократическа партия заяви, че ще реши дали да подкрепи новото правителство на Търичану в понеделник. Консервативната партия и Партия "Велика Румъния" бяха единодушни, че ще гласуват против новия кабинет.

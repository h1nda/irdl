Лидерите на страните от ПСЮИЕ отново подчертаха решимостта им да се интегрират в ЕС 
					24/06/2010
					 
						ИСТАНБУЛ, Турция -- В сряда (23 юни) в Истанбул лидерите на страните от региона приключиха срещата на високо равнище на Процеса за сътрудничество в Югоизточна Европа (ПСЮИЕ). В декларация в края на срещата те отново подчертаха своя ангажимент към европейската и евро-атлантическата интеграция и обещаха да укрепват сътрудничеството и взаимните си връзки. „Ние желаем ЕС да подкрепя членството на страните и да се въздържа от предприемането на стъпки, които забавят процеса”, каза турският президент Абдула Гюл на заключителната пресконференция. Еврокомисарят по разширяването Щефан Фюле присъства на срещата и призова Турция да ускори процеса на реформи. Турция, която пое председателството на организацията през юни 2009 г., сега го предаде на Черна гора. 
						На тристранна конференция към Гюл и черногорския президент Филип Вуянович се присъедини сръбският им колега Борис Тадич, чиято страна ще поеме председателството от Подгорица. Очаква се Тадич да направи своята първа официална визита в Черна гора през юли. Той определи това посещение като възможност да бъдат обсъдени широк кръг от въпроси, засягащи двустранното и регионалното сътрудничество, както и процеса на интеграция в ЕС. Вуянович заяви, че Черна гора желае да засили сътрудничеството си със Сърбия, по-специално в сектора на икономиката. 
						Гръцкият министър-председател Георгиос Папандреу също присъства на конференцията и се срещна за кратко в кулоарите й с македонския си колега Никола Груевски във връзка с отдавнашния спор за името. Двамата лидери отново подчертаха, че желаят да бъде намерено взаимно приемливо решение. (Заман - 24/06/10; РТЧГ, Портал Аналитика, Танюг, ФоНет, Хюриет, МИНА, Euractive - 23/06/10)

ЕС и САЩ настояват албанският премиер Бериша да извърши необходимите реформи
					15/09/2005
					Премиерът Сали Бериша и новият му кабинет встъпиха в длъжност на фона на международни призиви към страната да побърза с необходимите промени и в частност да засили борбата срещу корупцията.
					От Ерлис Селимай за Southeast European Times от Тирана -- 15/09/05
 
					 
						
Премиерът Сали Бериша получи поздравления от американския президент Джордж У. Буш и от комисаря по разширяването на ЕС Оли Рен. [AФП]
						ЕС и Съединените щати приветстваха назначаването на новото правителство в Албания, оглавявано от лидера на Демократическата партия (ДП) Сали Бериша. Кабинетът положи клетва в неделя (11 септември), след като получи одобрението на парламента предния ден.
						"ЕС приветства приключването на изборния процес в Албания, който завърши с първото мирно предаване на властта след падането на комунизма," заяви в свое изявление британското председателство на ЕС. То призова депутатите да започнат да прилагат промените, чиято цел е "да насочат страната към интеграция в Европа", и по-специално да укрепят върховенството на закона и да придвижат напред избирателната реформа.
						Макар че ЕС подкрепя реформаторските усилия, ключът към успеха "е в ръцете на албанските власти", се казва в изявлението.
						Комисарят по разширяването на ЕС Оли Рен междувременно разговаря с Бериша по телефона. Той призова за прилагане на мерки против корупцията и даване на пълномощия на държавната администрация. 
						Чрез своя заместник външен министър, сенатор Роберт Антониони, членката на ЕС Италия официално покани Бериша да посети Рим за среща с колегата му Силвио Берлускони. 
						"Италия остава силен и дългосрочен партньор на Албания в нейното развитие, прилагането на реформите и евроатлантическата интеграция," каза Антониони в Тирана. 
						Съединените щати чрез своя посланик Марси Райс приветстваха "успешните парламентарни избори и предаването на властта," което, каза тя, демонстрира напредъка на демокрацията. Тя направи своето изказване по време на среща с Бериша в понеделник, на която му предаде поздравително послание от американския президент Джордж У. Буш. 
						Според комюнике на Белия дом Буш е писал на Бериша, че страната му трябва да се гордее с мирното предаване на властта. Той е призовал новия парламент и правителството да продължат усилията за борба с корупцията и създаване на по-добър делови климат. Той е изказал също благодарност на Албания за нейния принос в глобалната война срещу терора. 
						Междувременно Бериша вече се срещна с експерти от Световната банка за обсъждане на по-нататъшното икономическо развитие на страната. По време на семинар в крайбрежния гад Дуръс той призова банката да окаже помощ на кабинета при изпълнението на програмите му, в т. ч. основната цел - борба с корупцията.

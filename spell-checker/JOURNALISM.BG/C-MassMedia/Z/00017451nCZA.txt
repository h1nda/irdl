Рохан: "Косовската делегация определя кога да започнат преговорите"
					02/02/2006
					Преговорите между Прищина и Белград могат да започнат веднага щом косовската страна реши кой ще участва в нейната делегация, каза в понеделник заместник специалният пратеник на ООН Алберт Рохан. Това стана ден преди срещата на Контактната група, която призова статутът на Косово да бъде определен до края на годината.
					От Блерта Фоничи за Southeast European Times от Прищина – 02/02/06
 
					 
						
Заместник специалният пратеник на ООН Алберт Рохан говори пред журналисти на летището в Прищина в понеделник (30 януари). [Африм Хайрулаху]
						Заместник специалният пратеник на ООН на преговорите за статута на Косово, Алберт Рохан, пристигна в Прищина в понеделник (30 януари) за ново насрочване на дата за преговорите между Косово и Сърбия. "Преговорите между Косово и Сърбия ще започнат веднага щом косовската страна реши кой ще участва в нейната делегация," каза той. 
						"Ние сме готови и сърбите също са готови. Така че всичко наистина зависи от косовските лидери," каза Рохан. Поредният кръг от преговорите бе насрочен за 25 януари във Виена, но се наложи той да бъде отложен заради смъртта на косовския президент Ибрахим Ругова на 21 януари. 
						Рохан се срещна за кратко в понеделник с ръководителя на ЮНМИК Сьорен Йесен-Петерсен, преди да отлети за Лондон за участие в заседанието на Контактната група във вторник. 
						Според Рохан международната общност е готова да започне преговорите още утре. "Ние нямаме краен срок. Всичко зависи изцяло от лидерите на Косово ... Започването на преговорите наистина зависи от това колко бързо може да се изпрати делегация от тук във Виена," каза Рохан, наблягайки на необходимостта от действия. 
						"Колкото по-скоро започнат преговорите, толкова по-добре за всички," каза той. Посещението му се осъществи ден преди заседанието на Контактната група в Лондон, където дипломати от Великобритания, Франция, Германия, Италия, Русия и Съединените щати призоваха за постигане на договореност за статута на провинцията до края на годината. 
						В сряда специалният пратеник на САЩ Франк Уизнър повтори този призив. При пристигането си в Прищина за консултации с преговарящия екип на Косово той заяви, че носи послание за "пълната подкрепа" на Вашингтон за приключване на процеса през 2006 г. 
						Други новини -- Радио Б92 предаде, че сръбският президент Борис Тадич и лидерът на Демократичната партия на Косово Хашим Тачи са се срещнали за кратко по време на форума на Социалистическия интернационал в Атина. Импровизираната среща във вторник била уредена от гръцкия опозиционен лидер Георгиос Папандреу и от гръцкия президент Каролос Папуляс. Тадич изказал съболезнованията си по повод смъртта на Ругова и двамата изразили позициите си относно статута на Косово -- Тадич в подкрепа на запазването на сръбския суверенитет, а Тачи в подкрепа на пълната независимост.

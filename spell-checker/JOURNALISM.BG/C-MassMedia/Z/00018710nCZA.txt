Балканите са обхванати от футболна треска
					26/05/2006
					С наближаването на Световното първенство по футбол, вълнението сред феновете на хърватските и сръбско-черногорските отбори достига връхната си точка.
					От Георги Митев-Шантек за Southeast European Times в Белград – 26/05/06
 
					 
						
Националният отбор на Сърбия-Черна гора вкарва гол по време на първата тренировка на отбора в Белград в неделя (21 май). [Гети Имиджис]
						На Световното първенство по футбол, което ще се проведе в Германия от 9 юни до 9 юли два национални отбора - на Хърватия и на Сърбия-Черна гора - ще представляват Югоизточна Европа. Хърватия е в група F, заедно с Япония, Австралия и Бразилия. Сърбия-Черна гора е в група С, заедно с Аржентина, Холандия и Кот Д'Ивоар. 
						Въпреки че на 21 май референдумът осигури независимост за Черна гора от съседна Сърбия, двете страни ще останат обединени за първенството. "Първо, аз ще подкрепям Черна гора, както винаги", заяви премиерът на Черна гора Мило Джуканович, бивш баскетболист и любител на спорта. "Освен това, винаги подкрепям и нашите съседи." 
						Футболистите от тази част на Европа са изправени пред трудна битка сред 32-те отбори на света. Що се отнася до футбола, всички балкански страни си приличат, те искат техните любимци да играят с блестящите умения на "европейски бразилци", а успехът се признава само при високи резултати. 
						Отборите на Хърватия и Сърбия-Черна гора отиват на световното първенство без загуба в квалификационните срещи. След придобиването на независимост през 1991 г. Хърватия ще участва за трети път в световното първенство по футбол и е на 19 място в класацията на ФИФА. 
						Мениджърът на хърватите Златко Кранчар има млад отбор, а синът му Ник е водещият играч. Техните поддръжници очакват от отбора да повтори успеха си на световното първенство от 1998 г. във Франция, когато се класира на трето място. Въпреки че хърватите са в една група с Бразилия, очаква се да стигнат до втория кръг. 
						Като наследник на югославския национален отбор, Сърбия-Черна гора ще участва за осми път в световното първенство по футбол. Най-добрите резултати са постигнати през 1930 и 1962 г., когато Югославия стига до полуфиналите. По-младото поколение не помни това време и се надява на нови победи, след толкова години суша. Мениджърът Илия Петкович е успял да трансформира отбора си, който преди е регистрирал загуби от аутсайдери като Азербайджан, а сега допусна само един гол във вратата си в последните десет квалификационни мача. 
						Футболните експерти твърдят, че Сърбия-Черна гора може да се окаже изненадата на Световното първенство, основавайки се на изключителната дефанзивна игра на отбора, което е нещо неконвенционално за балкански отбор. Британски журналисти наричат квартета Младен Клъстаич (Шалке), Немана Видич (Манчестър Юнайтед), Горан Гавранчич (Динамо Киев) и Ивица Драгутинович (Севиля) "фантастичният квартет" и най-добрата европейска защита. 
						За съжаление балканският стил футбол няма да бъде демонстриран този път от отбори от Словения (едно участие), България (шест участия), Румъния (седем участия) и преди всичко от Турция (три участия). Отсъствието на последния отбор е може би най-голямото разочарование на квалификациите. На миналото Световно първенство Турция стигна до полуфиналите и бе победена от както изглежда непобедимите бразилци.

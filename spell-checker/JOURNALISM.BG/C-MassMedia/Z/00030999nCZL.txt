Трибуналът в Хага осъди босненски сърби - братовчеди 
					21/07/2009
					 
						ХАГА, Холандия -- В понеделник (20 юли) Трибуналът на ООН за военни престъпления осъди босненския сърбин Милан Лукич на доживотен затвор за престъпления срещу човечеството и военни престъпления, извършени срещу цивилни босненски мюсюлмани в град Вишеград в периода 1992-1994 г. Съдиите решиха, че Лукич е играл водеща роля в убийството на най-малко 119 цивилни граждани, затваряйки ги в две къщи, които след това са били запалени. Той беше признат за виновен и за убийството на 12 цивилни мюсюлмани и побои над мюсюлмани в пленнически лагер. Братовчед му, Средое Лукич, получи 30-годишна присъда. Трибуналът реши, че той не е участвал в тези престъпления, но и не ги е предотвратил. Милан и Средое Лукич са били съответно лидер и член на босненска сръбска полувоенна група, наричана "Белите орли" или "Отмъстителите".
						Други новини -- Тленните останки на 44 босненски мюсюлмани и хървати, убити в босненския конфликт от 1992-1995 г., бяха погребани в понеделник близо до град Приедор. Няколкостотин души присъстваха на церемонията, която беше водена от главата на ислямската общност в БиХ, великия мюфтия Мустафа Черич. (РТРС, БТА, Танюг, РТС, Бета, Фена, БХРТ, Девни Аваз, Блумбърг, Би Би Си, Ройтерс, АФП, Уебсайт на МТБЮ - 20/07/09)

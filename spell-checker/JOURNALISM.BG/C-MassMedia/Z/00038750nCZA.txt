Косово пред финансова заплаха след хода на МВФ
					10/06/2011
					Анализаторите съзират "огромна и безпрецедентна заплаха" за финансовата стабилност и перспективите за инвестиции. 
					От Мухамет Брайшори за Southeast European Times от Прищина -- 10/06/11
 
					 
						
Стендбай споразумението бе прекратено едва две години, след като Косово се присъедини към МВФ, и по-малко от година след сключването му. [Reuters]
						Косово може да се окаже във финансова дупка след замразяването на стендбай споразумението на страната с МВФ на стойност стотици милиони евро под формата на грантове и заеми, споделят анализатори пред SETimes. 
					
						"Една финансова криза е силно вероятна, защото правителството няма да разполага с достатъчен бюджет да финансира планираните проекти и заплати", твърди изпълнителният директор на Института за балканска политика Себ Бютючи. Според него страната ще бъде изправена пред бюджетен дефицит от 5% през тази година. 
						Лумир Абдиджику, изпълнителен директор на института Риинвест, е съгласен, че рискът е висок. 
						"Косово ще се окаже с по-малко пари в хазната, отколкото разполага една търговска банка. Това е огромна и безпрецедентна заплаха за финансовата стабилност", казва той. 
						Като съобщи, че финансите на страната са сериозно извън планираните параметри, МВФ обяви в началото на юни, че прекратява 18-месечното стендбай споразумение с Косово. Според някои информации служителите във фонда и други международни институции са били шокирани от огромните повишения на заплатите на заетите в държавния сектор на Косово, както и от амбициозните разходи за строителство на жилища и инфраструктура. 
						Споразумението бе прекратено едва две години, след като Косово се присъедини към МВФ, и по-малко от година след сключването му. Лидерът на партията Демократична лига на Косово (ДЛК) Иса Мустафа твърди, че последиците от този факт ще бъдат сериозни. 
						"Това решение ще ни попречи да използваме около 110 милиона евро от МВФ, около 50 милиона евро от Европейската комисия и около 20 милиона евро от Световната банка", каза той на пресконференция. 
						Освен прекия удар върху бюджета и икономиката, анализаторите твърдят, че прекратяването ще навреди и на международния имидж на страната, особено в очите на потенциалните инвеститори. Възможно е то да се отрази негативно върху усилията на Косово да се присъедини към Европейската банка за възстановяване и развитие (ЕБВР), както и върху следващия доклад на ЕС за напредъка на страната, който се очаква през октомври. 
						"Липсата на официално споразумение с МВФ за всеки потенциален инвеститор е сигнал, че страната има сериозни проблеми с финансовата стабилност, а този факт естествено увеличава риска", обяснява Абдиджику. "Новата договорка означава премахване на Косово от всички международни институции, сред които най-важната за мен е ЕБВР, които финансира проекти за развитие. Докладът за напредъка ще отбележи новата договорка като стъпка назад". 
						Според Бютючи правителството на Косово рискува и загуба на доверие на местна почва. 
						"Причината за прекратяването - обещанието за по-високи заплати на служителите в държавния сектор - бе съпроводена от двуцифрен инфлационен натиск. Това би могло да означава загуба на доверие сред населението на Косово", казва той. "Гражданите осъзнават международната изолация на правителството; неговата безотговорност няма да бъде пренебрегната с лека ръка". 
						"Ще приключим годината с бюджетен дефицит от 400 милиона евро, което е близо една трета от общия бюджет. Това при всички положения е много за страна като нашата", заяви пред SETimes Дардан Сейдиу, икономически експерт в движението Самоопределение (Ветевендосе). "През септември или октомври ще се окажем в ситуация, в която правителството ще се опитва да намери, подозирам лош, начин да покрие тези разходи". 
						Финансовият министър Бедри Хамза обаче не отдава голямо значение на хода на МВФ. Според него заемите отново ще бъдат на разположение на страната след извършването на нов преглед. 
						"Предстоят две ревизии на споразумението. Първата е през есента. Ако МВФ прецени, че са изпълнени условията по него, то на тази база Световната банка може да отпусне обещаните средства до края на 2011 г.", твърди Хамза. 
						В отговор на замразяването на стендбай споразумението, правителството обяви, че работи по ново мониторингово споразумение с МВФ. Според предложената сделка фондът ще получи по-сериозни надзорни права върху юбюджета в замяна на ново, по-обширно стендбай споразумение през 2012 година.

Кощуница и Путин се срещнаха в Санкт Петербург
					10/06/2007
					 
						САНКТ ПЕТЕРБУРГ, Руска федерация -- Руската позиция по отношение на Косово е добре известна и не се е променила, заяви Владимир Путин пред сръбския премиер Воислав Кощуница в Санкт Петербург в събота (9 юни). Двамата се срещнаха извън рамките на международния икономически форум, който се провежда през уикенда. Путин заяви, че възгледите му за Косово са различни от тези на неговите западни колеги и че срещата на върха на Г8 в Германия в началото на седмицата е улеснила разбирането за подхода на Москва. Москва се противопоставя на приемането на всякакъв план, който не е приемлив за Белград.
						Междувременно Кощуница заяви на Путин, че Сърбия не може да приеме плана, предложен от специалния пратеник на ООН Марти Ахтисаари при никакви условия. Планът, заяви Кощуница, ще отнеме 15 % от това, което Сърбия смята за своя законна територия. (Танюг, РТС, Бета, Б92 - 09/06/07)

Албанската полиция провежда акция срещу трафика на хора
21/04/2003
Албанската полиция разби още една мрежа за трафик на хора, свързваща Балканите със САЩ. Официални представители заявиха, че регионални групировки са възстановили трафика на нелегални имигранти.
от Албан Бала за Southeast European Times в Тирана- 21/04/03
 
 
Албанската полиция съобщи за ареста на лица, за които се предполага, че са замесени в нова мрежа за трафик на хора, която действа между Тирана, Белград и Ню Йорк. Висши полицейски представители потвърдиха наличието на доказателства за това, че регионални престъпни групировки са възстановили трафика през Албания.
На 16 април директорът на полицията в Тирана Илириан Зилифтари каза, че полицейските операциии срещу трафика с бързоходни моторни лодки са подтикнали трафикантите да включат в своите планове наскоро открития офис на авиокомпания JAT. " Трафикът на нелегални имигранти бе извършен с помощта на авиокомпания JAT", заяви Зилифтари.
На 14 април сръбската гранична полиция репатрира шестима албанци, заловени с фалшиви документи за пътуване. За шестимата се предполага, че са платили 7,000 евро , за да бъдат снабдени с документи и да им се позволи да пресекат нелегално границата на летището Ринас. Полицията е арестувала шефа на граничната полиция на аерогарата Дориан Муча и дежурния контрольор за полета на JAT Екерем Биша. Задържани са били и три от жертвите на трафика.
Зилифтари изрази надежда, че те ще бъдат " ценен източник за разкриване на ръководителя на тази мрежа за трафик на хора". Представители на прокуратурата в Тирана заявиха, че са обнадеждени от хода на следствието, но отказаха да дадат подробности.
Зилифтари каза, че някои мрежи действат регионално. За да се прекрати дейността им, полицията е организирала система за двойна проверка, при която създавани за всеки отделен случай структури контролират туристическите агенции и граничната полиция.
Миналата седмица полицията арестува директорите на футболния клуб Беса, които са прехвърлили нелегално в Италия 30 момчета, наети "като играчи в младежкия отбор". Момчетата са казали, че са заплатили 2,000 евро за пътуването до Италия, където са планирали да останат като нелегални имигранти.
Макар че трафикантите на хора сега се стремят да бъдат по-незабележими, в Тирана човек може лесно да си купи фалшифицирана шенгенска виза за 1,500 евро. Фалшиви документи за пътуване струват около 500 евро.
Преди шест месеца полицията е разбила мрежа от трафиканти на хора, която е действала между Тирана и Ню Йорк. Срещу 12,000 евро нелегалните " туристи" са получавали европейски паспорти, били са прехвърляни в Лондон , а оттам в Южна Америка, преди да пресекат най-накрая границата на САЩ. Албанската полиция е арестувала осем души, включително полицейски служители от отдела за изработване на паспорти. Според Зилифтари този канал е вече закрит.
Междувременно министър от правителството отрече да е е замесен в трафика. В събота албанският министър на културата,младежта и спорта Арта Даде отхвърли твърденията на говорителя на Демократическата партия Еди Палока, че длъжностни лица от министерството са издали фалшиви визи на младежи от Кавайе, което им е позволило да влязат в Холандия с документи на футболен отбор. Даде каза, че министерството ще предприеме мерки за предотвратяване на подобни случаи в бъдеще.

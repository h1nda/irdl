Турският генерал Йозкок посещава бази в Юго-Източна Европа
16/12/2003
Посещението на турския генерал Хилми Йозкок укрепва военното сътрудничество между балканските държави и Турция.
Мустафа Азизоглу за Southeast European Times в Истанбул - 16/12/03
 
 
Началникът на ГЩ на турската армия генерал Хилми Йозкок донесе със себе си послания за мир, сътрудничество и солидарност по време на тридневното си посещение на Балканите - Косово, Босна и Херцеговина (БиХ) и Албания. Йозкок кацна на летището в Прищина на 8 декември и посети командният център на турския батальон в Призрен. След инспекцията на казармите " Сутан Мурат", където са разположени турските войски, Йозкок посади дърво в градината като символ на мира.
Казармите "Султан Мурат" бяха мястото, където турските войници са живели в отоманската епоха. Казармите са служели за промишлен обект в рамките на Югославия, но сега отново се населяват от турски войници, този път като част от миротворческа мисия.
Йозкок проведе кратки срещи с политически и военни представители и след това обиколи градския център в Призрен, където бе заобиколен от стотици хора, които го приветстваха и развяваха турски знамена. В отговор на възгласите Йозкок каза, че "Турция винаги ще бъде рамо до рамо с Косово." Това бе първото посещение в Косово от страна на високопоставен турски офицер след края на войната. Основната част на турската общност в Косово е съсредоточена в Призрен. Смята се, че в града със 120-хилядно население има 10 000 турци.
От дълго време Турция държи да участва в мироопазващи мисии и е изпратила подразделения в Сомалия, Албания, БиХ, Косово и Афганистан. Турският парламент упълномощи правителството да разположи войски в Ирак, но решението бе отменено, след като иракски лидери изразиха безпокойство. "Наша отличителна черта е да служим на цялото човечество без изключение, така че протягаме ръка за помощ на всеки, който е в нужда," каза Йозкок.
Следващата му спирка беше БиХ, където турските сили са разположени в Зеница. Намиращ се в сърцето на БиХ, Зеница е предимно мюсюлмански град, заобиколен от стомано- и дърводобивни предприятия. Турските войници отговарят за сигурността, но помагат и при обновяването на джамиите и училищата, при възстановяването на паркове и градини и при оказване на здравни услуги.
Йозкок приключи балканската си обиколка с визита в Албания. По време на посещението си той се срещна с военния министър Пандели Майко, началникът на ГЩ на албанската армия генерал-лейтенант Пелумб Казими, както и с президента Алфред Моисиу. Моисиу награди Йозкок с албанското отличие "Златен орел", посочвайки, че най-голяма подкрепа за модернизацията на албанските въоръжени сили е дошла от Турция.
По време на разговорите си с албански представители Йозкок каза, че военното сътрудничество между Турция и Албания ще продължи и че Турция ще помогне на Албания да се приближи към военните стандарти на НАТО и да стане член на Алианса. Йозкок също така посети базата на полка командоси "Зал Хер", както и военното летище в Кучова, във финансирането на чиято реконструкция Турция е участвала.

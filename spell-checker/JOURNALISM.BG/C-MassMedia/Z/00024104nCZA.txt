Хърватите искат по-строги присъди за "Вуковарската тройка"
					04/10/2007
					Юристи смятат, че решението на съдиите намалява шансовете на Хърватия да спечели делото срещу Сърбия в Международния съд.
					От Наташа Радич за Southeast European Times от Загреб -- 04/10/07
 
					 
						
Жени палят свещи в памет на свои близки, убити в източнохърватския град Вуковар през ноември 1991 г. [Гети Имиджис]
						Седмица, след като съдиите от Международния наказателен съд за бивша Югославия (МНСБЮ) обявиха присъдата по делото за Вуковар, в Хърватия продължават протестите. Премиерът Иво Санадер, убеден, че присъдите е трябвало да бъдат много по-строги, каза, че страната му ще подаде протест в Съвета за сигурност на ООН. 
						Присъдите бяха обявени на 27 септември. Бившият сръбски командир Миле Мръкшич бе осъден на 20 години затвор, докато неговият подчинен Веселин Сливанчанин получи пет години за съучастие в извършването на престъплението. Третият обвиняем, Мирослав Радич, бе оправдан. 
						"За мен това е поражение на цялата идея за Трибунала в Хага, който бе създаден от страните членки на ООН," каза Санадер. "Целият свят стана свидетел на трагедията във Вуковар и на убийствата на цивилни лица, извършени след края на боевете. Тези трима мъже трябваше да понесат отговорността си заради цивилните жертви." 
						Санадер смята да говори пред ООН на 15 октомври, когато ще се обсъжда работата на МНСБЮ. Неговите усилия за налагане на по-тежки присъди се подкрепят от всички парламентарни партии и широката общественост. 
						През ноември 1991 г. около 190 мъже са отведени от сръбските части във ферма край Вуковар и са избити. Това става след 87-дневна обсада на града. Първоначалният обвинителен акт срещу Радич и Сливанчанин бе обявен през 1995 г. Мръкшич е в ареста на Трибунала от 2002 г., а Сливанчанин е прехвърлен в Хага година по-късно. 
						"След като не успя да ни защити през 1991 г., международната общност отново ни разочарова," заяви организацията "Майки от Вуковар" в съобщение за пресата, в което обяви, че ще провежда непрекъснати протести, докато присъдата не бъде променена. 
						Съдиите от Хага решиха, че Мръкшич всъщност не е наредил клането, макар действията му да са позволили на части на югославската армия и военизирани отряди да извършат убийствата. Бяха свалени пет обвинения в престъпления срещу човечеството, защото жертвите, укрили се в болница във Вуковар, са били войници, а не цивилни граждани, казаха съдиите. 
						Главният прокурор на ООН за военни престъпления Карла дел Понте се присъедини към критиките на хърватското правителство и също каза, че присъдите са твърде меки. Прокурорите искаха доживотни присъди и за тримата обвиняеми. 
						Юристи смятат, че присъдата намалява шансовете на Хърватия да спечели делото срещу Сърбия в Международния съд, тъй като делото се базира до голяма степен на убийствата във Вуковар.

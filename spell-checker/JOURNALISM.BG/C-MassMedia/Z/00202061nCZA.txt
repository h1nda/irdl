Издирват се имената на гръцките блогери, които нападат правителството 
					17/11/2011
					Страна, обхваната от икономическа криза, стачки, протести и бунтове, е благодатна територия за блогове, но в ход е акция срещу тях, казват критиците.
					От Анди Дабилис Southeast European Times от Атина – 17/11/11
 
					 
						
Блогерката Теодора Оикономидес [Анди Дабилис/SETimes]
						Блогерката Теодора Оикономидес казва, че не е сигурна дали има връзка между нейния блог "Гневната гъркиня", който критикува остро правителството, и компютъра, на който пише, или пък внезапно появилите се на ъгъла на нейната улица полицаи просто патрулират. 
						 "Не смятам все още, че са ме хакнали", каза тя за SETimes. Преди да реши да се покаже публично преди няколко месеца, Оикономидес е била част от растящия легион от анонимни гръцки блогери, които ежедневно критикуват правителството заради икономическата криза, мерките за строги икономии и за това, което те смятат за полицейско насилие срещу протестиращите. 
						 Това се превърна в толкова постоянно явление, че през август гръцкият министър на правосъдието Милтиадис Папайоану заяви, че Гърция ще направи по-строги законите си за интернет и медиите и ще изготви нов законопроект, който ще улесни идентифицирането на анонимни блогери, които, заяви той, подтикват хората към актове на насилие срещу политиците, очернени вече до такава степен, че се страхуват от нападения. 
						 "Повече няма да има анонимни лица в интернет", заяви Папайоану. "Попаднал в ръцете на някои хора, интернет се превърна в хвърлящ кал инструмент, който заплашва живота на обикновените граждани", добави той. Смята се, че в Гърция има около 55 000 блогери, които могат да намерят други медии, включително онлайн платформи като "Фейсбук", портали за съобщения, "Туитър" или други форуми, където самоличността остава скрита. 
						Папайоану сформира комисия, която да реши дали лицата, отправящи клевети, могат да бъдат принудени да разкрият самоличността си чрез интернет доставчиците и "Гугъл". Той поиска медиите да обсъдят доброволното отказване от правата, дадени им по закон, но бе критикуван остро от един от членовете на комисията, журналиста Пасхос Мандравелис от вестник "Катимерини", който писа: "Всеки опит да се идентифицират блогерите или да се цензурира дори най-лошия вид блог... е обречен на провал... глобализацията на мрежата създава най-общия знаменател на свободата." 
						Тази идея идва няколко месеца след като двама мъже бяха арестувани в Солун за това, че са лепили плакати, изобразяващи тогавашния премиер Георгиос Папандреу като "Обявен за издирване" заради това, че е наложил орязване на заплатите, повишил е данъците, намалил е пенсиите на гърците в замяна на първия спасителен заем от 109 млрд. евро, който да предпази страната от фалит. 
						 Миналия месец полицията задържа няколко лица за издигане на антиправителствени плакати по време на футболен мач. Гърция изисква освен това хората, които си купуват предплатени карти за мобилни телефони, да представят личните си карти, което според властите е опит да се предотврати използването на анонимни телефони за планиране или извършване на престъпления. 
						Оикономидес каза, че това са опити на правителството да контролира гражданите, а не устройствата им. "Това не е диктатура, защото това означава институциите да бъдат премахнати, но все пак е залитане към авторитаризма... Искат да сплашат хората", каза тя. 
						Мария Адамопулу, адвокатка, работеща с правителствената комисия, каза за SETimes, че "министърът или който и да било член на комисията не е имал намерение да забрани свободата на словото или да премахне анонимността на блогерите", а да разполага със средство, с което да действа срещу клеветите и престъпленията, извършени чрез или с помощта на интернет. 
						 "[Има] списък с престъпления, за които интернет доставчикът може да предостави следи, например името на лицето, което е написало клеветата. Можете да обиждате хората по всякакъв начин и да се криете зад анонимността, затова искаме да въведем закон", добави тя. 
						След като Папайоану взе на прицел блогерите, Оикономидес му се подигра. "Вие не прекарвате достатъчно време онлайн. Ако го правехте, щяхте да знаете, че най-голям интернет трафик в Гърция и където и да било се използва за всички видове маловажни неща: готварство, градинарство, домашни любимци, гаджета, хороскопи, порнография и т.н. Съвсем малко в действителност се използва за политика, а още по-малко за призоваване към политическо насилие", написа тя. 
						Тя каза, че като дългогодишен участник в международните усилия в помощ на бежанците, работила на опасни места като Судан, палестинските територии, а скоро и в Сомалия, не може да бъде уплашена от гръцките власти. "Това е Гърция, а не Китай или Сирия - все още." 
						Тя използва блога си за упорито разнищване на теми като луксозното заплащане и нивото на възнаграждение на депутатите, които одобриха орязването на заплатите и покачването на данъците за работниците, пенсионерите и бедните, като по този начин разгневява политиците, и добавя, че няма да спре. 
						Катица Родригес, директор по международните права за базираната в Сан Франциско фондация "Електронни граници", която има за цел да защитава цифровите права на интернет потребителите, каза за SETimes, че "правителството трябва да защитава правото на лично пространство на блогерите и правото им да изразяват анонимно мнението си. Анонимното изразяване или това под псевдоним позволява на хората да изразяват непопулярни мнения, честни наблюдения и нечути по друг начин оплаквания." 
						Родригес каза, че има други причини, поради които някои хора имат нужда да запазят в тайна самоличността си, като сигнализиращите за нередности във фирмите, които ги е страх да не бъдат уволнени. 
						"Те могат да съобщават новини, които компаниите биха предпочели да скрият", частен паралел с това, което Оикономидес каза, че анонимните гръцки блогери се опитват да направят срещу правителството, на което се противопоставят. Адамопулу заяви, че Гърция е в съответствие със законите на ЕС. "Искаме да предотвратим безнаказаното отправяне на клеветнически коментари от всеки, който се крие зад анонимност", въпреки че не е ясно кой определя кое е клевета. 
						Родригес заключава: "Разкриването на анонимния говорител не трябва да се прави само защото правителството го иска."

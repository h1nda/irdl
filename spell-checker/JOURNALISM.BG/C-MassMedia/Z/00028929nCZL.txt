Прищина отказа „технически диалог”, докато Белград не признае Косово
					09/01/2009
					 
						ПРИЩИНА, Косово -- Президентството и правителството заявяват, че ще продължат да отказват всякакви преговори с Белград, докато Сърбия не признае косовските институции. „Може да има преговори – както със всяка друга суверенна държава – само за добросъседски взаимоотношения, либерализиране на границите и търговията,” каза в четвъртък (8 януари) говорителят на президента Джавит Бечири. Говорителят на правителството Мемли Красничи каза в сряда, че не са планирани преговори по технически въпроси, добавяйки, че всякакви подобни преговори могат да се състоят само когато Сърбия признае Косово като равен партньор. Неотдавнашни репортажи в медиите цитираха говорителя на ЮНМИК Ръсел Гийки който е заявил, че ЮНМИК има график за срещи по технически въпроси между експерти през януари.
						Други новини -- Папа Бенедикт XVI изрази надеждата си за мир и съгласие между народите на Косово и Сърбия в обръщение към членовете на дипломатическия корпус във Ватикана, предаде в четвъртък РТК.
						Други новини -- В четвъртък Албания и Косово заявиха, че планират да подпишат споразумение за „мини-Шенген” между двете страни, позволяващо свободно придвижване на гражданите. Албанският президент Бамир Топи започна посещение в Прищина, заявявайки, че с ангажимента на косовските власти и сътрудничеството на ЮЛЕКС, Съединените щати и КФОР няма да има търпимост към инцидентите на насилие, насадили страх сред населението на Митровица. Топи призова за уважение на правата на всички малцинства, включително на малцинствата в сръбската Прешевска долина. (Зери, Косова Лайв, Коха Диторе, Косова Сот - 09/01/09; РТК, Кохавижън, Телеграфи - 08/01/09)

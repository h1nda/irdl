Сърбия помни хиперинфлацията
17/02/2004
Сръбски икономисти се опасяват, че всяко правителство с мандат, по-кратък от четири години, може да започне да печата пари без покритие, което би увеличило инфлацията.
От Давор Коникушич за Southeast European Times в Белград - 17/02/04
 
 
През 1992 г. пакет цигари се продаваше за 1 000 000 000 динара. [Aндрия Илич]
През 1992 г гражданите на Югославия бяха в непрекъсната надпревара с времето - купуваха каквото могат навсякъде, където имаше нещо за купуване. Цените нарастваха с 2 % на час или с 64% на ден. През 1993 г. хиперинфлацията достигна рекордните 400 000 млрд. процента. През октомври същата година 600 гр. свинско струваше 26 динара, като същото количество струваше 21 млрд. динара три месеца по-късно.
Най-голямата хипернифлация в света бе пресечена от икономическата програма на Драгослав Аврамович. Но поради това, че Аврамович нямаше необходимата политическа подкрепа от тогавашния югославски президент Слободан Милошевич, реформите му имаха краткотраен ефект. Сръбските граждани помнят хиперинфлацията и бедността, надявайки се днес, че нищо подобно няма да се повтори.
Аврамович се опита да спре тази хиперинфлация с икономическа програма, която прекрати печатането на пари без покритие. Младжан Динкич, автор на книга за югославската хиперинфлация, " Икономика на разрухата", посочи, че действията на Аврамович са били положителни, но с краткотраен ефект. Милошевич е провалил валутната реформа в рамките на девет месеца чрез пускане на допълнителна парична маса в обръщение.
Политик, който си спомня условията преди десет години, е Ненад Чанак, президент на Лигата на социалдемократите във Войводина. Неговият най-ярък спомен от онези дни е това, че е изпил три чаши кафе в ресторант, като всяка следваща е била по-скъпа от предходната.
"Най-ужасното нещо, което видях в ресторанта, бе, когато влезе приличен на вид човек и попита келнера дали би могъл да вземе остатъците от храна в чиния на освободена маса. Той взе огризките, загърна ги в салфетка и излезе."
Сръбски икономисти посочват, че най-вероятно няма да настъпи хипернифлация, но че съществува опасност, ако всяка правителство, което има мандат, по-кратък от четири години, започне да печата пари без покритие. Миналата година инфлацията в Сърбия се равняваше само на 8 %, най-ниският темп от 1969 г. насам.

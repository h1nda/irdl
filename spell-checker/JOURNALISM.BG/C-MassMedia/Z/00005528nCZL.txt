Телеком Сърбия се опитва да разшири монопола си над интернет
14/01/2003
Според някои критици, телекомуникационният монополист Телеком Сърбия се стреми да монополизира и интернет, като се опитва да унищожи малките Интернет доставчици. Тъй като Телеком има значителен принос в държавния бюджет, властите толерират незачитането на съдебните решения от компанията.
Зоран Б. Николич за Southeast European Times от Белград - 14/01/03
 
 
В допълнениe към използването на монопола, придобит по време на режима на Милошевич, за да поддържа едни от най-високите телефонни тарифи в Европа, Телеком Сърбия - единственият оператор за стационарни телефонни услуги в страната, сега се опитва да разшири монопола си над интернет и всички кабелни комуникации в Сърбия. Няма признаци за промяна на тази стратегия, дори след като Телеком Италия - главният инициатор за разширяване на монопола, продаде своя 29-процентен дял обратно на Сръбската държавна пощенска служба в края на миналата година. Новите власти, които непрекъснато изтъкват необходимостта от премахването на разликата между Сърбия и развитите страни по отношение цифровизацията на телефонните връзки, изглежда не правят нищо за спирането на монополиста.
Миналата пролет Телекомът установи, че приходите от международни разговори бързо намаляват. Вместо да потърси причината в себе си, той обвини малките Интернет доставчици (ISP), които предоставят услугата "разговори чрез интернет протокол" (VoIP).
Тази услуга е широко разпространена в много страни и позволява на потребителите да провеждат международни разговори чрез интернет, а не по обикновените телефонни мрежи, като по този начин избягват таксите за международни разговори. Услугата е много по-евтина отчасти и поради по-лошото си качество. По света VoIP поема около 3 процента от целия трафик, а в Югославия този процент е много по-нисък. Освен това, югославските ISP осигуряват само входящи разговори от чужбина. Избирането на други страни от Югославия чрез VoIP е невъзможно.
Телеком Сърбия е компания с преобладаващо държавно участие. Република Сърбия притежава 51 процента. През 1997 г. Телеком Италия придоби 29 процента от компанията, а гръцката OTE - 20 процента. Двете компании платиха 941 млн. евро, при условие че Телеком Сърбия ще остане единствената компания за стационарни телефонни връзки до 2005 г.
Телеком е собственик на сръбската оптична кабелна мрежа, която свързва страната със Западна Ееропа. Така всички сръбски интернет-доставчици на практика са поддоставчици на Телеком. Загрижени за нарушаването на техния монопол от използването на разговори по интернет (VoIP), Телеком първо започнаха да проследяват интернет-доставчиците с подозрителен трафик, а после възпрепятстваха тяхната работа. Накрая през юни Телеком просто прекъсна техните линии за доставка на интегрирани интернет услуги (ISDN).
Интернет-доставчиците заведоха дело и Търговският съд в Белград постанови Телеком веднага да възстанови връзките. Телеком отказаха да изпълнят решението и прекратиха договорите с всички такива доставчици.
В средата на ноември, Федералната антимонополна комисия отхвърли жалбата на един от ощетените интернет-доставчици за това, че Телеком незаконно се опитва да разшири монопола си над интернет. Комисията стигна до заключение, че използването на услугата VoIP нарушава законния монопол на Телеком. Нейното решение беше взето въз основа на препоръките на федералното Министерство за високи технологии.
За предлагането на услугата VoIP, някои интернет доставчици използват малки сателитни станции, наречени Vsat. След получаване на входящото обаждане чрез Vsat, доставчиците прехвърлят сигнала към местните телефонни линии. Поради това Телеком твърди, че има монопол и над Vsat. Телеком се опитва да принуди интернет доставчиците да се присъединят към нова система, като повишат цените на традиционните си услуги. В края на миналия октомври цените на ISDN линиите се покачиха, но само за доставчиците. Сега някои от услугите са десет пъти по-скъпи. Това принуди доставчиците да завишат цените за крайните потребители с 20 до 100 процента.
Доставчиците на интернет разкриха скандал, в който е замесена сателитната станция Intelsat в Иваница, повредена по време на конфликта през 1999 г. Миналата година тя беше възстановена от Телеспацио - филиала на Телеком Италия. Но поради недостатъчно доброто оборудване, станцията все още не работи. Доставчиците твърдят, че италианците нарочно не са довършили работата. Преди да бъде бомбардирана, станцията обслужваше международните разговори на Сърбия. Сега всички международни разговори минават през Телеком Италия, която всеки месец получава 25 млн. евро само от тях.

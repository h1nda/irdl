Турция приветства санкциите на САЩ срещу наркотрафикантите от ПКК
					02/02/2012
					С наложените в сряда санкции срещу четирима души и три фирми за връзките им с ПКК, свързани с трафика на наркотици, за първи път в Европа беше приложен насоченият срещу организацията "Закон срещу наркобароните".
					От Алакбар Рауфоглу за Southeast European Times – 02/02/12
 
					 
						
Лидерът на ПКК Мурат Карайълан (вторият отляво) в планината Кандил, Ирак. Финансирането на дейността на организацията се свързва с трафика на наркотици. [Ройтерс]
						Властите в Турция се надяват, че уличаването на четирима души и три фирми от Югоизточна Европа като трафиканти на наркотици, набиращи средства за Кюрдската работническа партия (ПКК), ще бъде последвано и от други мерки срещу дейността на ПКК в Европа. 
						Трима души в Молдова – Зейнедин Гелери, Черкез Акбулут (известен още като Чернит Мурат) и Омер Бозтепе – бяха идентифицирани от САЩ като лица, действащи в Европа от името на ПКК. Освен това САЩ идентифицираха Омер Гелери от Румъния и три румънски фирми заради техни връзки и/или дейности, свързани със Зейнедин Гелери. 
						Това са първите лица в Европа, които попадат под ударите на американския Закон срещу главните организатори на международния наркотрафик, който е насочен срещу дружествата, притежавани или контролирани от лица, действащи от името на ПКК. Всички техни активи под юрисдикцията на САЩ, ако имат такива, са замразени. 
						Фахретин Пойраз, депутат от управляващата в Турция ПСР и председател на парламентарната комисия за държавните предприятия, определи мярката като „своевременно развитие“. „Надяваме се, че тя ще бъде последвана от сериозни действия и от други държави.“ 
						„Мрежата за трафик на наркотици на ПКК трябва да бъде разрушена, това не би било толерирано в нито една страна“, заяви Пойраз за SETimes. „Мерки от този род подкопават ПКК и допълнително отслабват кюрдското бунтовническо движение“, добави той. 
						Зейнедин Гелери беше идентифициран като високопоставен член на ПКК и член на румънска организация за трафик на наркотици, използваща фирми за внос и износ за незаконната си дейност в цяла Европа. Гелери е заподозрян и като съучастник на Акбулут, член на ПКК, и беше цел на проведената през март 2008 г. акция на молдовската полиция, при която бяха задържани 199 кг хероин на стойност приблизително 6,7 млн. евро. Според американските органи Бозтепе работи за ПКК и в момента се укрива от молдовските власти, след като беше осъден на 12 години затвор за трафик на наркотици. 
						По данни на Турската национална полиция от 1984 г. насам за трафик на наркотици са арестувани около 900 души, повечето имащи връзки с ПКК. 
						Съвсем наскоро в Диарбекир бяха задържани 1180 кг хашиш на стойност над 1,1 млн. евро в рамките на най-голямата операция срещу наркобизнеса на ПКК. 
						„ПКК участва във всеки етап от трафика на наркотици; от производството до транспортирането и от намирането на пазари до продажбите на улицата“, заяви за SETimes Огузхан Омер Демир, изследовател на трафика на наркотици от Международния център за борба с тероризма и трансграничната престъпност (УТСАМ) към Турската полицейска академия. 
						Всъщност, посочи той, ПКК може да организира продажби на едро или на дребно, тъй като нейната структура е много подходяща и гъвкава, което й позволява да се адаптира към различни ситуации. 
						„[ПКК] получава дял и от други търговци на наркотици“, добавя Сюлейман Йозерен, директор на УТСАМ. „Те купуват оръжия и материали с парите от наркотици.“ 
						Въпреки че ПКК е призната за терористична организация от ЕС и САЩ, според Демир Турция очаква повече. „Неотдавнашното съдебно дело срещу телевизия РОЙ, сателитната телевизия на ПКК, излъчвана от Дания, показа, че някои държави в ЕС не оказват честна и ефективна подкрепа на Турция в борбата й срещу тероризма“, добави той. 
						Някои обаче, като Владимир ван Вилгенбург, автор на статии в кюрдския вестник „Рудав“ и анализатор по въпросите на ПКК във Фондация „Джеймстаун“, не бързат да приемат безусловно изявленията на турското правителство. „Между бунтовниците и турската държава се води явна пропагандна война, в която всяка страна се стреми да докаже, че другата е лишена от човешки качества“, посочва той. 
						„Големи количества хероин и наркотици преминават през Турция по "балканския маршрут" от Афганистан за Европа. Мафиотските групировки винаги са играели важна роля в Турция. Винаги обаче е имало слухове, твърдения и обвинения, че в търговията с наркотици са замесени както структури на ПКК, така и на държавата“, каза той за SETimes. Скандалът „Сусурлук“ през 1996 г. разкри връзки между мафията и правителствени служители, посочва той. 
						Според Вилгенбург Турция ще бъде доволна от действията на Министерството на финансите на САЩ, „тъй като те увеличават шансовете за успех на усилията на Анкара да представи ПКК през Запада като престъпна организация, а не само като политическа организация.“ 
						Същевременно Сири Сакик, депутат от прокюрдската Партия на мира и демокрацията (ПМД), обвинява правителството, че „политизира мирната борба за свобода на кюрдския народ“. 
						„Те искат да притискат и да преследват нашата общност навсякъде… Западна Европа е важна територия за кюрдските дисиденти, които не можеха да продължат борбата си в страната и нямат никакви връзки не само с наркотиците, но и с бизнеса въобще“, каза той за SETimes. Наркотрафикантите „нямат нищо общо с кюрдските борци за свобода“, добави той. 
						Пойраз от ПСР подчертава, че турското правителство няма проблем с кюрдското население, и призовава политиците от ПМД „да спрат да защитават терористите от ПКК.“

Македонският премиер оценява високо засилващата се етническа толерантност
21/07/2003
 
СКОПИЕ, Македония -- В интервю от неделя (20 юли) премиерът Бранко Цървенковски оцени високо засилващата се етническа толерантност в обществото. Той заяви пред радио "Свободна Европа", че преди десет месеца е съществувало безпокойство, че определени обществени среди могат да подкрепят актове на етническо насилие, но че реалните действия са опровергали тези опасения. Цървенковски призна, че правителството не е изпълнило всички очаквания, но изрази мнение, че тези очаквания са били прекомерно високи. Според него кабинетът ще се съсредоточи върху икономическите проблеми през следващата година и подчерта ,че растеж може да се постигне само в среда на стабилност и сигурност. Премиерът даде висока оценка за работата на вътрешното министерство, но разкритикува съдебната система, която преживява сериозен спад на обществено доверие. (Утрински вестник, Дневник - 21/07/03; МИА - 20/07/03)

Лайчак каза, че подстрекателските изявления могат да навредят на интересите на БиХ 
					04/06/2008
					Върховният представител Мирослав Лайчак разкритикува изказвания на премиера на Република Сръбска Милорад Додик, който в края на миналата седмица заяви, че БиХ била „наложена” на босненските сърби.
					(Служба на върховния представител - 03/06/08; Balkan Insight, Фена, Javno.hr -- 01/06/08 - 03/06/08)
 
					 
						
"Неотдавнашните изявления на премиера [на Република Сръбска] Милорад Додик в Загреб представляват пряко потвърждение на неговата пълна липса на разбиране на европейските ценности,” заяви върховният представител в БиХ Мирослав Лайчак. [СВП]
						Върховният международен представител в Босна и Херцеговина (БиХ) разкритикува във вторник (3 юни) премиера на Република Сръбска (РС) Милорад Додик за използването на националистическа реторика, която би могла да отрови политическата атмосфера в страната. 
						Неотдавнашните изявления на Додик в Загреб „представляват пряко потвърждение на неговата пълна липса на разбиране на такива европейски ценности, като добросъседски взаимоотношения и междуетническа търпимост”, посочи върховният представител Мирослав Лайчак в свое изявление. 
						В слово пред конгреса на Сръбския национален съвет в Хърватия в събота лидерът на управляващия в РС Съюз на независимите социалдемократи (СНСД) заяви, че държавата БиХ била „наложена” на босненските сърби. Освен това той каза, че Дейтънското мирно споразумение, с което БиХ бе създадена като суверенна държава, състояща се от две автономни области, създавало „тясна рамка, в която ние не можем да постигнем собствените си интереси". 
						Неговите коментари предизвикаха критики от страна на хърватския президент Стипе Месич, който присъства на форума в Загреб, както и на политици от другите две етнически общности в БиХ. 
						Макар и да омаловажи изявленията като част от предизборната кампанията на Додик за местните избори на 5 октомври, Лайчак предупреди, че подобен тон създава атмосфера на недоверие в региона и по никакъв начин не би могъл да бъде предпоставка за политическа стабилност в БиХ. 
						"Използването на националистическа платформа за себеизтъкване е контрапродуктивно за създаването на здравословна политическа атмосфера,” каза словашкият дипломат. „Стабилността и просперитетът на цялата страна, която включва двете автономни области, зависи от положителната политическа атмосфера. Напрегнатата ситуация служи единствено на онези, които имат интерес от смутове." 
						Лайчак също така предупреди, че няма да търпи използването на език, който сее междуетническа омраза в една многоетническа страна. Призовавайки политиците в БиХ да избягват да правят „неподходящи изявления” по време на предизборната кампания, той подчерта също, че неговата служба няма да се поколебае да предприеме действия срещу онези, които преминат границите. 
						Напомняйки, че БиХ е международно призната държава, Лайчак подчерта, че нейният статут е „неоспорим" и че всеки опит за провокиране на дебати по този въпрос е безсмислен. 
						Според неговата служба Лайчак „очаква, че гражданите на Босна и Херцеговина няма да позволят да бъдат въвлечени в тази манипулация, която има една-единствена цел и тя е да се отклони вниманието от най-съществените за тях и страната им въпроси, като европейското бъдеще, разкриването на нови работни места, борбата срещу корупцията и бедността и отговорността на избраните политици". 
						Лайчак предупреди също, че подстрекателските изявления биха могли да доведат до негативна оценка за ситуацията в БиХ от Съвета за прилагане на мира. Това би могло да забави допълнително закриването на Службата на върховния представител и нейното превръщане в Служба на специалния представител на ЕС.

Страните от региона се конкурират, за да задоволят търсенето на косовския пазар
					17/08/2011
					Наложените от Косово реципрочни търговски мерки срещу Сърбия и БиХ създават възможности за други доставчици от региона.
					От Мишко Талески за Southeast European Times от Скопие – 17/08/11
 
					 
						
Македонска транспортна компания от Скопие превозва продукти до Косово. [Мишко Талески/SETimes]
						Наложените наскоро реципрочни търговски мерки срещу Сърбия и БиХ предизвикаха регионална надпревара кой да замени продуктите на тези страни и да задоволи търсенето на пазара на Косово. 
						Македония, Хърватия и Черна гора са основните съперници, но и други балкански страни, включително Турция, не трябва да бъдат пренебрегвани. „През предстоящия период очакваме видимо увеличаване на дела на износа на македонски продукти за пазара на Косово”, заяви за SETimes представителят на Македонската търговска камара Ядранка Аризанковска. 
						 Македонските фирми се подготвят за възможността и представители на камарата твърдят, че те са конкурентоспособни. Служителите на организацията обаче предполагат, че македонското правителство ще бъде посъветвано да помогне, за да се подобри движението на стоките и инфраструктурата. 
						 „Досега сме поддържали активно и ползотворно сътрудничество с Търговската камара на Косово, но поради последното развитие в отношенията между Прищина и Белград това сътрудничество се задълбочава”, заяви Аризанковска. 
						Според длъжностните лица възможността сръбските продукти да се изнасят отново за Косово през Македония е малка, тъй като властите в Косово стриктно прилагат новата търговска политика на реципрочност. 
						 През 2010 г. Македония е изнесла за Косово стоки на стойност над 320 млн. евро, или около 14 % от общия внос на Косово. 
						Сърбия е изнесла стоки на стойност 319 млн. евро, а Босна и Херцеговина (БиХ) – за 83 млн. евро, които съставляват съответно около 14 и 3,8 % от вноса на Косово. 
						Списъкът на внасяните от Косово продукти е разнообразен и включва огнеупорни материали, захар и меласа, пшеница, нишесте, брашно, плодове, растителни масла, зърнени храни, безалкохолни напитки, фуражи, цимент и строителни материали. 
						Македонските транспортни фирми също очакват търговията с Косово да нарасне, но посочват, че големите промени няма да настъпят веднага. 
						„Косовският пазар не само е наблизо, но и се нуждае от много материали за индустрията и хранителната промишленост, а от тях ние разполагаме в изобилие”, каза за SETimes превозвачът от Скопие Ристо Марковски, на 52 г.
						Журналистът ветеран Тодор Стойчевски твърди, че Македония вероятно ще се облагодетелства в най-голяма степен от спора между Косово и Сърбия, но предупреждава, че страната трябва да запази добри политически и икономически контакти и с двете държави. 
						„Икономиката не познава граници, но за съжаление на Балканите възприемането на всички проблеми в етнически ракурс взема надмощие и създава проблеми. Тези нагласи възникват поради нереалистични очаквания и те замъгляват реалността”, посочва Стойчевски. 
						„При никакви обстоятелства Македония не трябва да застава на едната или на другата страна, а да следва неутрално и обективно собствените си интереси чрез открито сътрудничество с Косово и Сърбия”, заключава той. 
						Хърватия също вижда възможност да увеличи износа си за Косово и властите обещават силна подкрепа за хърватските продукти – предимно строителни материали, текстил и храни. 
						Посланикът на Косово в Хърватия Валтер Садику покани всички хърватски компании да навлязат на пазара в Косово. 
						В Косово има 120 хърватски компании, които имат сериозен дял в износа от Хърватия, който възлиза на 58 млн. евро. 
						Черна гора също вижда своя шанс. Помощник-министърът на икономиката Горан Шчепанович заяви, че черногорските продукти няма да заменят изцяло сръбските, но това може да стане в някои области, като например месото и напитките, при условие че те отговарят на определените от правителството на Косово стандарти.

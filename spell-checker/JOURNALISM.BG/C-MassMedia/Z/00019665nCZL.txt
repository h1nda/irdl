Процесът за Сребреница се възобновява в Хагския трибунал
					21/08/2006
					 
						ХАГА, Холандия -- Процесът срещу седем бивши високопоставени босненски сърби - военни и офицери от полицията, обвинени в това, че са наредили убийството на повече от 7000 мюсюлмани в Сребреница, бе възобновен в понеделник (21 август). Това е най-големият процес, провеждан в Хага досега. Процесът официално започна на 14 юли със заседание по процедурни въпроси. Във встъпителното си изявление в понеделник, Главният прокурор на ООН Карла дел Понте заяви, че е "непростимо", че Сърбия още не е заловила Ратко Младич, обвинен в организиране на клането. Петима от обвиняемите са обвинени в геноцид, а двама - във военни престъпления. Те могат да получат доживотни присъди, ако бъдат осъдени. И седемте обвиняеми пледираха, че са невинни. (AП, AФП, Би Би Си, Ройтерс - 21/08/06)

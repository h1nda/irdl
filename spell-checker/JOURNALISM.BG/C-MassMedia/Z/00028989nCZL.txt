Служби на ЕС призоваха Косово да положи повече усилия за помирението между етническите общности
					15/01/2009
					 
						ПРИЩИНА, Косово -- В сряда (14 януари) специалният представител на ЕС и ръководител на Международната гражданска служба Питер Фейт каза, че помирението между етническите общности трябва да е приоритет на правителството по пътя му към ЕС. Фейт, заедно с чешкият посланик в Прищина Янина Хржебичкова, ръководителя на ЮЛЕКС Ив дьо Кермабон и ръководителя на представителството на Европейската комисия Ренцо Давиди, представи приоритетите на ЕС за тази година. Фейт подчерта, че е време институциите в Косово да достигнат до всички общности в страната и да заработят по-усилено по определени проекти, свързани с децентрализацията, образованието и запазването на културното и религиозно наследство в Косово. Хржебичкова, чиято страна е понастоящем ротационен председател на ЕС, обеща, че ще работи за решаване на въпроса за либерализацията на визовия режим. 
						Други новини от сряда -- Ръководителят на ЮНМИК Ламберто Заниер се срещна с официални лица и намекна, че може да организира този месец среща между косовските и сръбските власти за решаването на технически въпроси между двете страни. Президентът Фатмир Сейдиу и министър-председателят Хашим Тачи вече заявиха, че биха се срещнали с представителите на Белград само като равноправни партньори.
						Също в сряда Тачи коментира установяването на дипломатически връзки с Черна гора, заявявайки, че мисли, че това ще стане в скоро време и "без никакви условия". Черногорският президент Филип Вуянович бе заявил, че Косово трябва да включи етническите черногорци в своята конституция и да създаде условия за завръщането на неалбанците. (Коха Диторе, Зери, Експрес, Косова Сот - 15/01/09; РТК, ТВ 21 - 14/01/09)

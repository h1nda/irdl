Раздразнение в Белград и Прищина заради несигурния график за статута на Косово
					07/11/2006
					В отговор на думите на генералния секретар на ООН Кофи Анан, че е възможно евентуално забавяне, косовските албанци подновиха призивите си за вземане на решение за статута до края на годината. Междувременно в Белград сръбското правителство отправи нападки към специалния пратеник на ООН Марти Ахтисаари.
					От Блерта Фоничи-Кабаши за Southeast European Times от Прищина – 07/11/06
 
					 
						
Ръководителят на ЮНМИК Йоахим Рюкер (вляво) и косовският премиер Агим Чеку разговарят с представители на пресата в Прищина в понеделник (6 ноември), след посещение в Братислава, където запознаха словашките ръководители с напредъка по въпроса за статута. [Лаура Хасани]
						В отговор на коментар на генералния секретар на ООН Кофи Анан, намекващ за евентуално отлагане на решението за статута на Косово, властите в Прищина подновиха тази седмица призивите си за решаване на въпроса до края на годината. 
						"Косовската страна настоява за уреждане на окончателния статут възможно най-скоро ... през 2006 г.," заяви говорителят Скендер Хисени в понеделник (6 ноември). "Досега не сме получили нищо официално [посочващо], че процесът за определяне на статута на Косово ще бъде отложен." 
						В интервю, публикувано в съботния брой на хърватския ежедневник "Весник", Анан заявява, че конституционният референдум в Сърбия и планираните избори там може да станат причина за закъснение. "Трябва да сме внимателни, за да не може въпросът за окончателния статут на Косово да бъде използван за предизборни цели," каза той. "Може да не спазим крайните срокове, които първоначално си поставихме." 
						На фона на нарастващата несигурност около графика Контактната група за Косово - състояща се от представители на Великобритания, Франция, Германия, Италия, Русия и Съединените щати - трябва да заседава в петък, за да обсъди този въпрос. 
						"Ако решат нещо друго, ще видим как можем да реагираме," каза Хисени. Той заяви, че Прищина има волята да продължи преговорите с международната общност, но отхвърля по-нататъшните преговори с Белград. 
						"Преговорите с Белград са ненужни и няма да постигнат никакъв резултат. Така че е твърде неблагоприятно тези преговори да бъдат продължавани," заяви говорителят. 
						Междувременно във Вашингтон зам.-говорителят на Държавния департамент Том Кейси заяви, че Съединените щати все още подкрепят постигането на решение в рамките на 2006 г. Той обаче даде да се разбере, че Вашингтон може да подкрепи евентуално отлагане, ако то бъде предложено от специалния пратеник на ООН Марти Ахтисаари. 
						
						"Очевидно ние искаме да го подкрепим и ще бъдем готови да го изслушаме, ако смята, че има нужда от още време," каза той. 
						Той отново подчерта подкрепата на Вашингтон за усилията на Ахтисаари, когото сръбското правителство обвини в понеделник в заемане на проалбанска позиция. 
						Специалният пратеник заговорничи зад гърба на Сърбия да предаде Косово на етническото албанско мнозинство, заяви говорител на премиера Воислав Кощуница, настоявайки Ахтисаари да бъде сменен, а планът му за статута да бъде отхвърлен. 
						Анан обаче даде да се разбере, че Ахтисаари ще остане на мястото си до решаването на косовския въпрос.

Докладчикът на ЕП смята, че България ще влезе в ЕС през 2007 г., но със задействана предпазна клауза
					30/03/2006
					Докладчикът на Европейския парламент за България Джефри ван Орден изрази в сряда увереност, че страната ще влезе в ЕС по график през януари 2007 г. Той обаче добави, че предпазната клауза по глава "Правосъдие и вътрешни работи" вероятно ще бъде приложена.
					(Агенция София Нюз, София Ехо, Dnevnik.bg - 30/03/06; Агенция София Нюз, Europe.bg, Всеки ден, Медиапул, Dnevnik.bg, София Ехо, Макфакс, Reporter.gr - 29/03/06)
 
					 
						
България се приближава към последния етап от пътя си към членство в ЕС, каза докладчикът на ЕП за България Джефри ван Орден. [ЕС]
						Джефри ван Орден, докладчик на Европейския парламент (ЕП) за България, изрази в сряда (29 март) увереност, че балканската страна ще влезе в ЕС по график през януари 2007 г. Проблемите на България с организираната престъпност и корупцията обаче могат да доведат до прилагането на конкретна предпазна клауза по глава "Правосъдие и вътрешни работи", предупреди депутатът от ЕП в началото на посещението си в София. 
						По силата на присъединителния договор, подписан от България и Румъния с ЕС през април 2005 г., двете страни трябва да се присъединят към Съюза на 1 януари 2007 г. Обща предпазна клауза позволява на блока да отложи приемането им с една година, ако те не изпълнят изискванията на ЕС за членство. Освен това за България има още две конкретни предпазни клаузи -- по глави "Вътрешен пазар" и "Правосъдие и вътрешни работи". 
						Предпазните клаузи могат да бъдат задействани и въпреки това страната да се присъедини към ЕС на 1 януари 2007 г., каза Ван Орден в сряда, като подчерта, че още не е взето решение за отлагане на приемането на България. 
						Ван Орден пристигна в България, за да събере данни за доклад относно напредъка на България по присъединяването, който той трябва да завърши до 7 април, за да го представи пред ЕП към края на месеца. 
						На 16 май Европейската комисия (ЕК) трябва да даде препоръки дали страната да се присъедини към Съюза по график. Очаква се лидерите на 25-членния блок да вземат окончателно решение по въпроса по време на среща на върха през юни. 
						Ако решат, че България може да се присъедини към ЕС през януари 2007 г., но с прилагане на предпазната клауза за правосъдие и вътрешни работи, това ще означава, че решенията на българските съдилища може да нямат сила в рамките на блока и българите, които посещават Съюза, пак ще бъдат подлагани на действащите в момента гранични проверки на документите. 
						Предупреждението на Ван Орден бе отправено, след като във вторник еврокомисарят по разширяването Оли Рен похвали напредъка на Румъния в борбата с корупцията и в укрепването на съдебната система, но изглеждаше по-предпазлив в коментарите си за България. В интервю за "Ройтерс" комисарят призова България да промени бързо конституцията си, за да може да завърши необходимите съдебни реформи преди планираната дата за влизане в ЕС. 
						Парламентът прие промените в конституцията в четвъртък след известни поправки в текстовете в някои части. Някои от измененията обаче, включително предоставянето на повече правомощия на изпълнителната власт и разпоредбите, разрешаващи на законодателния орган да съкращава мандата на председателя на Върховния съд с мнозинство от две трети от гласовете, бяха критикувани от експерти на ЕК.

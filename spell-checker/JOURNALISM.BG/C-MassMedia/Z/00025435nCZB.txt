Капитализъм срещу капитализъм през 21 век
					11/02/2008
					Падането на комунизма не гарантира автоматично върховенство на либералната демокрация, пише Даниел Даяну, професор по икономика и бивш финанасов министър на Румъния. По-скоро, различните видове капитализъм се конкурират на световния пазар, включително и на Балканите.
					От Даниел Даяну за Southeast European Times в Букурещ -- 11/02/08
 
					 
						
Руските гиганти "Лукойл" и "Газпром разширяват операциите си в Европа. [Архив]
						По-рано този месец, сръбският президент Борис Тадич спечели втори мандат с малко преимущество и след трудна битка срещу радикалния националист Томислав Николич. Надпреварата не само отрази дълбокото политическо разделение в Сърбия, но също и даде още един пример за надпревара между международните сили за влияние над балканската страна. 
						Кампанията на Николич призоваваше към по-тесни връзки с Русия, която подкрепи Сърбия в дипломатическата битка за Косово. Междувременно, прозападно настроеният Тадич може да е получил помощ от ЕС с обещанието за либерализиране на визовия режим и ново временно споразумение с блока. Всъщност надпреварата се превърна в референдум за мястото на Сърбия в международната общност. 
						Подобни надпревари за влияние може да се очакват в региона през идните години. По силата на своето географско положение Балканският полуостров представлява геополитически вододел между Изтока и Запада. Този вододел вече не се поддържа от сблъсък между различни икономически системи - тоест капитализъм срещу комунизъм. По-скоро той се явява надпревара между различни модели на капитализъм, не всички от които означават политическа демокрация. 
						Надпреварата с капиталистическия свят не е нещо ново. Тя съществува от края на Студената война. Френският икономист Мишел Албер и други противопоставят англосаксонския модел (Великобритания и Съединените щати) и континенталния модел (Франция, Германия). Други смятат, че "Крепостта Европа" е намалила различията в производителността в сравнение с американската икономика и дори я е надминала в някои области. Отвъд Запада професор Лестър Търоу от МТИ предвиди триполярна световна икономика, като Япония е третият полюс. 
						Напоследък дискусията се разширява и включва и възхода на Китай и Индия. Техните икономики са много жизнени по степен на растежа, разширяване на износа, размера на финансовите резерви и усвояването на средства, както и създаването на модерни технологии. 
						Заедно с тектонските икономически промени идват и геополитически. И двете страни са постигнали известен успех в преструктурирането на институционалната си структура, определяща международните отношения след Втората световна война. 
						Големи китайски и индийски компании се появяват на световния пазар и придобиват дялове във фирми в целия свят. Китай, Индия и Бразилия все повече участват в глобалната конкуренция за недостатъчни ресурси като петрол и газ. Китай осигурява икономическа помощ като средство да увеличи авторитета си в бедни страни, които обаче имат важни природни ресурси като Африка например. 
						
Икономическият и технологичен напредък на Китай и други азиатски страни вероятно ще продължи с бързи темпове през следващите две десетилетия. [Гети Имиджис]
						Ресурсите върнаха и Русия на международната сцена. Докато растящите цени на енергията спъват западните икономики, руските гиганти "Лукойл" и "Газпром" разширяват операциите си в Европа. През януари "Газпром" си осигури сделка за купуването на мажоритарен дял от сръбската компания за газ и петрол "НИС". Условията включват осигуряване на роля на Сърбия в доставкитте на газ за Западна Европа. 
						Във финансовия сектор също се наблюдават важни тенденции. След кризата с рисковите кредити, които предизвикаха стрес в банковите системи от двете страни на Атлантическия океан, първокласни финансови компании като "Ситигруп" и "Морган и Стенли" се обърнаха към суверенните фондове като средство за покриване на огромните загуби. Много суверенни фондове принадлежат на страни, които са били идеологически противници не Запада през минали век. Китай и Русия, чиито валутни резерви в края на 2007 г. надвишаваха съответно 1400 милиарда и 400 милиарда долара, създадоха големи суверенни фондове. 
						С модифицирането на конкурентните йерархии в света, Западът е изправен пред предизвикателства към способността си да определи правилата на играта на световния пазар. Натискът на глобализацията не е създал "плоска световна икономика", а по-скоро преразпределение на световната икономическа сила. Освен това все повече се наблюдава липса на печеливши и губещи, особено по време на периоди на бързи промени, тъй като разходите, които те налагат се различават неимоверно при различните страни. 
						 Самите либерални демокрации усещат влиянието на авторитарните изкушения или поне на пряка държавна намеса в социални и икономически въпроси, поради заплахите, пред които е изправен днес светът, включително тероризма, необходимостта да се осигурят енергийни доставки и ефекта от глобалното затопляне. Както в Съединените щати, така и в ЕС са се провеждали разгорещени дебати за това дали и до каква степен гражданските свободи трябва да се балансират срещу необходимостта от сигурност. Възникването на икономически национализъм може да се наблюдава и в този контекст. 
						Западните страни ще останат най-мощната икономическа и военна сила в света в обозримото бъдеще. Но както Съединените щати, така и ЕС трябва да решават трудни въпроси. Съединените щати са изправени пред външен дефицит и големи военни разходи. ЕС има проблеми в управлението на организационната си структура и трябва да се справи с вътрешни институционални несъответствия. Междувременно, икономическият и технологичен възход на Китай и други азиатски страни вероятно ще продължи с бързи темпове през следващите две десетилетия, а Русия ще продължи да демонстрира сила. 
						Капитализмът спечели Студената война; той разгроми комунистическата система. Но света, към който сме се отправили, не означава автоматично превъзходство на либералната демокрация. Освен това относителната мощ на ЕС и Съединените щати в световната икономика според глобалния БВП, промишленото производство, износа и други показатели - изглежда че почти сигурно ще регистрира спад през идните десетилетия. 
						Този относителен спад обаче може да бъде придружен от появата на мека власт в света особено ако нови страни се присъединят към семейството на либералните демокрации. Западните страни могат да поемат инициативата в решаването на глобални въпроси като промяната в климата и международната търговия. Те също могат да се опитат да ангажират възникващите нови сили като Китай и Индия в управлението на глобални "горещи места" и други неотложни въпроси. 
						В същото време реформите, които ще донесат по-голяма жизненост на западните икономики са от голямо значение; Лисабонският дневен ред осигурява обяснение за реформите в политиката на ЕС. Влияние ще окаже и способността на либералните демокрации да се борят срещу тероризма, без да позволят ерозиране на своите институционални и морални устои.

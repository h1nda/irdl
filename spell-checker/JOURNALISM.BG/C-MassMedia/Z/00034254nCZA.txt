Косово ще се бори с детската смъртност
					22/04/2010
					Косово планира да приложи нови стратегии за намаляване на смъртността при бебетата и техните майки, съобщи здравното министерство. 
					От Линда Карадаку за Southeast European Times от Прищина -- 22/04/10
 
					 
						
Косовският гинеколог Суеда Латифи каза, че преждевременно родените бебета в нейната страна най-често умират през първите шест седмици на своя живот. [Гети Имиджис] 
						Липсата на професионализъм и финансиране в системата на здравеопазването продължава да допринася за високата бебешка смъртност в Косово, както и за смъртта на много родилки. Според Световната здравна организация (СЗО) 68 % от смъртните случаи настъпват в резултат на усложнения по време на бременността. Около 36 % от тези смъртни случаи се причиняват от травми по време на раждане. 
						Статистиката е взета от доклад на СЗО за периода между 2000 и 2008 г. 
						Ардиана Биба, майка на 18 години, е починала през февруари 2009 г. няколко часа след раждането на мъртвородено дете в Университетския клиничен център в Прищина. Никой от медицинския персонал не знае кога състоянието й е взело застрашителен обрат, е казал баща й Мухамет Биба, цитиран от косовския всекидневник "Косова Сот". Той е решен на всяка цена да разбере какво е причинило смъртта на дъщеря му. 
						Повечето пациенти в Косово казват, че държавните болници предлагат много лошо обслужване. Това е причината една жена, Илириана, архитект от Прищина, да предпочете да роди детето си в частна клиника. 
						Цените на частните клиники варират, като в тази, която Илириана е избрала за своето раждане, таксата е 600 евро. За секцио цената е повече от двойна. В Косово средната заплата е около 300 евро на месец, което значи, че малко хора могат да си позволят частно здравеопазване. 
						Държавните клиники официално са безплатни, но както отбелязва Суеда Латифи, косовски гинеколог, условията са лоши, а преждевременно родените бебета често умират през първите шест седмици на живота си. Липсата на финансиране и медицинско оборудване са главните причини за лошото обслужване в обществените болници, каза Латифи. 
						"Човешкият фактор не може да прави чудеса, липсват основни медикаменти," каза тя за Радио "Свободна Европа". "Бебетата, които се раждат с поднормено тегло, се нуждаят от специално оборудване, което липсва тук [в държавните болници]. Ние сме уведомили всички институции... тук и извън страната." 
						Сами Ука от СЗО в Прищина каза, че справянето с проблема е жизнено важно предизвикателство за косовското общество, което не получава заслуженото внимание. Косово страда от липса на цялостна информационна система за системата си на здравеопазване, каза Ука, каквато би могла да събере на едно място всички важни данни. 
						Здравното министерство казва, че повечето смъртни случаи при родилки и новородени се регистрират в Прищина, тъй като повечето раждания стават в главната болница тук. Но това не е съвсем точно. 
						Фаик Хоти, говорител на министерството на здравеопазването, каза за SETimes, че статистиката е изкривена, защото повечето смъртни случаи настъпват в бедните селски райони, но се регистрират в Прищина. 
						"Прищина не е родното място [на хората]," каза Хоти. "Става дума за [населени места като] Дечани, Драгаш, Митровица, Вучитрън [и] Малишево." 
						 Според министерството в Прищина ежегодно стават около 10 000 раждания, като повечето майки идват от провинцията. 
						 "Министерството на здравеопазването смята, че детската смъртност може да се намали чрез преразглеждане и прилагане на новата стратегия за репродуктивно здраве," каза Хоти, обяснявайки, че това включва повече финансиране за предродилно образование, както и повече обучение за здравните работници. Също така трябва да се построят повече акушерски и гинекологични клиники в провинцията. 
						Ука каза, че СЗО от 2000 г. препоръчва в страната да се приложи стратегия за решаване на проблема с бебешките и детските болести. Стратегията е изготвена от СЗО и УНИЦЕФ. 
						Съществува и разширена програма за имунизация на децата, както и изисквания за храненето на бебета и деца. СЗО подчертава необходимостта от подобряване на грижите преди и след раждане и е запланувала семинар в Косово за здравните грижи за майки и бебета.

Проучвания сочат, че Месич води в кандидат-президентската надпревара 
					28/12/2004
					 
						ЗАГРЕБ, Хърватия -- В навечерието на президентските избори в неделя (2 януари), проучвание, проведено от агенция Метрон, сочи, че сегашният президент Стипе Месич запазва преднината си пред останалите претенденти. Представените в понеделник резултати показват, че Месич се радва на подкрепата на около 49.6 % от избирателите в сравнение с 14 % за основния му опонент Ядранка Косор от управляващата Хърватска демократична общност. Други 22 % се определят като нерешили за кого да гласуват. Ако е необходим втори тур, той ще се проведе на 16 януари. 
						Хърватският комисариат за бежанците междувременно съобщи в понеделник, че бежанци от Хърватия, които понастоящем живеят в Сърбия, ще могат да подадат гласа си в шест избирателни секции в неделя. 
						Други новини: Полицията съобщи в понеделник че бомба е разрушила паметника на Йосип Броз Тито в село Кумровец. Статуята бе издигната извън дома, в който комунистическият лидер се е родил през 1892 г. Както проправителствените, така и опозиционните партии осъдиха нападението, посочвайки, че то вреди на хода на интеграцията на Хърватия към ЕС.(Вечерни лист - 28/12/04; НТВ Хаят, Хина, Ройтерс, AФП - 27/12/04)

Дейността на мюсюлманските благотворителни организации на Балканите е поставена под наблюдение
18/03/2004
Мюсюлманските благотворителни организации в Югоизточна Европа се занимават с важна хуманитарна дейност. Много от тях обаче са заподозрени във връзки с терористични организации.
От Димитрис Аграфиотис за Southeast European Times от Атина - 18/03/04
 
 
На тази снимка, предоставена от канцеларията на главния прокурор на САЩ на 13 май 2002 г., се вижда директорът на Международната благотворителна фондация Енаам Арнаут (вдясно) в тренировъчен полеви лагер заедно с неидентифицирано лице. Прокурори са открили, че благотворителната организация финансира мюсюлмански бунтовници в Чечения и мрежа от ислямски терористи, включително Осама бен Ладен. [АФП]
Терористичните атаки през 2001 г. срещу Световния търговски център в Ню Йорк предизвикаха широка дискусия за ролята на фундаменталисткия ислям по света, като вниманието бе насочено и върху ролята на мюсюлманските благотворителни организации. Макар много от тези благотворителни организации да предоставят хуманитарна помощ и подкрепа на хиляди бежанци в райони с военни действия в Африка, Азия и Европа, някои са финансирали и терористична дейност.
Няколко мюсюлмански организации за предоставяне на помощ в момента действат на Балканите, като са открили дейността си там след конфликта в бивша Югославия. Заплахата от тероризма накара правителствата в региона да направят проверка на дейностите им, някои от които не са свързани с предоставянето на помощ.
Например властите откриха планове за химически атаки и карти на Вашингтон в сараевското представителство на саудитската Върховна комисия за подпомагане на Босна и Херцеговина (БиХ). Оказа се, че и други саудитски благотворителни организации на Балканите имат връзки с тероризма. Между другото чикагското представителство на Ислямския комитет за милосърдие, който е действал в БиХ и Косово, е било използвано като прикритие от сподвижниците на Осама бен Ладен, докато властите не обвинили шефа на представителството в конспирация и измама и не блокирали банковите му сметки.
Ислямската агенция за предоставяне на помощи, Червеният полумесец, Координационният съвет на ислямските асоциации, Ислямският световен комитет и Фондацията "Коран" са обект на внимателни проверки за връзки с терористични организации на Балканите. Албания закри няколко мюсюлмански благотворителни организации и финансови институции, за които се е предполагало, че са свързани с терористична дейност. Албанската национална банка разпореди проверка на частните банки с мюсюлмански и арабски произход.
Други благотворителни организации, които действат в региона, са "Ислямска помощ", "Мюсюлманска помощ", Малайска организация за предоставяне на помощ, "Хуманитарна помощ за Косово", Северноамерикански ислямски кръг за предоставяне на помощи и "Конвой на милосърдието". Организациите "Ислямска помощ" и "Мюсюлманска помощ" действат в Албания, БиХ и Косово. В Косово има повече от 30 ислямски неправителствени организации. Една от тях, саудитският Съвместен комитет за предоставяне на помощ на Косово, която действа и в БиХ, е била заподозряна, че финансира терористични действия. Организациите идват предимно от Саудитска Арабия, Кувейт, Обединените арабски емирства и други държави от Персийския залив.
В същото време ислямските организации безспорно предоставят хуманитарна помощ на мюсюлманското население на Балканите. Само "Мюсюлманска помощ" има дарители, които са предоставили помощи за най-малко 1,5 млн. евро за бегълците от Косово. Ако не поддържат никакви връзки с терористични организации, мюсюлманските благотворителни организации могат да играят важна роля в региона.

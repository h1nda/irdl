Франция и Германия насочват еврозоната към спасителен план за Гърция
					26/03/2010
					Председателят на ЕС Херман ван Ромпой заяви, че помощта за Гърция "за в краен случай" ще съчетава заеми от Съюза и помощ от МВФ. Гръцките представители одобриха сделката.
					(ФТ, Блумбърг, ДПА, Евронюз, Ей Би Си Нюз, Би Би Си, EurActiv, Euobserver - 26/03/10; АП, Ройтерс, АФП, ФТ, Euobserver, EurActiv, АНА-МПА, Испанско председателство на ЕС - 25/03/10)
 
					 
						
Председателят на Европейската централна банка Жан-Клод Трише приветства плана на ЕС да предложи финансова помощ на Гърция съвместно с МВФ, определяйки го като "изпълним" и "смел". [АФП]
						Лидерите на 16-те държави от ЕС, които използват еврото, късно в четвъртък (25 март) постигнаха съгласие относно потенциалния пакет от мерки за помощ на Гърция, включващ комбинация от двустранни заеми от страни от еврозоната и финансова помощ от МВФ. 
						Сделката - постигната с посредничеството на Германия и Франция в началото на двудневната среща на високо равнище на ЕС в Брюксел - ще влезе в сила, ако Гърция не е в състояние да получи заеми на финансовите пазари. 
						"Това е изключително ясно политическо послание", заяви председателят на ЕС Херман ван Ромпой, който председателстваше срещата на лидерите на еврозоната. "Механизмът е смесен, но Европа играе доминираща роля. Той ще бъде задействан като крайна мярка." Механизмът за помощта трябва да бъде подкрепен от останалите държави в 27-членния съюз. 
						Макар в изявлението на ЕС относно споразумението да не се посочват конкретни данни, общата стойност на пакета от мерки за помощ вероятно ще достигне 22 млрд. евро. Според френския президент Никола Саркози две трети от финансирането ще дойде под формата на координирани двустранни заеми от държави от еврозоната, като останалата част ще бъде осигурена от МВФ. 
						Това е най-тежката криза през 11-годишната история на 16-членния евроклуб. Кабинетът на гръцкия премиер Георгиос Папандреу наследи бюджетен дефицит за 2009 г. в размер на 12,7 % от БВП, повече от четири пъти над максималния размер за държавите, членки на еврозоната. Очаква се през тази година държавният дълг на страната да достигне 290 млрд. евро. 
						На фона на загрижеността за възможностите на страната да рефинансира около 20 млрд. евро заеми с падеж до края на май, лихвеният процент по привлечените от Гърция средства на международния пазар се повиши до над 6 %. Тази стойност надвишава нивата, които плащат други държави, членки на еврозоната. 
						Гръцките представители приветстваха постигнатото в четвъртък споразумение, което Папандреу определи като "много задоволително". 
						"Европа направи голяма стъпка, изправяйки се лице в лице с голямо предизвикателство", заяви Папандреу пред репортери след разговорите в Брюксел. 
						Петрос Христодулу, ръководител на гръцката агенция за управление на дълга със седалище в Атина заяви, че планът за извънредни ситуации "премахва риска от преустановяване на плащанията по дълга, както и риска от рефинансиране, и повишава доверието" в приетите от правителството на Папандреу мерки за икономии през последните месеци. 
						Постигнатата договореност съдържа тежки условия, за които се твърди, че са били наложени от германския канцлер Ангела Меркел. Берлин последователно се противопоставяше на предоставянето на каквато и да е пряка финансова помощ от своето правителство, като призоваваше за привличането на МВФ. 
						Според изявление на испанското председателство на ЕС от четвъртък всяка държава от еврозоната "ще направи вноска, пропорционална на своя брутен вътрешен продукт и население". 
						Освен това всяко решение относно двустранен заем ще трябва да бъде предложено от Европейската комисия и от Европейската централна банка (ЕЦБ) и след това за него ще се изисква единодушното одобрение на всички 16 членки на еврозоната. 
						Всеки такъв заем ще бъде предоставен по пазарните нива на лихвените проценти, а не по средния процент за еврозоната. 
						Смята се, че споразумението предвижда по-строги вътрешни правила, за да се гарантира, че нито един от членовете на еврозоната няма да повтори лошото управление, стоящо в основата на бюджетния кошмар на Гърция. 
						Председателят на ЕЦБ Жан-Клод Трише, който първоначално беше цитиран, че е определил участието на МВФ като "много, много лошо", по-късно заяви, че е доволен от сделката, която беше сключена един ден след като „Фич" понижи рейтинга на държавния дълг на члена на еврозоната Португалия.

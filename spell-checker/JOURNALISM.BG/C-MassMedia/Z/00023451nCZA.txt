Нова информация за убийствата, извършени от "Секуритате" в Румъния
					06/08/2007
					Нов разсекретен документ разкрива как службата за сигурност на бившия румънски диктатор Николае Чаушеску е замисляла да убие директора на румънската редакция на Радио "Свободна Европа".
					От Паул Чокою за Southeast European Times от Букурещ – 06/08/07
 
					 
						
Според доклада бившият румънски диктатор Николае Чаушеску е заповядал извършването на убийствата. [Гети Имиджис]
						Почти три десетилетия след бягството си на запад бившият заместник-началник на румънското външно разузнаване Йон Михай Пачепа се появи в новините по румънската телевизия миналата седмица и потвърди, че режимът на покойния комунистически диктатор Николае Чаушеску е планирал да убие живеещи в чужбина румънци, работещи в Радио "Свободна Европа" (РСЕ). 
						"На 22 юли 1978 г. Чаушеску ме повика и ми нареди да организирам убийството на Ноел Бернард, шеф на румънските програми на РСЕ," каза Пачепа пред телевизия "Антена 1". "Това наистина бе последната капка." Два дни по-късно, по време на дипломатическа мисия в Бон, той става най-високопоставеният разузнавач от съветския блок, избягал на Запад. 
						Заговорът срещу Бернард е подробно описан в документ от десет страници, разсекретен от разузнавателната агенция СИЕ и публикуван на румънския информационен интернетсайт HotNews.ro. 
						Бернард, роден в Румъния журналист и политически анализатор, емигрира в Израел през 1940 г., а след това заминава за Великобритания. През 1953 г. той се установява в Мюнхен, където започва работа като редактор в РСЕ. Той ръководи румънската редакция в периодите 1955-1958 г. и 1965-1981 г. В разсекретения документ, изготвен от бившата комунистическа служба за сигурност "Секуритате", той носи кодовото име "Чакала". 
						Документът описва "опасната дейност на Чакала срещу нашата страна" и препоръчва срещу него да се предприемат "радикални мерки". Той призовава също Чаушеску да одобри "специални мерки за парализиране на дейността на Радио "Свободна Европа" и неутрализиране на някои от служителите му, като … физически се разправи с някои от най-активните служители и сътрудници". 
						Редакторът от РСЕ умира през декември 1981 г. от скоротечен рак. Втори директор на румънската редакция, Михай Чизмареску, е намушкан с нож същата година, докато разхождал кучето си в квартал Хаар в Мюнхен. Той оцелява, но по-късно умира от рак. 
						През ноември 1988 г. умира още един директор на РСЕ, Емил Джорджеску, от внезапно появил се мозъчен тумор. Повечето лекари смятат, че туморът е причинен от облъчване. По-малко от година преди това генерал от "Секуритате" го предупредил, че ако се осмели да излъчи откъси от книгата на Пачепа "Червени хоризонти", няма "да дочака и края на годината". 
						СИЕ реши да разсекрети "плана за мерки" по молба на друг директор на РСЕ, Нестор Ратеш, който пише книга за бивши румънски дисиденти, станали жертва на заговори на "Секуритате". 
						В статия, публикувана миналата година от "Нешънъл Ревю Онлайн"
, Пачепа каза, че Съветският съюз е дал на "Секуритате" разтворим радиокативен талий на прах, който да се използва за убийствата на политически врагове. Веществото - наречено от румънците с кодовото наименование "Раду" - можело да се слага в храна и се разграждало в тялото на жертвата, като причинявало смъртоносен рак, но не оставяло никакви следи, които да бъдат открити чрез аутопсия.

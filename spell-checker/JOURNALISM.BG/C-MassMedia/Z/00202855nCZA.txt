Като премиер Тадич може да забави реформите в Сърбия
					30/05/2012
					Лидерът на Демократическата партия Борис Тадич се кандидатира за премиер на Сърбия – идея, която беше посрещната с неодобрение от Сръбската прогресивна партия.
					От Игор Йованович за Southeast European Times от Белград – 30/05/12
 
					 
						
Новоизбраният президент Томислав Николич (вляво) и бившият президент Борис Тадич се срещнаха в понеделник (28 май) в сградата на президентството в Белград. [Никола Барбутов/SETimes]
						След като загуби на президентските избори миналата седмица от лидера на Прогресивната партия Томислав Николич, бившият сръбски президент Борис Тадич заяви, че не възнамерява да оглави правителството като министър-председател. В неделя (27 май) обаче лидерът на Демократическата партия съобщи, че се опитва да състави кабинет. 
						Тадич заяви пред репортери в неделя, че негови съпартийци и граждани са го информирали, че не трябва да предава основната цел на Демократическата партия – създаването на по-справедливо общество в Сърбия – и това го е накарало да промени своето решение. 
						Според Владимир Радомирович от Центъра за стратегически алтернативи възможността президентът и премиерът да бъдат от съперничещи си партии може да окаже отрицателно влияние върху темпа на реформите в Сърбия. 
						„Като президент Николич ще оглавява Съвета за национална сигурност, който Тадич досега използваше, за да контролира правителството и важните събития в държавата. Николич може да използва получената по време на заседанията на съвета информация, за да представи кабинета на Тадич като некомпетентен и корумпиран, а това би поставило началото на спорове относно пълномощията“, каза Радомирович за SETimes. 
						Според него обаче основният проблем на Тадич може и да не е опозицията, а по-скоро едно бъдещо силно правителство и исканията на собствените му коалиционни партньори. 
						„Сърбия се приближава към банкрут и Социалистическата партия на Сърбия, която ще бъде по-малък партньор в правителството, настоява държавата да харчи, вместо да спестява. Проблемът е, че Сърбия вече няма какво да харчи. Също така ЕС призовава за предприемането на сериозни мерки срещу корупцията, което практически ще бъде невъзможно при правителство, съставено от десет партии“, заяви Радомирович. 
						Балансът на силите в парламента дава на Тадич шанс за успех. Преди президентската надпревара на 20 май демократите договориха коалиция с третата най-влиятелна партия в парламента, Социалистическата партия на Сърбия. 
						Сега те имат нужда от трети партньор, за да създадат коалиция, и мнозина очакват това да бъде проевропейската Либералдемократическа партия. 
						При този сценарий обаче най-силната партия в парламента, Сръбската прогресивна партия, ще остане извън правителството. 
						Сега партията твърди, че Тадич не е добър кандидат за премиер. 
						Този пост поставя „по-големи изисквания“ от президентския пост, а гражданите ясно показаха на изборите, че лидерът на демократите „не изпълнява добре и тази работа“, каза за SETimes представителят на Прогресивната партия Марко Джурич. 
						„Правителство, което не се оглавява от Прогресивната партия, ще бъде правителство, което няма да се ползва с легитимност и с доверието на гражданите и няма да има способността да изпълни необходимите реформи“, добави Джурич. 
						Представителите на Демократическата партия обаче не смятат, че им липсва легитимност – правителството може да бъде сформирано от партията, която успее да събере мнозинство в парламента, заявиха те. 
						На среща със социалистите в понеделник по въпроса за правителството Тадич обсъди приоритетите на бъдещия кабинет. „Определяме основните ценности и правила на правителството, целта, плановете и разпределянето на отговорностите, както и задълженията през първите 100 дни управление, а също така и общите цели по отношение на преговорите с ЕС и косовския въпрос“, заяви той. 
						Гражданите също са разделени. 
						„Мисля, че Демократическата партия не разбра какво й се случи на изборите. Мисля, че Прогресивната партия победи и хората не искат да видят Тадич и неговата партия отново на власт“, каза за SETimes Александър Жекич, чиновник от Белград. 
						Драгана Савич, продавачка, обаче не е съгласна. „Николич спечели само с няколко десетки хиляди гласа повече от Тадич. Освен това Тадич има добра международна репутация и аз вярвам, че неговото правителство може да помогне на Сърбия“, каза тя за SETimes. 
					
				
			
					 
					
 
 

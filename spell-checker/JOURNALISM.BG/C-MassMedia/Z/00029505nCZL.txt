Повреден висотомер може би е причинил катастрофата с турския самолет
					05/03/2009
					 
						АНКАРА, Турция -- Проблем с левия висотомер може да е бил причина за катастрофата миналата седмица на Боинг 737 на Турските авиолинии в Амстердам, съобщи в сряда (4 март) холандската комисия за безопасност. Девет души на борда загинаха, а 86 бяха ранени при катастрофата на 25 февруари. В отговор на тези съобщения в сряда турският министър на транспорта Бинал Йълдъръм каза, че такова заключение е прибързано. "Картината трябва да бъде разглеждана в нейната цялост", каза Йълдъръм пред журналисти в Анкара. Асоциацията на пилотите от турските авиолинии се присъедини към това мнение. "Информацията, която беше обявена, не представлява окончателен доклад, а е резултат от предварителните разследвания", заяви на пресконференция ръководителят на асоциацията Али Йълмаз. (Заман, Сабах, Хюриет, Милиет - 05/03/09; АП, НТВ, РИА Новости - 04/03/09)

За Турция и ЕС предстои още един завой по пътя
					02/04/2007
					Миналата седмица ЕС съобщи, че ще отвори втора глава от присъединителните проговори с Турция, давайки нов тласък на процеса, който бе спрян поради Кипърския и други проблеми.
					(АФП, AП, Блумбърг, ЕЮобзървър, Заман, Сабах - 28/03/07; AП, AФП, Заман, Търкиш Дейли Нюз - 27/03/07; Гардиън, Джърнъл ъф Търкиш Уикли - 25/03/07; ЮрАктив - 21/03/07; AФП, ФТ, Ройтерс, ДПА, Би Би Си, ЕЮобзървър - 11/12/06; Европейска комисия)
 
					 
						
[Гети Имиджис] 
						Почти 18 месеца след официалното започване на преговорите с Турция за членство, ЕС реши в сряда (28 март) да започне преговори с Анкара по главата за индустриална политика и предприемачество, втората от 35-те глави, които всяка страна-кандидатка трябва да приключи, за да се присъедини към съюза на 27-те страни. 
						 Главният преговарящ на Турция с ЕС Али Бабакан заяви пред репортери, че този ход е "важен индикатор, че процесът на присъединяване на Турция към ЕС продължава". Преговорите, които от декември са в задънена улица поради спора около Кипър, "бяха подновени по подобаващ начин", заяви Бабакан. 
						Досега Анкара и Брюксел са приключили преговорите по една глава - наука и изследвания. Според решение на ЕС от декември 2006 г., осем други глави - свободно движение на стоки, правото на създаване и свободата на осигуряване на услуги, финансови услуги, земеделие и селскостопанско развитие, рибно стопанство, транспортна политика, митнически съюз и външни отношения - остават замразени. Решението позволява останалите глави да бъдат отворени, но нито една не може да бъде временно затворена. 
						ЕС предупреди Турция да отвори пристанищата и летищата си за Кипър, който е член на блока. Преди започването на присъединителните преговори през октомври 2006 г. турските власти подписаха протокол за разширяване на митническото споразумение на страната от 1963 г. с ЕС за всички негови нови членки, включително и Кипър. 
						Тя обаче излезе и с декларация, в която се заявява, че това не означава признаване на администрацията на кипърските гърци, с които тя няма дипломатически отношения. Оттогава Турция отказва да осигури достъп на кипърските гърци до своите пристанища и летища, настоявайки, че ЕС трябва първо да изпълни обещанието си от 2004 г. да прекрати икономическата изолация на кипърските турци в северната част на разделения остров. 
						Външните министри на блока оттогава повтарят това обещание, а страните-членки се споразумяха през януари да работят за преки търговски връзки с общността на кипърските турци, чиято република е призната само от Анкара. 
						Спорът за пристанищата не е единственият, който пречи на присъединителния процес на Турция. Друг проблем е прословутият член от наказателния кодекс, който дава възможност за преследване на журналисти и писатели. Член 301 от наказателния кодекс определя като престъпление "обида на турската идентичност" и се използва за преследване на десетки интелектуалци, включително Орхан Памук, носител на Нобелова награда за литература за 2006 г. и Хрант Динк, известен редактор от арменски произход. На 19 януари тази година Динк бе убит от млад ултранационалист. 
						
Следващите 24 месеца ще бъдат посветени на обсъждането на датата за влизането на Турция в блока, заяви главният преговарящ на Турция с ЕС Али Бабакан. [Гети Имиджис]
						"Преследването и осъждането за изразяване на ненасилствено мнение според някои разпоредби на новия наказателен кодекс са причина за сериозно безпокойство и могат да допринесат за създаването на климат на самоцензура в страната", писа Европейската комисия (ЕК) в последния си доклад за напредъка на процеса на присъединяване на Турция, публикуван през ноември 2006 г. 
						"Това особено важи за Член 301, който наказва за нанасяне на обиди на турската идентичност, на републиката, на органите и институциите на държавата. Въпреки че този член включва разпоредба, според която изразяването на мисли, целящи да критикуват, не трябва да представлява престъпление, той многократно е използван за преследване на ненасилствено мнение, изразявано от журналисти, писатели, издатели, учени и активисти на движения за човешки права", заявява ЕК. 
						Турция изрази готовността си по-скоро да внесе поправки в противоречивия закон, вместо да го премахне изцяло, както предложиха групи за човешки права и високопоставени служители в Брюксел. Тъй като страната е пред избори - през май ще се проведат президентски избори, а през ноември са общите избори - климатът може би не е подходящ за съществени промени в закона, предупреждават политически анализатори. 
						Член 301 е един от няколкото проблеми, свързани с човешките права, във връзка с които ЕС изразява загриженост. Другите включват отношението към малцинствата, особено към кюрдите. Въпреки че Анкара започна осъществяването на реформи, целящи изпълнението на политическите критерии на ЕС за членство, критиците твърдят, че този процес е твърде бавен и че все още остават в сила обременителни рестрикции. 
						Въпреки възникналите препятствия, официалните лица и в Турция и в ЕС продължават да изразяват оптимизъм по отношение на присъединителния процес. Макар че през декември Брюксел реши частично да замрази преговорите, официални лица в Турция и ЕС положиха усилия да намалят негативния ефект на този ход. 
						 "Не е имало катастрофа - влакът все още пътува", заяви външният министър на Великобритания Маргарет Бекет, чиято страна е една от най-силните поддръжници на кандидатурата на Турция за членство в ЕС след срещата през декември. "Осем глави бяха суспендирани - 27 от 35 не са замразени и всички перспективи сочат, че Турция стабилно и ефективно напредва по пътя към членство в ЕС." 
						Анкара междувременно подчерта, че е решена да продължи по пътя на реформите. След частичното суспендиране, турските официални лица изготвиха свой собствен план за реформи според 35-те преговорни глави и основан върху приоритетите на страната. 
						"Ако целта е да се достигнат европейските стандарти, тогава ние ще го направим и без ЕС да иска това от нас", заяви по това време външният министър Абдула Гюл. 
						Програмата, която обхваща периода 2007-2013 г. трябва да бъде завършена преди 2012 г. Последните 24 месеца ще бъдат посветени на дискусии за определяне на датата на присъединяване на Турция към блока, заяви Бабакан по време на европейската си обиколка през март. 
						Турция бе официално призната за страна-кандидатка за членство в ЕС през 1999 г. - 40 години след първото й кандидатстване за асоциирано членство в Европейската икономическа общност, създадена през 1957 г. от шест от днешните 27 страни-членки на ЕС. Датата за започване на присъединителните преговори бе определена през декември 2004 г. 
						Преди началото на процеса някои страни-членки като Германия, предложиха на Турция да не се предлага пълноправно членство, а само "привилегировано партньорство". Девет месеца след започването на преговорите през октомври 2005 г., първата глава от преговорите бе отворена и временно затворена през юни миналата година. 
						Сега Турция се надява да отвори още три глави преди края на германското шестмесечно председателство на Съюза, което изтича на 30 юни.

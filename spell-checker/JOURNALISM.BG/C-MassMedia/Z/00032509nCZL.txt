Официалните резултати потвърдиха, че на балотаж отиват Бъсеску и Джоана 
					26/11/2009
					 
						БУКУРЕЩ, Румъния -- Окончателните резултати, публикувани рано сутринта в четвъртък (26 ноември), потвърждават, че сегашният президент Траян Бъсеску от Либералдемократическата партия (ЛДП) печели с 32,5 % от гласовете на първия тур на президентските избори в неделя. Централната избирателна комисия добави, че Мирча Джоана от Социалдемократическата партия (СДП) ще бъде опонентът на Бъсеску в балотажа на 6 декември, тъй като е получил 31 % от гласовете. Крин Антонеску от Националлибералната партия (НЛП) е трети с 20 %. В сряда той и Джоана подписаха политическо споразумение между партиите си както за балотажа на президентските избори, така и за създаването на нова коалиция в парламента, която би имала пълно мнозинство. НЛП и Демократичният съюз на унгарците подписаха подобно споразумение, укрепващо новата коалиция.
						Междувременно окончателните резултати от референдума, който беше проведен едновременно с изборите в неделя, сочат, че 78 % от гласоподавателите подкрепят еднокамарен парламент вместо двукамарен, а 89 % от тях са гласували за намаляване на броя на депутатите от 471 на не повече от 300. Властите съобщиха, че избирателната активност в референдума е била 51 %. (Журналул Национал, Агерпрес, Медиафакс, Hotnews.ro - 26/11/09; Синхуа, Hotnews.ro, Агерпрес - 25/11/09)

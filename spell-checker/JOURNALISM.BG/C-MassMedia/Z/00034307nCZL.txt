Втори предавател на мобилна мрежа бе разрушен в Северно Косово
					26/04/2010
					 
						ПРИЩИНА, Косово -- Още един предавател, собственост на косовския мобилен телефонен оператор ИПКО, бе взривен в неделя (25 април), този път в с. Бистрица, община Лепосавич. В събота подобна вандалска акция бе извършена в село Рударе, община Звечан, където се смята, че е бил използван същият вид експлозив. ИПКО работи в тясно сътрудничество с полицията, за да опази активите си. Предавател, собственост на оператора ВАЛА, бе също повреден в Лепосавич. Атаките срещу обекти на косовски мобилни телефонни оператори са в отговор на решението на Регулаторния орган по далекосъобщенията (РОД) да изключи незаконните сръбски оператори в Косово. РОД заявява, че тези фирми нямат разрешение да оперират в Косово и не плащат данъци. Белград обаче твърди, че сръбските мобилни оператори са получили безсрочни лицензи за излъчване в Косово много преди 1999 г. Оставени без комуникации, 2000 сърби в Грачаница сега ползват услугите на ВАЛА, която предлага безплатни СИМ карти на местните сърби. (Зери, Косова Сот - 26/04/10; КТВ, КЛАН, Косова - 25/04/10)

Албания е домакин на конференция за трансгранично сътрудничество
					26/12/2006
					Колкото по-тесни са връзките със съседните страни, толкова по-кратък ще бъде пътят на Албания към ЕС, заяви министърът на интеграцията Аренча Трашани. 
					От Елис Селимай за Southeast European Times в Тирана – 26/12/06
 
					 
						
Албания граничи с Гърция, Италия, Черна гора, Македония и Косово. [Архив]
						Подобряването на трансграничното сътрудничество с оглед на интеграцията в ЕС бе в центъра на дискусиите на конференцията, проведена миналата седмица в Тирана. Представители на Македония, Косово и на международната общност присъстваха на събитието, включително и на Европейската комисия (ЕК), която отделя определени средства за трансгранично сътрудничество. 
						Колкото по-тесни са връзките между съседните страни, толкова по-кратък ще бъде пътят на Албания към ЕС, заяви министърът на интеграцията Аренча Трашани, председателстващ срещата. 
						"Трансграничното сътрудничество е важно като главен компонент на печалби за нас и също като предпоставка за успешно осъществяване на бъдещи програми в съседните страни в рамките на нов финансов инструмент, който заменя проектите на КАРДС с предприсъединителни проекти", заяви Трашани. 
						Според министъра това сътрудничество трябва да се осъществява не само на равнище централно управление, но също и чрез местните власти. 
						"Главните участници в осъществяването на трансграничното сътрудничество са общините или властите на регионите близо до границите", заяви Трашани. "Ние трябва да ги стимулираме да осъществяват взаимни поректи в различни области като инфраструктура, околна среда и култура." 
						Албания, която е подписала Споразумението за стабилизация и асоцииране (САА) с ЕС граничи с две страни-членки на ЕС - Гърция на юг и Италия на запад. На север са Косово и Черна гора, придобила наскоро независимост. На изток е Македония, която има статут на кандидатка за членство в ЕС. 
						Помощникът в македонския Секретариат за европейски въпроси Мая Хандизка заяви, че страната й желае да подобри граничната инфраструктура с Албания и да сътрудничи и в други области. 
						"Сред приоритетите, които ще се включат в програмите за трансгранично сътрудничество с Албания ще бъде подобряването на инфраструктурните условия на граничните контролно-пропусквателните пунктове. Ние също обмисляме да засилим трансграничното сътрудничество чрез проекти в областта на околната среда", заяви тя. 
						Програмата за трансгранично сътрудничество на ЕС предлага на Албания още една възможност да отвори страната си и да развие по-тесни връзки с непосредствените си съседи-членки на Съюза. Програмата за трансгранично сътрудничество също осигурява подкрепа за преодоляване на социално-икономическите различия между албанските и гръцки гранични райони. 
						Трансграничното сътрудничество между Албания и Италия е съсредоточено върху райони в Албания, които имат обща морска граница с Италия, с цел подобряване и разширяване на транспортната инфраструктура. 
						Междувременно по-рано тази година албанският премиер Сали Бериша призова местните власти в Шкодра да си сътрудничат с черногорските власти в обмена на разузнавателна информация и в създаването на нови области за трансгранично сътрудничество.

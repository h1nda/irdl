Балканските страни евакуират гражданите си от Либия 
					23/02/2011
					 
						ТРИПОЛИ, Либия -- Вълни от граждани на балканските страни напускат Либия в обстановка на засилващи се размирици и гражданско неподчинение срещу лидера Муамар Кадафи. Самолет „Еърбъс” на българското правителство пристигна от Триполи рано сутринта в сряда (23 февруари) с над 100 души на борда. Според съобщенията втори полет е бил извършен от летището в Триполи по-късно сутринта. Външният министър Николай Младенов каза, че властите обмислят и транспортирането по море на българите в Бенгази, където летището е превзето от демонстрантите. 
						Сърбия изпрати два самолета в Триполи рано сутринта в сряда, а трети трябва да пристигне по-късно. Очаква се около 500 сърби да бъдат прибрани обратно у дома през деня. Сръбският заместник министър-председател Ивица Дачич каза, че Черна гора, Македония, Босна и Херцеговина (БиХ) и Хърватия са поискали от Сърбия помощ за евакуирането на техни граждани. 
						Заместник външният министър на БиХ Зоран Перкович каза във вторник, че 750 босненски граждани са поискали от посолството на страната в Триполи да бъдат евакуирани. 
						Първата група черногорски граждани, евакуирани от Либия, се очаква да пристигне в Подгорица в сряда в координация с Русия, Сърбия, Хърватия и Турция, заяви представителят на външното министерство Желко Стаматович. 
						Междувременно Гърция съобщи, че правителствен товарен кораб се е отправил за Либия, за да репатрира „колкото може повече гърци и кипърски гърци”. Властите заявиха, че търсят начини да получат разрешение да изпратят и самолет. Атина може да помогне и за евакуирането на хиляди китайски граждани с помощта на търговски кораби, плаващи за Бенгази. 
						Кипър изпрати два самолета, за да евакуира своите граждани от Либия в сряда. Турските власти съобщиха, че около 3 000 души са се качили на фериботи в Бенгази, за да се завърнат у дома. (БНТ, бТВ, Фамагуста Газет, РТС, Танюг, РТЧГ, РТРС, Независне Новине - 23/02/11)

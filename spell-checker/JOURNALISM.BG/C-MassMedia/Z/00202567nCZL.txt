Костас 
			Караманлис
		
		министър-председател на Гърция 
		(Уебсайт на Нова Демокрация, Атинска осведомителна агенция; Би Би Си; Файненшъл Таймс; Си Ен Ен; Ройтерс) 
 
		 
			
			Костас Караманлис положи клетва като министър-председател на Гърция на 10 март 2004 г., три дни след като неговата партия Нова демокрация (НД) спечели убедително парламентарните избори, с което партията си възвърна властта след повече от десет години. 
			Караманлис пое поста от своя предшественик Костас Симитис в критичен етап на провежданите с посредничеството на ООН преговори за повторното обединяване на Кипър. Окачествявайки въпроса като първи приоритет, новият премиер заяви, че ще работи за "справедливо, жизнеспособно и европейско решение" за средиземноморския остров. 
			Друг важен въпрос за правителството и главен тест за новия лидер на страната е лятната Олимпиада "Атина 2004". Караманлис се зарече, че ще направи игрите "най-добри и безопасни досега" и реши да поеме лична отговорност, като оглави министерството на културата, което контролира подготвителните дейности. 
			Ние "няма да имаме гратисен период", каза Караманлис на първото заседание на правителството. "Наш ангажимент е да действаме със скромност, смелост, решителност, перспективност, планомерност, оптимизъм и с удоволствие". 
			Караманлис е член на една от двете най-влиятелни политически династии в Гърция. Неговият чичо, носещ същото име - бившият гръцки премиер и президент Константин Караманлис, основа НД през 1974 г. Старият Караманлис проведе преговорите за влизането през 1981 г. на Гърция в така наричаната по това време Европейска икономическа общност. 
			Новият гръцки премиер влезе в партията през 1979 г. и през 1989 г. пое поста заместник-председател на НД за Солун. Караманлис стана лидер на партията през март 1997 г. и си спечели репутацията на проницателен политик. 
			Караманлис е роден на 14 септември 1956 г. в Атина. Той завършва право в Атинския университет през 1979 г., след което учи икономика в частния колеж Дере. Има магистърска степен по политически науки и икономика и докторска степен по история на дипломацията - и двете получени в института по право и дипломация Флечър в университета Тафт в САЩ, където той учи от 1980 до 1984 г. 
			Караманлис практикува право от 1984 до 1989 г. и преподава политически науки, история на дипломацията и корпоративно право в колежа Дере в периода между 1983 и 1985 г. 
			Караманлис владее английски, немски и френски. Женен е за Наташа Пазаитис и има две деца.

Прищина е все още с неопределен статут 
					04/10/2011
					Законопроектът за Прищина чака да бъде приет вече две години 
					От Мухамет Брайшори за Southeast European Times от Прищина - 04.10.2011 г.
 
					 
						
Прищина чака закона, който ще определи бъдещето й развитие като столица на Косово и като градски център. [Лаура Хасани/SETimes]
						Въпреки че правителството работи по законопроекта за Прищина от 2009 г., той остава блокиран поради разногласия между косовското правителство и общината в Прищина. Високата цена, предвидена в закона - 8 милиона евро годишно - и разногласията във връзка с Двореца на младежта и спорта в Прищина пречат на финализирането му. 
						Законопроектът ще предостави на Прищина 4 % от бюджета на Косово и специален статут на столичен град, гарантиран от конституцията. 
						Заместник-министърът на местното самоуправление Басри Мусмурат каза за SETimes, че приемането на закона не е по политически причини, а се дължи на изборите от миналата година и забавянето в сформирането на ново правителство. 
						„Косовското правителство е включило този закон в дневния си ред като стратегически и скоро ще пристъпи към разглеждането му. Общината в Прищина имаше време да внесе своите забележки и тя направи това. Министър-председателят назначи комисия за разглеждане на закона и внесените забележки към него.”
						Говорителят на общината в Прищина Мухамет Гаши каза за SETimes, че законът е важен за развитието на града. 
						„Законопроектът за Прищина е повече от необходим; този закон е гарантиран от конституцията. Прищина ще има полза от него в много аспекти, както за развитието си, така и в предоставянето на услуги на гражданите”, каза Гаши. 
						Дритон Селманай от Косовския демократичен институт каза за SETimes, че законопроектът за Прищина не е бил сериозно разглеждан на политическата сцена.
						„Политиците не намериха общ език по въпроса, имаше многобройни обещания, но до момента не сме видели конкретни стъпки. Прищина не е обикновен град; като такъв тя заслужава специално отношение и ние подчертахме това миналата година. Отново повтарям, нищо не трябва да попречи на приемането на законопроекта за Прищина”, заяви Селманай. 
						Мусмурати каза за SETimes, че законопроектът ще бъде придвижен към правителството този месец. 
						Комисията, състояща се от 12 членове от министерството, от USAID, МГС и общински асоциации, първо ще изпрати законопроекта до правителството. След това министерството на финансите трябва да го разгледа, след което правителството трябва да го одобри и да го внесе в парламента”, каза Мусмурати. 
						Гаши каза, че общината ще управлява спорния Дворец на младежта и спорта. Общината иска да го ръководи, а правителството настоява за централизираното му управление. 
						„Този закон предвижда връщането на Двореца на младежта и спорта и управлението му на общината, както и допълнително безвъзмездно финансиране от 4 % от държавния бюджет, което означава, че ще има още проекти в интерес на гражданите (на Прищина)”, заяви Гаши.

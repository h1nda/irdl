Кипърският въпрос и съдебният процес срещу писател поставят под напрежение връзките на Турция с ЕС
					22/12/2005
					Отношенията на Турция с ЕС след октомври, когато бе поставено началото на историческите предприсъединителни преговори, са колебливи. В доклада на ЕК за напредъка на страната се дава смесена оценка на турските усилия за осъществяване на реформите, а съдебният процес срещу известен писател изведе на преден план проблеми със свободата на словото.
					От Алън Коув за Southeast European Times -- 22/12/05
 
					 
						
Външният министър Абдула Гюл определи изискванията на ЕС по отношение на Кипър като "необосновани". [Гети имиджис]
						След началото на предприсъединителните преговори с ЕС през октомври Турция преживя подеми и спадове в отношенията си с Брюксел. Макар че първият годишен доклад на Европейската комисия (ЕК) за страната съдържаше положителни оценки за икономическия напредък, в него се изразяваше и загриженост по въпросите с човешките права, влиянието на военните, както и във връзка с нерешения кипърски въпрос.
						По-късно ЕС имаше неразбирателства с Анкара заради съдебния процес, заведен срещу изтъкнат писател за "обида" на Турция. 
						С публикуването на доклада за напредъка Турция получи признание от ЕК като действаща пазарна икономика и висока оценка за своята програма за реформи. Като цяло обаче ЕК заключи, че темпът на промените се е забавил през 2005 г. и че докато законодателството през годините е било значително по обем, прилагането му е изостанало. 
						Независимо от преустройството на Националния съвет за сигурност с цел намаляване на явното влияние на военните върху гражданските дела, въоръжените сили в Турция "продължават да оказват влияние чрез неофициални механизми," отбелязва ЕК. 
						Значението на решаването на продължилия десетилетия спор за Кипър бе откроено в доклада, в който Турция бе похвалена, че подкрепя усилията за постигане на решение в рамките на ООН и в съответствие с принципите на ЕС. ЕК обаче постави и двугодишен краен срок за признаването на Кипър от страна на Турция и разширяване на споразумението за митническия съюз с ЕС и върху кипърската гръцка част. Кипърската гръцка държава, която Турция отказва да признае, се присъедини към ЕС през май 2004 г., а подкрепяната от Турция отцепила се държава в северната част на острова бе изключена от процеса. 
						По отношение на религиозните свободи в доклада се споменава, че "е постигнат доста ограничен напредък в приемането на законодателство, което да урежда нерешените проблеми." 
						"Немюсюлманските религиозни общности продължават да изпитват затруднения, свързани с юридическата им регистрация, правата на собственост, обучението на духовенството, правата на пребиваване в страната и разрешителните за работа на турските и чуждестранни духовници, училищата и вътрешното им управление," се казва в доклада. 
						Комисията отбелязва измененията в Наказателния кодекс, целящи насърчаването на по-голяма свобода на изразяване, но предупреждава, че ефектът им е ограничен. "По отношение на прилагането остават немалко проблеми. Макар че много хора, преследвани за изразяване на несвързано с насилие мнение, са оправдани от по-висшите съдебни инстанции, в много от случаите журналисти, редактори, писатели и други граждани продължават да бъдат преследвани, а понякога и осъждани," казва тя.
						Сякаш за да открои още по-силно проблема, се разви международен скандал във връзка с повдигнатите обвинения срешу писателя Орхан Памук заради коментара му пред швейцарски вестник по два особено чувствителни въпроса в Турция -- избиването на арменци в последните дни на Отоманската империя и масовите жертви сред кюрдите в резултат на сепаратисткия конфликт с турските служби за сигурност.
						Съдебният процес "хвърля сянка" върху преговорите на Турция с ЕС и предоставя "възможност за създаване на положителен прецедент за многобройни други дела, свързани със свободата на словото, които очакват да влязат в съда," твърди еврокомисарят по разширяването Оли Рен. 
						Турският премиер Реджеп Тайип Ердоган обаче отвърна на критиките на Брюксел с обвинението, че те представляват неуместен натиск върху съдебната власт в страната. 
						Коментарите на ЕК относно Кипър също бяха посрещнати хладно в Анкара. Външният министър Абдула Гюл ги нарече "необосновани" и предупреди, че сътрудничеството между Турция и ЕС по стратегически въпроси може да бъде възпрепятствано, ако Брюксел продължава да налага подобни изисквания.

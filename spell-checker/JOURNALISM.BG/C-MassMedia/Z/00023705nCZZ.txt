Дипломатически дневник: Официални представители от региона присъстваха на среща на ЕС в Словения 
					28/08/2007
					В неделя се откри двудневна конференция, посветена на разширяването на ЕС. Още в дипломатическите новини от седмицата: португалският външен министър проведе разговори с кипърски ръководители; председателят на председателството на БиХ посети Съединените щати.
					 
						
Словенският външен министър Димитрий Рупел изнесе слово при откриването на международния политически форум "ЕС 2020: Разширяване и интегриране" в Блед в неделя (26 август). [Гети Имиджис] 
						
Хърватският премиер Иво Санадер, сръбският външен министър Вук Йеремич и бившият специален пратеник на ООН за Косово Марти Ахтисаари присъстваха на двудневна конференция, посветена на разширяването на ЕС, провела се в Блед, Словения. Тя привлече около 400 правителствени представители, политици, официални представители на ЕС, лидери от частния сектор и висши представители на мозъчни тръстове и НПО за преглед на основните предизвикателства, пред които е изправена Европа.
						*** 
						Председателят на черногорския парламент Ранко Кривокапич се срещна в Пекин с председателя на Националния комитет на политическата консултативна конференция на китайския народ, Джиа Кинглин. Те се спораузмяха да работят за намаляване на големия търговски дисбаланс на Черна гора с Китай и за засилване на сътрудничеството в редица области. 
						*** 
						ЕС не може сам да реши кипърския въпрос, заяви португалският външен министър Луиш Амаду. Страната му в момента е ротационен председател на ЕС. Той добави обаче, че блокът може да спомогне за подобряване на процеса на преговори между турската и гръцката общност на разделения остров. Той направи изказванията си два дни след разговорите си с кипърски официални лица миналата седмица.
						 *** 
						
Македония и Русия трябва да засилят сътрудничеството помежду си, особено в икономическите отношения, констатираха делегациите на външните министерства на двете страни по време на разговори в Москва в четвъртък (23 август). Руският заместник външен министър Владимир Титов се срещна с македонската делегация, водена от държавния съветник от външното министерство Светлана Гелева. 
						*** 
						Председателят на председателството на Босна и Херцеговина (БиХ) Желко Комшич е на посещение в Съединените щати, където ще се срещне с представители на администрацията на Буш и с членове на Конгреса. Комшич се срещна с генералния секретар на ООН Бан Ки Мун в понеделник (27 август), за да обсъди социалната и политическата ситуация в БиХ и региона.
						*** 
						
Косовският премиер Агим Чеку каза по време на среща със специалния пратеник на ЕС за преговорите за бъдещия статут на Косово Волфганг Ишингер в четвъртък (23 август), че предстоящите преговори трябва да бъдат насочени към установяване на "добросъседски отношения между Косово и Сърбия". Чеку каза, че неговото виждане като премиер на провинцията е, че Косово трябва да бъде "независима и суверенна, демократична, многоетническа, светска и функционираща държава". Ишингер се срещна и с косовския президент Фатмир Сейдиу. 
						
 (Различни източници – 21/08/07-28/08/07)

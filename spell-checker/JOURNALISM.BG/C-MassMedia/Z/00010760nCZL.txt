Според Патън стабилността на Косово е изключително важна за бъдещите инвестиции
11/05/2004
Комисарят на ЕС за външните отношения Крис Патън предупреди лидерите на Косово, че стабилността е изключително важна за притока на нови чуждестранни инвестиции в провинцията. Той призова за прилагане на одобрените от ООН стандарти за Косово.
(AФП, AП, Радио Б92 - 10/05/04; AФП, EС - 07/05/04)
 
 
Комисарят на ЕС по външните отношения Крис Патън призова президента на Косово Ибрахим Ругова да се съсредоточи върху изпълнението на одобрените от ООН стандарти за провинцията. [Лаура Хасани]
Комисарят на ЕС по външните отношения Крис Патън предупреди лидерите на Косово в понеделник (10 май), че провинцията рискува да загуби значителна част от чуждестранните си инвестиции, ако не се стабилизира.
"Дали някой ще инвестира тук, в Косово, ще зависи от това, дали инвеститорите считат, че тук живее една хармонична общност, в която техните вложения са сигурни. Създаването й е преди всичко във вашите ръце," каза Патън по време на среща с лидерите в Прищина. " Без това. никой няма да инвестира."
От 1999 г. насам ЕС е най-големият донор на помощ за Сърбия-Черна Гора и Косово, отпускайки над 3,6 млрд. евро за финансиране на реконструкцията, икономическото съживяване, изграждането на институциите и социалното развитие, се казва в изявление на ЕС от миналата седмица. За всяка от първите три години след края на конфликта от 1998-1999 г. в провинцията помощта на Съюза за Косово достига над 1,2 млрд. долара.
По време на кратката си визита, втора след смъртоносното междуетническо насилие от средата на март, Патън се срещна с президента на Косово Ибрахим Ругова, премиера Байрам Реджепи и представители на сръбската общност.
В разговори с лидерите на косовските албанци Патън ги призова да се съсредоточат върху изпълнението на одобрените от ООН стандарти за провинцията като предусловие за начало на преговорите по окончателния й статут.
Миналия декември ръководителят на ЮНМИК Хари Холкери и Реджепи оповестиха документ, озаглавен "Стандарти за Косово", съдържащ специфични, конкретни цели в осем области, вкл. демократичните институции и правовата държава, свободата на движение, завръщането на бежанците, икономиката и диалога. В края на март те стартираха подробен план за прилагане на одобрените от ООН стандарти в опит провинцията да се превърне в безопасна, стабилна и просперираща територия за цялото население.
Докато беше в Прищина, Патън също така призова лидерите да продължат с възстановяването на сръбските домове и религиозни сгради, разрушени или повредени по време на вълненията през март, така че Косово да може "да изгради общност, където хората са в състояние на съжителстват."
След срещата си с Патън Ругова каза, че Косово се завръща към нормалния си живот и че изборите, планирани да се проведат по-късно тази година, ще помогнат за по-нататъшното стабилизиране на ситуацията. Изразявайки положителна оценка за помощта на ЕС до този момент, президентът отбеляза нуждата от по-нататъшно сътрудничество.
По-късно в понеделник Патън пристигна в Белград, където заяви, че Сърбия няма друг изход, освен да сътрудничи по въпроса с военните престъпления. "Или ще подкрепяте онези, които са обвинени във военни престъпления, което ще има своите последствия, или ще поемете по пътя към членство в ЕС. Не можете да целите и двете едновременно," посочи Патън. Той призова правителството да поддържа отношенията в рамките на Съюза и Сърбия-Черна Гора и да ускори реформите с оглед приближаване към стандартите на ЕС.
В Белград Патън планира да се срещне с президента на Сърбия-Черна Гора Светозар Марович, външния министър Вук Драшкович, сръбския премиер Воислав Кощуница и вицепремиера Миролюб Лабус.

Кипърците искат диалог и уважение от Турция
					20/07/2012
					Нов изследователски доклад изследва как кипърските турци и гърци възприемат Турция и посочва необходимостта от промяна на отношенията на Турция с двете страни на разделения остров. 
					От Енис Ердем Айдън за Southeast European Times от Истанбул -- 20.07.12
 
					 
						
Проучване показва, че кипърците желаят промяна на икономическото, политическото и военното влияние на Турция върху Кипър. [Ройтерс] 
						Кипърците от двете страни на острова не са съгласни с турската и чуждестранната миграция, с ролята на турските военни, политическото и икономическо й надмощие и патерналистичното й отношение, според проучване, което изследва как кипърските турци и гърци възприемат Турция. 
						"Нашите взаимоотношения се представят като тези между [турската част на] Кипър, разглезеното дете, и Турция, мащехата, която не желае да се грижи за детето, но трябва", казва кипърска туркиня, бизнесдама, в проучване, проведено от турската Фондация за икономически и социални изследвания. 
						Според Ребека Брайънт от филиала на Близкоизточния технически университет в Северен Кипър, която е една от изследователите, провели проучването, кипърските турци се тревожат от нарастването на турското население на острова, което според тях ще доведе до "загуба на политическа воля" и "културна ерозия". 
						В сравнение със 140-те хиляди кипърски турци на острова има 190 000 души от турски произход със и без кипърско гражданство. 
						Другото опасение е покровителственият език и отношение към кипърските турци от страна на турското правителство, обобщени в забележките на председателя на турския парламент Джемил Чичек, който нарече кипърските турци "семейна прислуга." 
						"Уважението към кипърските турци, включително регулирането на отношенията между Турция и Северен Кипър и "братски" вместо патерналистични взаимоотношения, се откроиха като предложения за подобряване на връзките", каза Брайънт. 
						Христала Якинту от Международния център за справедливост при преход, която е друг изследовател, участвал в проучването, отбеляза, че в основата на това, как кипърските гърци виждат Турция, стои гръцката икономическа криза и несигурността относно бъдещето в ЕС, чувството на загуба на кипърската гръцка култура и нарастващият национализъм. Тези гледни точки бяха засилени от турския икономически растеж и хладните отношения между Турция и Кипър заради природния газ. 
						"Кипърската гръцка общност носи наследство на страх и недоверие към Турция. Заради дълбочината на това наследство ще е нужно време и съзнателно усилие, за да се променят възприятията. В същото време започват да се формират нюанси във възприятията на хората към Турция като държава", каза Якинту. 
						Според доклада формиращите мнението на кипърските гърци предлагат да се създадат канали за директна комуникация между Турция и кипърската гръцка общност, така че Турция да приложи мерки за изграждане на доверие и да насърчи търговията между Турция и кипърските гърци чрез посредничеството на кипърски турски фирми. 
						Идеите на двете общности се обединиха около нуждата от директен диалог между Турция и общностите и промяна на турската държавна дипломация и по-специално на езика, използван от представители на правителството. 
						Освен това двете общности предвиждат промяна на ролята на турските военни, включително намаляване на войските на острова и намаляване на надзора над кипърските турски полицейски сили. 
						Ниязи Къзълюрек, професор в Кипърския университет, свързва промяната в отношенията на кипърските турци с Турция с отношенията на кипърските гърци с Атина през 60-те години на миналия век. "Кипърските гърци поискаха уважение, признание, свобода в политическото представителство и братски отношения и доказаха на Атина, че могат да бъдат свободна държава", каза Къзълюрек. 
						Той изтъкна "достойнството" като важен посредник между Турция и кипърските турци и зададе въпроса дали "Турция може да намери начин да включи достойнството във взаимоотношенията си с кипърските турци", които са "невидима общност" както за Турция, така и за кипърските гърци. 
						По отношение на връзките между кипърските гърци и Турция Къзълюрек коментира, че колкото повече контакти има между двете общности, толкова по-положително възприятие ще има вследствие на това, и посочи икономическото сътрудничество между кипърските гърци и Турция като "нов и нарастващ фактор". 
						Докладът включва 50 разширени анкети, проведени през април и май с кипърски турски и гръцки бизнесмени, правителствени служители, профсъюзни лидери, представители на гражданското общество и журналисти. 
					
				
			
					 
					
 
 

Горещи новини: Косово обяви независимост
					17/02/2008
					 
						ПРИЩИНА, Косово, Сърбия -- На извънредно заседание в неделя (17 ноември) парламентът на Косово единодушно гласува декларация за независимост от Сърбия. "Ние, лидерите на институциите на Косово, обявяваме Косово за свободна и независима страна", се казва в декларацията, в която съще се подчертава, че Косово ще се придържа към плана, предложен миналата година от специалния пратеник на ООН Марти Ахтисаари.
						"Изразяваме волята на институциите и изразяваме ангажираността си да защитаваме и спазваме правата и свободите на всички общности в Косово, както и тяхното участие във вземането на решения", се казва в документа, който бе прочетен пред парламента от премиера Хашим Тачи. "Ние ще спазваме задълженията, включени в плана на Ахтисаари и ще изпълняваме тези задължения в бъдеще - особено Приложение 12 на плана, което засяга правата на етническите общности."
						В декларацията също се приветства решението за изпращането на съдебна и полицейска мисия на ЕС в Косово и се призовава НАТО да продължи сегашната си мироопазваща мисия. Заявява се също, че Косово ще допринася за помирение на Балканите и се изразява желание за "добри взаимоотношения с всички наши съседи, особено със Сърбия".
						Няколко страни-членки на ЕС, както и Съединените щати се очаква да признаят Косово още в понеделник, като в същото време мироопазващите сили на НАТО са поставени в повишена готовност в случай на ескалиране на напрежението. 
						Празненствата започнаха още в събота в Прищина, когато хората излязоха по улиците да танцуват и да развяват албанското национално знаме. В Белград обаче стотици сръбски националисти демонстрираха срещу независимостта. Около 1000 души се събраха, за да протестират срещу отделянето ан Косово пред сръбското посолство в Словения, която в момента е ротационен председател на ЕС. 
						Сръбският премиер Воислав Кощуница направи изявление по националната телевизия малко след гласуването в Прищина. Той призова сръбските граждани "да се обединим и да покажем на целия свят, че не признаваме създаването на фалшива държава на наша територия". (РТС, Ройтерс - 17/02/08; Cи Ен Ен, AФП, Дневник, Танюг, Коха Диторе - 16/02/08; AП, AФП, БГНЕС, Aлсат - 15/02/08)

Румънците стават все по-големи реалисти относно присъединяването към ЕС
					25/10/2005
					Макар и да остават силно ентусиазирани относно членството в ЕС, румънците очакват също и затруднения по пътя към него в краткосрочен план. Неотдавнашно социологическо проучване установи, че повечето граждани очакват спад в жизнения си стандарт през първите години след влизането в блока.
					От Разван Амариеи за Southeast European Times от Букурещ – 25/10/05
 
					 
						
Румънците са разтревожени от перспективите за по-високи цени и данъци. [Архив]
						Макар и ентусиазирани относно дългосрочните придобивки в резултат на присъединяването към ЕС, румънците очакват труден преходен период. Според неотдавнашно социологическо проучване, проведено от института ИРСОП по искане на делегацията на Европейската комисия в Румъния, голяма част от гражданите смятат, че присъединяването ще донесе в краткосрочен план повече недостатъци, отколкото предимства. Мнозинството, 56 %, считат, че жизненият им стандарт ще спадне след влизането в блока. 
						Скокове на цените и данъците, както и по-висока безработица, са сред основните тревоги. "Не е трудно да си представим какво ще бъде. Вече наблюдавахме безумното увеличение на цените в Унгария след нейното присъединяване. Междувременно цените на горивата, природния газ, електричеството и алкохола в Румъния вече са почти на нивото на ЕС," казва Симона Павелеску, 32-годишна учителка от Букурещ. 
						2005 г. бе действително трудна за местните потребители. Природният газ е с 35 % по-скъп, отколкото през януари, а цените на електричеството нараснаха с 10 % за същия период. Повечето от тези промени настъпиха, след като нивата на акцизите бяха повишени в съответствие с европейските правила. 
						В по-оптимистичен план румънците не изглеждат толкова загрижени от други потенциални проблеми, повдигани от евроскептиците. Само 13 % смятат, че присъединяването към ЕС представлява заплаха за националната идентичност, и едва 10 % са на мнение, че членството ще навреди на местното селско стопанство. Някои критици на присъединяването твърдят, че Румъния ще се превърне във вид стоков пазар за европейците, които на практика ще превземат страната и ще заграбят по-добре платените работни места. Но такъв сценарий очакват по-малко от 10 % от анкетираните. 
						Нещо повече, убедително мнозинство от 68 % смятат, че техният живот ще се подобри в дългосрочен план в резултат на присъединяването, докато само 21 % мислят иначе. 
						Най-важните придобивки, посочени от участвалите в проучването, са свободата на пътуване и работа, по-добри закони и по-етичен политически и социален климат. "Почти всичко положително, което се случи в Румъния през последните години, стана благодарение на натиска и обещанията на ЕС," казва Траян Добре, 24-годишен студент по политология. 
						Според Джонатан Скийл, ръководител на делегацията на ЕК в Румъния, "европейските ценности трябва първо да се опознаят, после да се разберат и разискват", преди да бъдат напълно приети. "Румънците трябва да знаят какво да очакват от присъединяването, да пристъпят към този момент, който е съвсем близо, възможно най-подготвени, тъй като добре подготвените ще се възползват в най-голяма степен от предимствата или поне ще знаят как да се предпазят от недостатъците," казва Скийл. 
						Действително социологическото проучване на ИРСОП показва, че приспособяването към ценностите на ЕС може да представлява предизвикателство, тъй като много румънци споделят възгледи, които се различават драстично от нормите в съюза. Шестдесет процента например подкрепят смъртното наказание; 46 % смятат, че съществуват висши и низши човешки раси; 40 % се съмняват, че румънците и ромите някога ще съжителстват нормално; а 38 % смятат хомосексуалистите за престъпници. Колкото и нелесно да е понякога хармонизирането на законодателството и икономическата политика с ЕС, процесите на културно сближаване могат също да отнемат време.

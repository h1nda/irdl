Кипърският турски лидер разкритикува изявления на Христофиас
					28/09/2009
					 
						НЮ ЙОРК, Съединени щати -- Кипърският турски лидер Мехмет Али Талят изрази в петък (25 септември) разочарованието си от речта на кипърския президент Деметрис Христофиас пред Общото събрание на ООН. "Той унищожи всичко, което бе постигнато по време на преговорите [за обединяване на острова]," каза Талят на пресконференция в Ню Йорк. "Аз му предложих тристранна среща с генералния секретар на ООН Бан Ки Мун, но той отказа. Уплашиха се, че така кипърският въпрос ще привлече твърде много внимание сред международната общност," каза Талят преди срещата си с Бан в понеделник. В речта си миналата седмица Христофиас каза, че "въпреки нашите общи усилия, турската страна, подкрепяна от Турция, продължава да представя позиции и предложения, които ни водят извън рамката на резолюциите на ООН за Кипър."
						Миналата седмица отношенията между лидерите на двете общности охладняха заради различните им гледища по отношение на турските заселници. Кипърските гърци настояват, че островът би могъл да се обедини само ако турските заселници се завърнат в Турция. Миналата сряда обаче турският премиер Реджеп Тайип Ердоган се срещна с Христофиас в Ню Йорк и му заяви, че заселниците няма да напуснат Кипър. (Фамагуста Газет, Заман - 28/09/09; Уърлд Булетин - 26/09/09; Фамагуста Газет - 25/09/09)

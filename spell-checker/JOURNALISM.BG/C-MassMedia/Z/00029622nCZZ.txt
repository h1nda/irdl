Наука и технологии: Бивш румънски астронавт ще оглави комитет на ООН
					16/03/2009
					Бившият румънски астронавт Думитру Прунариу ще оглави Комитета за мирно използване на Космоса към ООН. Още новини от областта на науката и технологиите: президентът на Република Сръбска Райко Кузманович бе избран за член на Европейската академия на науките и изкуствата; според турско изследване мобилните телефони на медицинския персонал може да бъдат източник на болнични инфекции.
					 
						
Бившият румънски астронавт Думитриу Прунариу ще оглавява Комитета за мирно използване на Космоса към ООН през 2010 и 2011 г. [ООН]
						Бившият румънски астронавт Думитриу Прунариу ще поеме председателството на Комитета за мирно използване на Космоса към ООН през 2010 и 2011 г., съобщи на 6 март румънското външно министерство. Кандидатурата на Прунариу спечели след подбор, който приключи на 4 март във Виена. 
						*** 
						Президентът на Република Сръбска Райко Кузманович получи на 7 март сертификат за членство в Европейската академия на науките и изкуствата. Церемонията се състоя в Залцбург, Австрия, на пленарно заседание на академията. 
						*** 
						Според изследване на турски учени от Университета “Ондокуз Майъс” мобилните телефони на медицинския персонал може да бъдат източник на болнични инфекции, съобщи на 6 март всекидневникът “Хюриет”. Изследователите смятат, че мобилните телефони на здравните работници често са замърсени и могат да предизвикат различни заболявания. 
						*** 
						
						Румънски гастроентеролози от Клиниката по ендоскопия към Болницата за спешна помощ “Флоряска” в Букурещ са извършили на 6 март първата в страната операция, при която се използва най-съвременната технология, “EsophyX”, за лечение на гастроезофагеален рефлукс. По време на операцията, за да възстановят гастроезофагеалната клапа, хирурзите са въвели устройството през устата на пациента, без да извършват коремен разрез. 
						*** 
						Група турски учени са открили вид планинска газела, която не е била забелязвана по-рано в Турция, съобщи на 6 март Анадолската информационна агенция. През изминалата година екипът е открил почти 250 представители на застрашения вид Gazella gazelle, който е бил непознат в региона. 
						*** 
						Според изследване, проведено от гръцката Обсерватория за информационно общество, с което бе отбелязан Международният ден на жената 8 март, едва 32 % от гръцките жени имат достъп до интернет, за разлика от 45 % от мъжете. Статистиката показва, че делът на гъркините, които използват компютри, 45 %, е много по-нисък от средната стойност за ЕС, която е 63 %.
						
						(Различни източници - 09/03/09—16/03/09)

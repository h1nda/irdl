Нов стимул за бизнеса в Гърция
26/08/2003
Новият законопроект, изработен от гръцкия финансов министър, би осигурил данъчни облекчения за нови бизнеси.
ОТ Джордж Анагностопулос за Southeast European Times в Атина - 26/08/03
 
 
Гръцкият министър на националната икономика и финансите Николаос Христодулакис лансира нов законопроект, който би предоставил от септември нататък щедри данъчни облекчения за нови бизнеси.
Законопроектът обхваща бизнеси с дялов капитал от повече от 30 млн. евро, въпреки че тази граница може да се промени. Докато някои бизнесмени, банкери и политици настояват за по-висока граница, други биха искали нейното снижаване, което би насърчило конкуренцията. Нивото на намаление на данъците за всеки промишлен отрасъл е другата обсъждана тема.
Първоначално Христодулакис искаше да въведе 25 % данък върху нетната печалба за всички делови дейности, вместо нормалните 35 %. Това намаление би се прилагало за първите десет години на деловата дейност. След коментари и натиск обаче той ревизира плановете си.
Макар че законопроектът все още не е финализиран, най-вероятно той ще предвиди следните намаления на данъците:
В преработвателния сектор ще бъде използван 7 %-ен коефициент за нетните печалби. Всички постоянни активи ще бъдат умножени по 7 %; това ще даде количествена оценка на нетните печалби, които след това ще бъдат обложени при ставка от 35 %. Седем процентният коефициент ще се прилага само за първите три години, когато на бизнесите ще се позволява да правят амортизационни отчисления от стойността на постоянните си активи. През следващите седем години коефициентът ще нарасне до 9 %, след което ще се прилага нормалното данъчно облагане.
За бизнесите в областта на водещите технологии ставката ще бъде 25% за първите три години. През следващите седем години тя ще нарасне до 30 %.
Миннодобивната дейност ще бъда облагана по същия начин като преработвателната дейност, т.е. въз основа на техните постоянни активи. Коефициентите при нея ще бъдат по-ниски - съответно 6 % и 8 %.
Туристическата дейност (вкл. хотели,пристани и пристанища) ще бъдат облагани въз основа на постоянните им активи през първите десет години от дейността им. Тяхната данъчна ставка ще бъда най-ниска в съответствие с правителствените планове за насърчаване на туризма. Постоянните активи ще се умножават по 2% през първите три години и след това ще бъдат облагани с 35%-на ставка. През следващите седем години коефициентът ще нарасне на 4 %.
Новият законопроект се предвижда да бъде внесен за гласуване в парламента, след като бъдат решени някои малки технически проблеми като подхода към ДДС и местните данъци. Той трябва да бъде разгледан и от Комисията по конкуренцията на ЕС.
Междувременно правителството предприема стъпки за насърчаване на чуждестранните инвестиции в Гърция. В понеделник бе подписан меморандум за сътрудничество с Организационния комитет на олимпийските игри Атина-2004 с цел привличане на инвеститори и насърчаване на износа.

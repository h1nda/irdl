Руският външен министър е на обиколка на Балканите 
					20/04/2011
					
						БЕЛГРАД, Сърбия -- Външният министър Вук Йеремич и намиращият се на посещение руски външен министър Сергей Лавров се съгласиха във вторник (19 април), че двустранните отношения са във възход. Лавров изрази подкрепата на Русия за инициативата на Белград за започване на разследване от ООН на обвиненията в трафик на човешки органи в Косово. Той отново подчерта подкрепата на Москва за позицията на Сърбия относно Косово и диалога между Белград и Прищина. Двамата министри подчертаха, че укрепването на сръбско-руските отношения не може да навреди на стремежа на Сърбия за присъединяване към ЕС. 
						След Белград Лавров посети Подгорица за разговори с черногорския си колега Милан Рочен. Лавров похвали приноса на Черна гора за регионалната стабилност и каза, че Русия планира да остане лидер в чуждестранните инвестиции. Лавров добави, че кандидатурата на Черна гора за НАТО няма да се отрази на връзките с Москва. (РТС, Танюг, РТЧГ, Радио Свободна Европа - 19/04/11)

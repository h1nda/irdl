В Охрид започна летният фестивал
					26/07/2006
					Годишният летен фестивал в Охрид бе открит миналата седмица с програма, включваща изпълнители като "Рокси Мюзик", Кралския руски балет и "Леб и Сол".
					От Мария Стояновска за Southeast European Times в Скопие -- 26/07/06
 
					 
						
Брайън Фери и "Рокси Мюзик" на летния фестивал в Охрид. [Гети Имиджис]
						Летният фестивал в Охрид предлага на публиката възможност да види много известни имена в областта на музиката, балета, операта и театъра. Тазгодишният 46-ти фестивал започна на 12 юли и ще продължи до 20 август. 
						Артисти, музиканти и художници от целия свят пристигат в Македония, за да участват в световното културно събитие. Много от участниците са от Европа, но са представени и страни като Австралия, Китай, Израел и Съединените щати. 
						"Охридският летен фестивал с неговата дългогодишна традиция е най-добрият пример за необходимостта от такъв културен обмен, пример за това ,че общуването между артисти и ансамбли от световна класа, поставя Охрид и Македония на картата на световните събития", заяви македонският президент Бранко Цървенковски. 
						Събитието тази година бе открито с две прочути балетни постановки - "Кармен" и "Болеро" - на Кралския руски балет. Между двете представления балетът на македонския национален театър изнесе спектакъла "Танго", включващ серии от латиноамерикански танци. 
						Легендарната британска група "Рокси Мюзик" и Брайън Фери изнесоха концерт на 14 юли пред публика от 1000 души, с което отбелязаха началото на серия от музикални събития. След десетгодишно прекъсване един от най-известните състави на бивша Югославия, "Леб и сол", ще изнесе концерт на фестивала. Предвидени са и концерти на Раде Сербеджия, Мирослав Тадич и Лидио Моросини, а македонската филхармония ще изсвири шедьовъра на Моцарт "Реквием" по случай на 250-тата годишнина от смъртта на композитора. 
						Театралните постановки включват класическата гръцка драма "Електра" на Гранд Театър от Амстердам, "Трамвай Желание" на Тенеси Уилямс на Театъра на народната армия от България, "Две ухания на розата" на Емилио Карбалидо на театър "Теразие" от Белград и "Кой, кога и с кого" на Градския театър на Истанбул. 
						Националният театър на Македония ще представи новата си постановка "Училище за жени" на Молиер, албанският театър ще представи "Аквариум" на Рефет Абази, а битолският театър - "Макбет". Културният фестивал ще приключи с "Верона, Верона", постановка на новосъздадения охридски театър.

Хърватските "Каубои" си "намериха майстора" 
					03/02/2010
					Легендарен хърватски отбор се бори упорито за европейската шампионска титла по хандбал, но не успя да победи Франция.
					От Наташа Радич за Southeast European Times от Загреб – 03/02/10
 
					 
						
Хърватските "Каубои" ще отнесат у дома сребърните медали от Австрия. [Гети Имиджис]
						Хърватският отбор по хандбал е много известен след спечелените две олимпийски златни отличия. Това, което отдавна му се изплъзва, е шампионската титла на Европа. След загубата от Франция в неделя (31 януари) във Виена ситуацията остава непроменена. 
						Във финалния кръг хърватските "Каубои" - начело с 31-годишния ветеран Ивано Балич - загуби от другата суперсила в хандбала, Франция, с 25:21. 
						"Това е победа на една идея и победа на далновидността," каза след загубата треньорът на отбора Лино Червар. "Успяхме да създадем добро взаимодействие между по-възрастните и по-младите играчи, които ще бъдат готови да спечелят златото на Олимпиадата в Лондон." 
						"Каубоите", както са ги кръстили почитателите им, играха силно, но френският отбор се оказа по-добър във финалните минути. Над 150 фенове чакаха в суровия студ и сняг на летището в Загреб, за да посрещнат в понеделник отбора. 
						 "Мисля, че свалих 5 кг по време на мача от подскачане и викане. Сега съм изтощен. Толкова съжалявам, че загубихме," каза Франьо Алайбег, живеещ в Германия хърватин, който пътува специално до Виена, за да гледа мача в "Щадхале". 
						Иван Филипович, който пристига от Загреб, каза: "Трябваше да запазим темпото [на игра]. Франция е страхотен отбор, но и ние сме такъв." 
						 Премиерът Ядранка Косор гледа мача от ВИП ложите в "Щадхале" и носеше фланелка на отбора. 
						Хърватският отбор по хандбал е най-добрият отбор в страната. Освен олимпийското злато той спечели световния шампионат през 2003 г., както и много сребърни и бронзови отличия от европейски финали. 
						Макар и треньорът им да бе доволен от духа, който отборът показа - "смелост и талант", по думите на капитана на отбора Игор Вори - играчите искаха повече. 
						"Толкова съжалявам, че не спечелихме", каза вратарят Мирко Алилович, който игра блестящо.

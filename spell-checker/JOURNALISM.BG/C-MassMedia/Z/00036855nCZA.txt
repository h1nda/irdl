В РС може да бъдат направени конституционни промени
					07/12/2010
					Парламентът на Баня Лука предприе първата си стъпка към избирането на хърватски представител в своето председателство, но процесът може да зацикли в съда. 
					От Лиляна Смилянич за Southeast European Times от Баня Лука -- 07/12/10
 
					 
						
Депутатите в Баня Лука приеха промени, които ще позволят участието на хърватски представител в управлението на РС. [Ройтерс]
						В безпрецедентен ход депутатите в Баня Лука приеха миналата седмица инициатива за изменение на член 79 от конституцията на Република Сръбска (РС). Конституционният отдел на автономната област сега разполага с две седмици да изготви проект. Ако депутатите го приемат, хърватски представител ще заеме място до председателя на парламента. 
						 Председателят на парламента Игор Радойчич казва, че решението създава потенциална възможност за трети заместник-председател на парламента. 
						"С това всички съставни националности ще участват в управлението без дискриминация, а в ръководството ще има и представител от опозиционните партии," каза Радойчич. 
						Решението има за цел да противодейства на хърватското недоволство с участието на техен представител в управлението на автономната област. 
						 По-рано този месец, когато бе сформиран новият парламент на автономната област, имаше неочаквани промени. Управляващият Съюз на независимите социалдемократи (СНСД) реши да номинира член на сръбска опозиционна партия за тричленното парламентарно председателство - ход, който според хърватите ги е изолирал от управлението. 
						Конституцията на автономната област предвижда парламентът да включва двама членове, представляващи трите съставни националности - сърби, хървати и бошнаци - и трети, представляващ другите етнически общности. 
						След решението коалиция от две хърватски партии - Хърватската селска партия и Нова хърватска инциатива (ХСП-НХИ) - внесе жалба в Централната избирателна комисия на Босна и Херцеговина (ЦИК БиХ). 
						Групата иска от комисията да промени процеса на избор на делегати в Съвета на народите на парламента на РС. Проблем обаче остава фактът, че хървати продължават да членуват в партии от РС, като напр. управляващата партия Съюз на независимите социалдемократи (СНСД). 
						 "С промените си ЦИК създаде възможност СНСД да включи в структурите си двама представители на хърватския народ от гр. Котор Варош и им даде възможност да избират в Съвета на народите," каза Томислав Томлянович от ХСП-НХИ. 
						Възможно е да не последва отговор, тъй като избирателната комисия заяви, че ХСП-НХИ трябва да внесе жалбата си в съда на Босна и Херцеговина. Ако Съветът на народите не бъде сформиран, парламентът на РС няма да е пълен и решенията на парламента няма да могат да влизат в сила, включително и решението за конституционните промени. 
						"Това, което се прави със Съвета на народите, забавя цялата процедура. Забавянето на избора на делегати означава забавяне в сформирането на Съвета на народите, което значи, че ще се закъснее със сформирането на правителство на РС, с икономическата й политика, бюджета и всичко останало," каза Радойчич.

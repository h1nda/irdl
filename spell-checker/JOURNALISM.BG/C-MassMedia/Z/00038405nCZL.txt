Гърция се противопоставя на промени в Шенгенския договор за границите
					04/05/2011
					 
						АТИНА, Гърция -- Министърът за защита на гражданите Христос Папуцис каза във вторник (3 май), че Атина се противопоставя на всякакви промени в настоящия договор за границите от Шенген. Неговото изявление идва в момент, когато някои страни членки поискаха да се въведат отново проверките по границите в зоната без вътрешни граници на ЕС, след като Италия се изправи пред вълна от нелегални имигранти от обхванатата от вълнения Северна Африка. Миналия месец Италия издаде разрешения за временно пребиваване на много от имигрантите, с което им позволи да пътуват из цялата шенгенска зона. Париж се противопостави на тези действия, тъй като се смята, че Франция е крайната цел на много от имигрантите. Гърция, която е входна точка за хиляди незаконни имигранти, търсещи по-добър живот в ЕС, настоява, че правилата на ЕС - според които с имигрантите трябва да се занимава страната, в която те са пристигнали първоначално - трябва да бъдат променени. Според гръцките власти тази тежест трябва да бъде разпределена между всички страни, членки на ЕС. (АНА-МПА, Уебсайт на гръцкото правителство - 03/05/11)

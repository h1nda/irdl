Страните от ЮИЕ са потърпевши от спора за природния газ между Русия и Украйна
					03/01/2006
					 
						СКОПИЕ, Македония -- Много страни от Югоизточна Европа съобщават за проблеми, свързани с доставката на природен газ, поради продължаващия спор за цената на газа между Русия, монополен доставчик в региона, и Украйна, през която преминават основните газопроводи за Европа. Според съобщения в пресата подаването на газ за Македония е напълно преустановено от понеделник (2 януари) и потребителите разчитат на резерви. Босна и Херцеговина, Хърватия и Сърбия обявиха, че доставките на природен газ от Русия са намалели с 30 до 50 % от неделя насам. България и Румъния засега не съобщават за проблеми с доставките. ЕС и ОССЕ призоваха Москва и Киев да решат спора и да гарантират надеждни и приемливи от икономическа гледна точка доставки на газ. (Независне новине, Дневник, Ромпрес - 03/01/06; Телма ТВ, РТС, АНА - 02/01/06)

Бизнес: Турция получава място в борда на МВФ
					18/07/2012
					За първи път Турция получава място в борда на МВФ. Германска компания подписва споразумение на зелено с Македония, а Гърция одобрява изграждането на газопровод от България до Средиземно море. 
					 
						
Турция ще се присъедини към борда на Международния валутен фонд. [Reuters]
						
						Турция ще получи място в борда на МВФ за първи път, съобщиха медиите в четвъртък (12 юли), като цитираха запознати източници. Според информация на турското министерство на финансите през 2012 г. страната ще изпълнява ролята на заместник-изпълнителен директор за своята група страни в изпълнителния борд, преди да заеме мястото на изпълнителен директор през 2014 година. 
						*** 
						
						Гръцкото Министерство на околната среда, енергетиката и климатичните промени одобри в понеделник (16 юли) изграждането на газопровод, който ще свързва град Комотини със Стара Загора в България. Тръбопроводът ще е с дължина 180 км и първоначално по него ще могат да преминават 3 милиарда кубични метра природен газ годишно, като се очаква капацитетът по-късно да достигне до 5 милиарда кубични метра. Съоръжението ще пренася газ от Каспийско море, Средиземно море или терминал за втечнен природен газ в Турция. 
						*** 
						Германската компания "Лиза Дрекселмайер" и македонското правителство в понеделник (16 юли) подписаха споразумение за най-голямата германска инвестиция на зелено в балканска страна. Фирмата ще построи завод за авточасти в град Кавадарци, като общата инвестиция ще достигне 35 милиона евро. Така ще бъдат създадени 4000 работни места. 
						*** 
						През май парите, изпращани от имигрантите към България, са достигнали рекорден размер, показаха данни на БНБ в понеделник (16 юли). Въпреки глобалната финансова криза българите, работещи в чужбина, са изпратили на семействата си в родината общо 78,2 милиона евро през май, което е рекорд от 2004 г. насам, когато банката започна да събира такива данни. 
						*** 
						
						Гърция трябва да следва примера на своята съседка България и да въведе плосък данък, съветва авторитетното издание "Форбс" в своя статия, публикувана в неделя (15 юли). "Когато България направи това, данъчните постъпления се повишиха с 5,24% през първата година от въвеждането на този тип облагане в сравнение с предходната година, когато се прилагаше предишната система. Това е по-голямо увеличение на постъпленията от постигнатото от гръцкото правителство чрез всички опити за повишаване на данъците като част от мерките за "затягане на коланите", се посочва в статията. 
						*** 
						В четвъртък (12 юли) Сръбската централна банка повиши основния лихвен процен за втори пореден месец с четвърт процентен пункт до 10,25%. Решението за повишението на лихвения процент, който и без друго беше вторият най-висок в Европа, беше обяснено с ценовия натиск, който надделява над притесненията, че икономиката забавя растежа си.
						*** 
						В четвъртък (12 юли) Кипърската централна банка назначи Янис Кипри за свой изпълнителен директор след оставката на Андреас Алиадес два дена по-рано. Като причина за оттеглянето си Алиадес посочи "липса на единство при справянето с предизвикателствата в банковия сектор". Кипри е дипломиран счетоводител и работи в банката от 1980 година. 
						
						(Различни източници -- 12/7/12-18/7/12) 
					
					
				
			
					 
					
 
 

Министерство на вътрешните работи на Косово ще получи нова сграда
					23/10/2008
					По съвместна инициатива на Европейската комисия и косовското правителство старата сграда на сръбското министерство на вътрешните работи ще бъде преобразувана в централа на министерството на вътрешните работи на Косово.
					От Беса Бекири за Southeast European Times от Прищина – 23/10/08
 
					 
						
Старата сграда на министерството на вътрешните работи в центъра на Прищина ще стане новата централа на косовското министерство на вътрешните работи. [Гети Имиджис]
						След почти десет години бомбардираната сграда на бившето сръбско министерство на вътрешните работи (МУП) в центъра на Прищина продължава да напомня на минувачите за конфликта от 90-те години на ХХ век и операцията на НАТО в бившата сръбска провинция. Бомбардировачите на НАТО атакуваха Прищина през март 1999 г. 
						Нехат Ислами, журналист и министър на информацията на Косово в бивша Югославия, остава в Прищина заедно със своето семейство по време на конфликта. Той си спомня за миналото, докато се взира в руините на старата сграда на МУП. 
						"Нощта, когато чухме, че МУП е била бомбардирана от НАТО, беше една от най-щастливите в моя живот. Тази сграда беше символ на терор, мъчения и страдания," казва Ислами. "Не смеехме да запалим дори осветлението в апартамента ни, за да не видят [военизираните формирования] светлината и да дойдат." 
						Последното решение на правителството означава, че някой ден руините на сградата на МУП вече няма да бъдат тъжна гледка, предизвикваща болезнени асоциации. 
						В края на август мястото бе посетено от високопоставени представители на косовското правителство, които взеха решение сградата да бъде реконструирана, така че в нея да се помещава централата на тяхното ново министерство на вътрешните работи. Събралите се представители на Европейската комисия и Косово положиха основите по проекта, който е съвместна инициатива на ЕС и косовското правителство.
						Премиерът Хашим Тачи заяви, че планът е отражение на възвръщащото се достойнство на косовските институции. Според него той ще бележи "скъсването с местата и начина на мислене от миналото". 
						Ръководителят на Координационната служба на ЕС Ренцо Давиди заяви, че приносът на EК в проекта ще бъде в размер на 1,5 млн. евро. 
						Планира се новата централа да бъде открита през септември 2009 г. Информационният център на Косово съобщи, че пететажната сграда ще бъде с площ 4 700 кв.м.

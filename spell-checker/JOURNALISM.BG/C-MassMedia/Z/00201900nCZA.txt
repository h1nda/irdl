Балканската среща на върха в Ню Йорк даде висока оценка на регионалното сътрудничество
					27/09/2011
					Балканските лидери са единодушни, че могат да създадат просперитет, ако районът преодолее историческите различия и заработи като единен блок.
					От Златко Ковач за Southeast European Times от Ню Йорк -- 27/09/11
 
					 
						
Срещата на върха на балканските лидери 2011. [Златко Ковач/SETimes] 
						По време на среща на върха миналата седмица в Ню Йорк балканските лидери отправиха силно послание в полза на регионалното помирение и сътрудничеството въпреки оставащите различия. 
						Третата годишна конференция на Федерацията на балкано-американските асоциации (ФЕБА) събра премиерите на Турция, Македония, Черна гора, Албания, БиХ и Косово. Студенти и представители на диаспората бяха сред присъстващите близо 2 000 гости на проявата, протекла под надслов "Пътна карта 2011 - жалони за постигането на обща почва". 
						"В чужбина живеят милиони хора от Балканите и ние не искаме да ги загубим," каза председателят на ФЕБА Арас Конходжич за SETimes, определяйки диаспората като особено важна за създаването на просперитет на Балканите. 
						По време на следобеден бизнесфорум икономически експерти подчертаха ролята на Турция като двигател на растежа в региона, но не бяха единодушни относно съдбата на еврозоната и на самия ЕС. 
						Управителят на турската централна банка Ибрахим Турхан обясни, че нововъзникващите пазари - като тези на Балканите - ще играят все по-значителна роля. Такива пазари, каза той, обикновено се вълнуват повече от икономическата стабилност, отколкото от растежа. 
						"В сравнение с развитите пазари политиките на нововъзникващите пазари са по-силни и по-обещаващи," каза Турхан за SETimes. 
						Според Турхан балканската динамика и икономически перспективи създават цялата основа за положителния принос на региона към ЕС. 
						"За да се случи това, сътрудничеството между балканските страни е от ключова важност и ние трябва да се възползваме от всички налични възможности за общуване в отворена структура, като тази конференция, с цел изграждане на по-здрави връзки и сътрудничество, особено на регионална основа," каза Турхан. 
						Вечерната част от срещата на върха започна с влизането на премиерите в Център "Джавиц" сред бурни ръкопляскания. 
						"Това е със сигурност най-добрата и най-голямата балканска среща в целия ми живот," каза Сали Бериша от Албания. 
						Като пример за икономическата динамика на региона Бериша посочи Споразумението за свободна търговия на Албания с Турция, подписано преди четири години. "През периода 2005 -10 г. търговията се е увеличила четирикратно, което ясно говори за ситуация, в която всички са победители." Той посочи енергетиката и туризма като двете най-желани области за инвестиции и развитие. 
						Турският премиер Реджеп Тайип Ердоган междувременно подчерта историческите връзки на страната си с балканските страни, отбелязвайки, че милиони граждани с балканско наследство днес живеят в Турция. 
						"Това значи, че всичко, свързано с Балканите, ни интересува," каза Ердоган. 
						В интервю за SETimes македонският премиер Никола Груевски каза, че събитието символизира ангажимента на региона за сътрудничество, наричайки го само по себе си възвишена идея. 
						"Предизвикателството се състои в това, как да се адаптираме по-бързо и по-ефикасно," каза той, добавяйки, че "само заедно можем да отговорим на исканията на гражданите за просперитет." 
						По отношение на усилията за подобряване на инвестиционния климат Груевски заяви за SETimes, че сега Македония не прави нищо, което вече не е започнала да прави, включително откриването на свободни икономически зони за инвеститори, в резултат на което икономическият ръст на страната е достигнал 5,2 %. 
						"Македония има най-ниските данъци и свързани с инвестициите разходи, както и високообразована работна сила, в резултат на което инвестиционният интерес продължава да расте. Например "Джонсън Контролс" се завърнаха, за да инвестират отново; те посочиха като основания за това много добрите условия, които се предлагат, образованата работна сила, както и отличните комуникации с държавните институции," каза Груевски за SETimes.

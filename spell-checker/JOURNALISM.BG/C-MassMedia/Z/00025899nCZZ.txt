Наука и технологии: Гръцки археолози намериха доказателство за мозъчна хирургия в древността
					24/03/2008
					Гръцки учени откриха скелет на 1 800 години, който е претърпял мозъчна хирургия. Още новини от седмицата: хърватски професор представи доказателства, че стимулиращ щитовидната жлеза хормон предотвратява остеопороза. 
					 
						
Скелет на 1 800 години дава доказателство за извършване на хирургическа операция в древна Гърция. [Гети Имиджис]
						
Гръцки археолози откриха скелет, който според тях е претърпял мозъчна хирургическа операция преди около 1 800 г. Скелетът е на млада жена, за която учените предполагат, че е починала по време на хирургическата операция или малко след това. Един от членовете на екипа от археолози, Йоанис Граикос, каза, че явно операцията е била сложна и е можело да бъде изпълнена само от лекар специалист. 
						*** 
						
Хърватският университетски професор Слободан Вукичевич доказа, че стимулиращ щитовидната жлеза хормон (TSH), който се отделя от хипофизата, предотвратява остеопорозата, като стимулира образуването на нова костна тъкан. Изследването на Вукичевич е одобрено от Министерство на науката на Хърватия и е първото по рода си проучване в света. 
						*** 
						Директорът на Института по антропология към Българската академия на науките Йордан Йорданов представи в четвъртък (20 март) антропологична реконструкция на черепа на българския цар Самуил, който е управлявал България между 997 и 1014 г. Пластиката на главата на Самуил е направена въз основа на гипсова отливка на черепа му, открит през 1969 г. Йорданов е автор на книга за създаването на точни антропологични възстановки по черепа на главата. 
						*** 
						
Македонски археолози откриха в четвъртък (20 март), по време на разкопки в село Крупище близо до Щип, човешки череп, датиращ от 7 000 г. пр. н. е. Археоложката Траянка Йовчевска каза, че това може би е скелетът на най-стария жител на Балканския полуостров от неолита, тъй като е бил намерен в Грънчарица, най-старото неолитно селище в Македония. 
						*** 
						Албанският оператор на фиксирана мрежа “Албтелеком” избра “Нокиа Сименс Нетуъркс” за разработването на мрежа от следващо поколение, тъй като започва да предлага широколентови услуги на своите потребители. В момента “Албтелеком” държи около 90 % от пазара на фиксирани линии в Албания. 
						*** 
						Петият Международен панаир на информационните технологии бе открит в четвъртък (20 март) в Прищина. Повече от 60 фирми от сферата на информационните технологии взеха участие в панаира, който се организира от Организацията за конгресни събития. Целта на форума е да насърчи развитието на ИТ сектора и да подчертае факта, че Косово има човешкия потенциал, за да увеличи използването на нови технологии. 
						*** 
						“Майкрософт Босна и Херцеговина” организира “Иновационен форум за растеж” във вторник (18 март) в Сараево. В събитието участваха представители на правителството, бизнеса, медиите и НПО, които обсъдиха развитието на иновациите и информационните технологии в БиХ. 
						
(Различни източници – 17/03/08 - 24/03/08)

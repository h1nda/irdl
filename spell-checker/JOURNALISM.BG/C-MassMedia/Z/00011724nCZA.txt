Страните от Югоизточна Европа демонстрират своите олимпийски умения 
					
				
					23/08/2004
				
				
						Румъния и Гърция водят сред страните от Югоизточна Европа по спечелени олимпийски медали, следвани от Турция, България, Хърватия и Сърбия и Черна гора
					
				
						От Георгиос Анагностопулос за Southeast European Times от Атина – 23/08/04
 
					
				 
					
Атанасия Цумелека от Гърция ликува, след като спечели в спортното ходене на 20 километра при жените в понеделник сутринта на Летните олимпийски игри в Атина. [АФП]
					
							На Олимпиадата в Атина се усеща присъствието на страните от Югоизточна Европа, водени от Румъния и страната домакин Гърция. Румъния в момента е девета по брой на медалите, като досега е спечелила шест златни, три сребърни и два бронзови медала. Междувременно в понеделник (23 август) Атанасия Цумелека от Гърция спечели спортното ходене при жените на 20 километра, като добави нов златен медал към една вече внушителна колекция
						
					
							Опирайки се на миналите си успехи, Румъния започна участието си бавно и методично и сега е на гребена на вълната. От общо 11 медала досега шест бяха спечелени в неделя. Румънските спортисти завършиха първи в гребните дисциплини двойка скул лека категория (жени) и осморка с кормчия (жени), докато гимнастичката Моника Росу взе златото в състезанието по прескок (жени). При гимнастиците Мариан Драгулеску и Мариус Даниел Урзица спечелиха съответно на земя и кон с гривни. Мариан Опреа спечели третия сребърен медал за деня на троен скок (мъже). 
						
					
							В началото на игрите Румъния триумфира в отборното първенство по спортна гимнастика за жени. В отборното първенство при мъжете румънците си осигуриха бронзов медал. Камелия Потек спечели още един златен медал на 200 метра плуване свободен стил (жени), докато Разван Флореа бе трети на 200 метра гръб (мъже). В събота румънските гребкини Джорджета Дамиан и Виорица Сузану защитиха титлата на страната си на двойка без кормчия.
						
					
							Гърция е втора по постижения сред страните от Югоизточна Европа. С общо осем медала – четири златни, един сребърен и три бронзови – страната домакин заема 13-о място сред всички участници. Пирос Димас, единственият състезател по вдигане на тежести в света с четири олимпийски медала, спечели трето място на прощалното си състезание. Церемонията по награждаването трябваше да бъде прекъсната, тъй като публиката го аплодира повече от пет минути. В неделя Николаос Скиатитис и Василейос Полимерос спечелиха бронзови медали на двойка скул лека категория (мъже). На 16 август състезателят по вдигане на тежести Леонидас Сабанис зае трето място и спечели първия медал на Гърция на игрите в Атина, макар че по-късно медалът му бе отнет поради положителна допингпроба. 
						
					
							Анастасия Келесиду спечели единствения сребърен медал за Гърция досега в хвърляне на диск (жени) в събота. Златните медали бяха спечелени от мъжкия отбор по синхронни скокове от 3-метров трамплин на 16 август, от Илиас Илиадис по джудо (мъже) до 81 килограма на 17 август, от женския отбор по двойка динги в събота, и от Димостенис Тампакос на халки (мъже) в неделя. 
						
					
							Гърция имаше и още една причина да празнува в неделя, защото Фани Халкия постави нов олимпийски рекорд на полуфинала на 400 метра бягане с препятствия (жени), като финишира за 52.77 секунди. Тя сега има голям шанс да спечели златен медал на финала.
						
					
							Турция е близо до Гърция в класирането; в момента тя е на 16-о място от всички страни с три златни и един бронзов медал. На 14 август Нурджан Тавлан спечели златен медал по вдигане на тежести при жените до 48 килограма. Ден след това Халил Мулту бе първи при мъжете до 56 кг, а сънародникът му Седат Артуч зае трето място. На 19 август Танер Сагир спечели златен медал при мъжете до 77 кг. 
						
					
							Засега България е едва на 27-о място сред всички страни участнички. Мария Гроздева спечели златен медал в стрелба с въздушен пистолет на 25 метра (жени) на 18 август. Йордан Йовчев спечели сребро на халки (мъже) в неделя. Гроздева спечели също и бронзов медал в стрелбата с въздушен пистолет на 10 метра (жени), а Йовчев бе трети на земя (мъже) в неделя. Георги Георгиев спечели бронзов медал по джудо (мъже) до 66 килограма, а Иво Янакиев стана трети на единичен скул (мъже) в събота.
						
					
							Хърватия е на 42-о място в класирането, със сребърни медали в плуване свободен стил (мъже) на 50 метра и двойка гребане (мъже) и бронзов медал на тенис на двойки (мъже). Междувременно Сърбия и Черна гора спечели първия си медал на игрите на 15 август, когато Ясна Секарич завърши втора на стрелба с въздушен пистолет на 10 метра (жени).

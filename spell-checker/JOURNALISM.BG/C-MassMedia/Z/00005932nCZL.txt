Косовските политици оттеглят плановете си за обявяване на независимост
10/02/2003
След предупрежденията на международната общност, че едностранни иницативи могат да застрашат стабилността, косовските политици се отказаха от плановете си за обявяване на независимост.
(Различни източници - 09/02/03)
 
 
Група косовски политици обявиха в неделя (9 февруари), че са решили да се откажат от намеренията си за приемане на декларация за независимост, защото това би предизвикало конфликт с международната общност. Завръщайки се в събота от Вашингтон, косовският президент Ибрахим Ругова и премиерът Байрам Реджепи заявиха, че моментът за такива действия от страна на парламента сега не е подходящ, но добавиха, че продължават да поддържат идеята за независимост.
През последната седмица, 42 членове на 120-местния косовски парламент подкрепиха идеята за приемане на декларация за независимост. Тази стъпка бе в отговор на предложението на сръбския премиер Зоран Джинджич НАТО да позволи завръщането на сръбски части в Косово и последвалото искане за конференция през юни, на която да бъде определен окончателния статут на провинцията.
В отговор на решението на парламента, Върховният представител на ООН по външната политика Хавиер Солана изпрати писмо до неговия председател Неджат Дачи, с което предупреди, че всяко действие за независимост ще означава нарушение на Резолюция 1244 на Съвета за сигурност на ООН. Освен това Солана заяви, че не е в правомощията на парламента да приема такава декларация за независимост. Позовавайки се на изявления на представители на ООН от миналата седмица, той подчерта, че всякакви разговори за определяне на окончателния статут ще бъдат преждевременни.
По време на среща на Съвета за сигурност миналия четвъртък, ръководителят на ЮНМИК Михаел Щайнер също зае подобна позиция. "Не смятам, че 2003 г. е подходящ момент за окончателно решаване на статута на Косово", заяви той.
Изразявайки отново пълната си подкрепа на политиката "стандарти преди статут", Съветът за сигурност подчерта необходимостта от изпълнение на изискванията в осем ключови области: функциониращи демократични институции, правов ред, свобода на движението на хора, завръщането на бежанците и изселените, стабилна икономика, права на собственост, диалог с Белград и разполагането на международни сили за опазване на мира в Косово.
"Изпълнението на тези задачи е важно за започване на политически процес за определяне на бъдещето на Косово в съответствие с Резолюция 1244", заяви германският посланик Гюнтер Плойгер, чиято страна в момента председателства Съвета. "Съветът решително отхвърля едностранни инициативи, които могат да застрашат стабилността и процеса на нормализиране на обстановката не само в Косово, но и в целия регион".
Щайнер заяви, че през 2003 г. ЮНМИК ще съсредоточи дейността си върху постигането на стандартите.
''Кои са нашите приоритети? Работа, сигурност и междуетническо разбирателство'', каза той. ''Това е желанието на международната общност. Това е желанието и на народа на Косово''.
Ще бъдат продължени усилията и по отношение предаването на властта, установяването на пряк диалог между Прищина и Белград, и подготовката за европейска интеграция.
Щайнер добави, че "фокусирането върху стандартите не изключва по никакъв начин започването на пряк диалог между Прищина и Белград. Напротив, диалогът с Белград е едно от осемте предварителни изисквания. Както заяви генералният секретар, разговорите по въпросите от взаимен интерес трябва да започнат възможно най-скоро".

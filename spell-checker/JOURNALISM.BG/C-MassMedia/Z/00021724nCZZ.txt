Наука и технологии: В Скопския университет бе открита Академия на "Майкрософт"
					26/02/2007
					В македонския университет "Св. Кирил и Методий" бе открита съвместна програма за изграждане на умения у студентите в обучението им по информационни технологии. Още в новините от областта на науката и технологиите от тази седмица: изложба на научните постижения на България бе открита в Брюксел; "Фърст Дейта Интърнешънъл" откри офис в Хърватия.
					
 
					 
						
Новата Академия на "Майкрософт" ще издава на студентите международно признати сертификати на "Майкрософт". [Архив]
						Академия за ИТ на "Майкрософт" бе открита на 20 февруари към Факултета по електроника и информационни технологии в Университета "Св. Кирил и Методий" в Скопие. Съвместната инициатива цели придобиване на практически умения от студентите в областта на ИТ чрез няколкомесечни курсове, както и издаване на международно признати сертификати на "Майкрософт". 
						*** 
						
Румънският премиер Калин Попеску Търичану се срещна на 19 февруари с представител на производителя на безжични мрежи "Ериксон", за да обсъди възможностите за изграждане на глобален център за поддръжка в Румъния. Търичану изрази увереност, че благоприятната данъчна среда, квалифицираните специалисти по ИТ и ниските заплати ще убедят "Ериксон" да инвестира в Румъния. 
						*** 
						Научни постижения на България бяха изложени в Кралския природонаучен музей в Брюксел на 19 февруари. Изложбата, която отбелязва присъединяването на страната към ЕС, включва изобретения от световно значение, като първия електронен часовник, изобретен от Петър Петров, и откриването на бацилус булгарикус, бактерията на киселото мляко.
						*** 
						
Българският доставчик на решения за телефония по Интернет (VoIP) "Евро Дизайн" представи своя най-нов продукт, "MobiGater" -- Skype към GSM и GSM към Skype портал -- на 21 февруари. Устройството се свързва към персонални компютри с инсталиран Skype и към мобилни телефони. То служи като портал между двете, позволявайки на потребителите да се осъществяват безплатни обаждания по Skype и много евтини международни обаждания по SkypeOut от мобилните си телефони. 
						*** 
						Бъдеща фабрика за производство на микрочипове в турската провинция Ерзурум ще изнася всички свои микрочипове за Европа. Очаква се фабриката, собственост на компанията на турския предприемач Ибрахим Аксу "Юнайтед Електроник", да започне редовно производство през 2008 г.
						*** 
						"Фърст Дейта Интърнешънъл", глобален лидер в електронната търговия и разплащателните услуги, откри свой офис в Загреб, който се очаква да обслужва още Словения и Босна и Херцеговина (БиХ). Новият офис е третото попълнение в централноевропейското присъствие на "Фърст Дейта Интърнешънъл" през изминалата година. Хърватия, Словения и БиХ се смятат за ключови пазари от "Фърст Дейта" заради потенциала им за разрастване на пазара на електронните плащания и добрите им връзки с европейските икономики. 
						*** 
						Регионален център за поддръжка, изследвания и разработки бе открит на 20 февруари във Вършац, Сърбия, в рамките на съвместна инициатива на американския доставчик на решения с отворен код "Ред Хет", Ай Би Ем, дистрибуторът на ИТ услуги ВДЕЛ и сръбското министерство на науката. Проектът има за цел да осигурява поддръжка, разработки и образователни услуги на потребителите на "Ред Хет" в страните от Югоизточна Европа. 
						*** 
						Черногорската полиция е разкрила през последните две години четири случая, свързани с компютърни престъпления, киберпрестъпления и пране на пари, сочи доклад, публикуван миналата седмица. Общо десет души са били обвинени за причиняване на щети в размер на 13,25 млн. евро. 
						
(Различни източници -- 19/02/07-26/02/07)

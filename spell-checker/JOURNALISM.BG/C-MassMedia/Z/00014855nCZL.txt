Дел Понте заявява, че Хърватия не сътрудничи достатъчно
					09/06/2005
					 
						НЮ ЙОРК, Съединени щати -- Хърватия не е отбелязала достатъчен напредък в опитите си да арестува укриващия се Анте Готовина, твърди главният прокурор на ООН Карла дел Понте в доклада си до Съвета за сигурност на ООН, публикуван в сряда (8 юни). Тя окачестви усилията на Загреб като несъсредоточени и неубедителни, добавяйки, че ще изминат още няколко месеца, преди да може да се прецени дали правителството ще изпълни своя нов план да залови Готовина, като разбие мрежата му от поддръжници. Комисарят по разширяването на ЕС Оли Рен излезе със собствено изявление, в което призовава Хърватия да "продължи в духа на последните си действия" и отбелязва, че пълното сътрудничество е ключът към започването на присъединителни преговори с ЕС. Тези преговори първоначално бяха насрочени за м. март. Според репортаж в седмичното издание "Глобус" Дел Понте е заявила на неотдавнашна среща на ОССЕ, че Готовина се укрива в Мостар, град населяван предимно от хървати в съседна Босна и Херцеговина. (Блумбърг, ЕЮ обзървър, Index.hr, Танюг - 08/06/05)

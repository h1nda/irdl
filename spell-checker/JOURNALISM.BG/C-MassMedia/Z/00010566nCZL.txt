Референдумите в края на седмицата се смятат за повратна точка за Кипър
23/04/2004
Независимо какъв ще е резултатът, съботният референдум в Кипър ще има съществено въздействие върху острова, Турция, Гърция и международната политика.
От Мустафа Азизоглу за Southeast European Times от Истанбул - 23/04/04
 
 
Кипърски турци четат вестници в кафене в северната част на Никозия в четвъртък (22 април). Кипърските гърци и турци ще гласуват на отделни референдуми в събота по нплана на ООН за обединение на острова. [АФП]
Описван от стратезите като "непотопяем самолетоносач" в Средиземно море, Кипър ще преживее своя най-важен ден от 30 години насам в събота (24 април). На двата референдума, които ще се проведат едновременно в двете части на разделения остров, кипърските гърци и турци ще гласуват по плана, предложен от ООН, за мир и обединение, често наричан "План на Анан". Неговата цел е да се разреши един от най-важните международни проблеми и да направи възможно присъединяването на обединен Кипър към ЕС на 1 май.
Планът на Анан представлява документ от 9 000 страници, по който все още се спори, дори и след многобройни редакции. Дипломати и международни експерти не постигнаха консенсус за предимствата, които той носи на всяка страна. Дали ЕС ще приеме плана в юридически аспект си остава неразрешен проблем. Засега обаче единственият въпрос е дали референдумите ще доведат до одобряване или отхвърляне на плана.
Последните проучвания на общественото мнение показват, че най-вероятните възможности са южната част да гласува с "не", а северната с "да". Проучване на общественото мнение, проведено от Центъра за обществени изследвания и консултации в областта на образованието в Северен Кипър, установи, че 62 % от кипърските турци одобряват плана. В същото време проучване на ежедневника Политис, проведено от 14 до 16 април, показва, че опозицията сред кипърските гърци намалява с всеки изминал ден. Хората, които са отговорили, че ще гласуват с "не", са били 71 % на 14 април, 62 % на 15 април и 54 % на 16 април.
Тази тенденция обаче не означава, че и броят на хората, които ще гласуват с "да", се увеличава със същите темпове. Според проучването броят на кипърските гърци, подкрепящи плана на Анан, е бил 12 % на 14 април, 13 % на 15 април и 17 % на 16 април. В същото време се е повишил броят на хората, които все още не са решили как ще гласуват. Те са били 17 % на 14 април, но са стигнали 29 % на 16 април.
Референдумите ще окажат влияние върху международната политика, независимо какъв ще бъде резултатът от тях. Най-добрият резултат за Съединените щати, ЕС, Гърция и Турция е и двете страни да гласуват с "да". В този случай на 1 май и двете общности в Кипър ще станат членки на ЕС. Това ще премахне пречката, пред която в момента е изправена Турция, за присъединяването й към ЕС.
Ако резултатът от референдумите потвърди данните от проучванията на общественото мнение, ще се приеме, че кипърските гърци носят отговорност за неразрешаването на въпроса. Според анализаторите подобен резултат може да доведе до вдигане на ембаргото над Северен Кипър, в момента признат единствено от Турция за независима държава.
Ако и двете страни гласуват против плана, очаква се референдумът да бъде проведен отново, дори и след като южната част на Кипър се присъедини към ЕС на 1 май. За Турция най-лошият сценарий би бил одобрение на плана от страна на кипърските гърци и отхвърлянето му от кипърските турци. Това може да доведе до изолацията и на Турция, и на Северен Кипър.

ЕС замразява помощи за земеделието в Румъния
					21/08/2008
					Румъния ще може да възстанови достъпа си до милионите евро финансови помощи от ЕС за развитие на земеделието, когато коригира пропуските си в управлението и контрола на тези фондове. 
					(Найн О’клок - 21/08/08; AФП, ФТ, Медиафакс, HotNews.ro - 20/08/08)
 
					 
						
Европейската комисия замрази плащанията за развитие на земеделието в Румъния, след като установи „пропуски” в одитните процедури в страната. [Гети Имиджис]
						Европейската комисия (ЕК) временно замрази милиони евро помощи развитие на селските райони в Румъния, се посочва в писмо, получено от румънските медии в сряда (20 август). Плащанията ще започнат отново само след като Букурещ се заеме сериозно с коригиране на пропуските в управлението и контрола на фондовете по предприсъединителната програма САПАРД, установени в одит през юни, се добавя в писмото. 
						Помощите, заделени за Румъния по тази програма, възлизат на около 150 млн. евро годишно, предназначени да направят по-конкурентоспособен селскостопанския сектор на страната
						"Комисията временно е блокирала ... плащания в размер до 28,3 млн. евро," заяви в свое изявление от сряда румънското финансово министерство. 
						Сумата покрива разходи, извършени през първото тримесечие на годината, съгласно писмо от генералния директор на ГД "Земеделие и и развитие на селските райони" в ЕК Жан-Люк Дьомарти, изпратено до Аличе Бату, националния отговорен служител в министерството. Дьомарти напомни на Бату, че ЕК вече е поискала план за решаване на конкретни проблеми.
						"Ще бъда благодарен да получа този план за действие заедно с график за неговото прилагане възможно най-скоро и не по-късно от 31 август,” пише Дьомарти в писмото си. „Ще бъда готов да обмисля възстановяване на разходите веднага щом получа потвърждението ви, че планът за действие се изпълнява надлежно, и това бъде потвърдено от независима институция." 
						Ако Румъния не съумее да се пребори със забелязаните пропуски, не може да има гаранция за правилното обработване на исканията за плащане от крайните бенефициенти, е заявила ЕК, цитирана от „Файненшъл Таймс”. Дублирането на плащания е потенциален проблем. 
						В сряда Бату каза, че слабостите, установени от одиторите на ЕС, са били до голяма степен свързани с процедурите за разрешаване на плащанията в Агенцията за разплащане за селското развитие и риболова, която управлява фондовете на САПАРД.
						Тя не каза дали представители на министерството вече са подготвили и предали искания план за действие в службата на Дьомарти, но изглеждаше уверена, че ЕК скоро ще освободи така необходимите на румънските фермери помощи. 
						"Това е въпрос само на няколко седмици,” каза в сряда Бату пред румънската информационна агенция „Макфакс”. 
						Според „Файненшъл Таймс” това не е първият път, когато Брюксел критикува Румъния за управлението на селскостопанските субсидии. Последният подобен случай беше със забавянето на плащания по Общата селскостопанска политика на ЕС.
						Брюксел наказа и съседката на Румъния и също членка на ЕС, България. Позовавайки се на слабости в системите за контрол на България, случаите на измама и нередности, ЕК замрази през юли близо половин милиард евро помощи за страната, включително 121 млн. евро за развитие на селските райони по програма САПАРД.

Делова хроника
					08/07/2005
					Преглед на деловите и икономическите новини от Балканите след 1 юли.
					(Различни източници – 01/07/05 – 08/07/05)
 
					 
						
Центърът по сърдечносъдови заболявания "Онасис" в Атина, основан със средства на фондацията, създадена от гръцкия магнат Аристотел Онасис, обяви, че е похарчил 7,5 млн. долара за модернизиране на оборудването си през последните три години. [AФП]
						Нов анализ, публикуван в ежедневника Дита, изчислява на около 150,9 млн. евро преките чужди инвестиции в Албания през 2004 г. Основни инвеститори са били италиански и гръцки компании, като най-големият поток от капитали е бил насочен към производствени и преработвателни предприятия.
						*** 
						Експертни екипи от Босна и Херцеговина (БиХ) постигнаха принципно споразумение относно маршрута на паневропейския коридор Vс и магистралата, която ще бъде изградена на територията на БиХ, обявиха официални представители, свързани с проекта. В средата на ноември ще се проведе международна инвеститорска конференция, последвана от международен търг.
						*** 
						
Ръстът на промишленото производство в Република Сръбска
 се е увеличил от 17,3 % през април на 26,1 % през май 2005 г. спрямо същия период на миналата година, според статистическата служба на автономната област. Възобновяването на производството в рафинерията "Босански брод" допринесе с 89,6 % за годишния ръст в производството на кокс и петролни деривати.
						*** 
						Рейтинговата агенция "Фич" понижи перспективата за валутния дълг на Хърватия от положителна на стабилна, задържайки я на "BBB-". Тя се позова на забавянето на процеса на присъединяване към ЕС и разочароващи финансови резултати. 
						*** 
						Международните пристигащи полети на осемте летища в Гърция нараснаха с 3,58 % за едногодишен период през първите пет месеца на 2005 г., според Асоциацията на гръцките туристически предприятия. Летището на о. Родос е водещо в пристигащите международни полети с 14 % ръст за едногодишен период. Атинското летище регистрира годишно увеличние от 12,58 %.
						*** 
						Словенската "Нова люблянска банка" придоби дял от 98,97 % в сръбската "Континентална банка" в резултат на приватизационна сделка на стойност 49,5 млн. евро. Това е вторият приватизационен договор, подписан в сръбския банков сектор след закупуването на "Юбанка" от гръцката на "Алфа банк".

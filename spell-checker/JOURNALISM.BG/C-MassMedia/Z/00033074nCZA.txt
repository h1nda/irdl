Нова стратегия за Северно Косово предизвика критики
					18/01/2010
					Сръбски представители разкритикуваха стратегически документ, излагащ нов подход за северната част на Косово.
					От Линда Карадаку за Southeast European Times от Прищина
 
					 
						
"Силните, справедливи и многоетнически институции, основаващи се на принципите на правовата държава, са единствената възможност", заяви ръководителят на ЮЛЕКС Ив дьо Кермабон. [Гети Имиджис]
						Според местните медии новоизготвен план на косовското правителство и международното гражданско присъствие (МГП), очертаващ нов подход и стратегия за нестабилната северна част на Косово, е станал обект на нападки от страна на сръбски представители. 
						Стратегията предвижда до средата на годината да бъде създадена община Северна Митровица. В него също така се посочва, че през тази година правителството на Косово трябва да организира местни избори в три северни общини - Звечан, Лепосавич и Зубин Поток. 
						Според Прищина новият подход ще помогне за маргинализирането на сръбските структури, които действат в тази част на Косово, и предвижда увеличаване на присъствието на ЮЛЕКС. 
						"Силните, справедливи и многоетнически институции, основаващи се на принципите на правовата държава, са единствената възможност. Това ще бъде гаранция за справедливо правораздаване и така наречените паралелни структури ще станат излишни", заяви ръководителят на ЮЛЕКС Ив дьо Кермабон. 
						Той посочи, че основният приоритет на ЮЛЕКС ще бъде съдиите и прокурорите - косовски сърби и косовски албанци - да се върнат в окръжния съд в Митровица, така че правораздаването да се осъществява от местна, многоетническа и единна съдебна власт. 
						"Никъде другаде в Европа няма две съдебни системи, които да работят едновременно на едно и също място. Наличието на две юрисдикции ще доведе до липса на правосъдие и ще предизвика противоречиви решения, които ще накърняват правата на хората. В Косово може да има само една съдебна система", заяви той. 
						Премиерът Хашим Тачи изрази подкрепата си за новата стратегия. "Установяването на принципите на правовата държава на цялата територия на Косово също така означава и разформироване на структурите или избягване на пречките, произтичащи от лица, които не признават институциите и законите на Косово", заяви Тачи. 
						Той допълни, че новият план има за цел също да подобри икономическата ситуация в района. 
						"Стратегията обхваща четири основни области: укрепване на принципите на правовата държава на цялата територия на Косово, децентрализациране и създаване на нови общини в Северна Митровица, сформиране на общински власти в трите северни общини и подобряване на социално-икономическата ситуация в тази част на Косово." 
						Според председателя на Сръбския национален съвет за Северно Косово Милан Иванович обаче, сърбите искат да останат под конституционната и съдебна система на Белград. Затова новият план ще доведе до дестабилизиране на северната част. 
						 "Тази планирана стратегия за изгонването от Косово на мисията на ЮНМИК, която трябва да работи в духа на Резолюция 1244, и заместването й от ЮЛЕКС - организация, произхождаща от страните, създали това независимо Косово - определено не е от полза за крайното решение, както и изборите в [Митровица], които ще бъдат неуспешни", заяви той. 
						Сръбският президент Борис Тадич каза за радио „Гласът на Сърбия", че косовският въпрос не е решен за Сърбия. Белград иска да преговаря с косовските албанци за постигането на компромис, "който да урежда сръбското наследство" в Косово. Той настоя, че макар че Сърбия "никога не би признала независимостта на Косово", тя "няма намерение да управлява живота на косовските албанци". 
						 На 12 януари президентът на Косово Фатмир Сейдиу заяви пред Съвета по световни въпроси в Сан Франциско, че Косово среща трудности в северната част, "където има повече от концентрация на паралелни структури, финансирани официално от Белград". 
						„В тези структури има много хора, които имат много дългове към правосъдието. Техните лидери са лица с криминално минало, които са извършвали престъпления в Хърватия, Босна и Херцеговина и Косово. Без тези хора да бъдат изправени пред правосъдието, е трудно да се мисли за стабилност в тази част на Косово, която за съжаление се превърна и в район, където процъфтява контрабандата", заяви Сейдиу.

Кризата в Либия засилва напрежението между Турция и Франция
					13/04/2011
					Съперничеството за влияние върху операцията на западните сили в Либия изостря и без това напрегнатите отношения.
					От Джъстин Вела и Алина Лехтинен за Southeast European Times от Истанбул – 13/04/11
 
					 
						
Президентът на Франция Никола Саркози (вляво) и турският премиер Реджеп Тайип Ердоган се срещнаха през февруари. [Ройтерс]
						Анкара отдавна има противоречия с Париж заради позицията на Франция, че Турция не трябва да се присъединява към ЕС. Сега конфликтът в Либия засилва още повече напрежението. Французите бяха едни от първите, които заявиха, че над Либия трябва да бъде установена забранена за полети зона. 
						Според експерта по френска външна политика Ула Холм от Датския институт за международни изследвания Франция е искала да предприеме бързи действия в Либия заради отправените критики по повод на бавната й реакция в Тунис и Египет. 
						 „Франция иска да се представи като страна, която познава Юга. Саркози искаше да действа възможно най-бързо по отношение на Либия, за да се забрави случилото се в Тунис”, каза Холм за SETimes. 
						В изказване в Истанбул по-рано този месец турският премиер Реджеп Тайип Ердоган обвини Франция, че мисли повече за петролните ресурси на Либия отколкото за хуманитарните аспекти на кризата. „Иска ми се онези, които, гледайки в тази посока, виждат само петрол, златни мини и подземни богатства, отсега нататък да видят региона през призмата на своята съвест”, заяви Ердоган. 
						Според експерти риториката на Ердоган около западната намеса в Либия има за цел да засили влиянието на Турция като глобален фактор и да се хареса на поддръжниците на неговата партия в страната преди изборите на 12 юни. 
						 Точно преди да започне операцията в Либия, Франция реши да не кани Турция на среща на високо равнище в Париж. След срещата на върха турските лидери обвиниха Франция, че се опитва да узурпира контрола над операциите в Либия. 
						 „Франция управляваше цялата ситуация и я беше монополизирала. Турция се противопостави на това поведение”, обясни преподавателят в Босфорския университет Гюн Кут. 
						И Турция, и Франция се надяват да бъдат регионални сили в Северна Африка. Турция иска да бъде сред силните и влиятелни държави в световен мащаб, а Франция иска да бъде смятана за основно действащо лице в региона на Средиземно море. 
						След Първата световна война Великобритания, Франция и Италия замениха османците като колониална сила в Северна Африка. Холм обяснява, че заради своето колониално минало Франция смята, че този район принадлежи към нейната сфера на влияние. Макар и Либия никога да не е била френска колония, Франция иска да играе роля в целия регион. 
						„Франция има много близки отношения със Северна Африка заради своето колониално минало. Франция поддържа тесни връзки с европеизирания елит, особено в Мароко и Тунис. Много хора в тези държави са получили висшето си образование във Франция”, посочва Холм. 
						Кут не смята, че е налице сблъсък на турски и френски интереси в Северна Африка. Според него Турция просто е реагирала на решението на Саркози да изключи страната от процеса на вземане на решения. 
						„Изведнъж Турция се оказа изолирана и маргинализирана от Франция”, каза той. „Иначе Турция няма разногласия с Франция [по отношение на Либия].”

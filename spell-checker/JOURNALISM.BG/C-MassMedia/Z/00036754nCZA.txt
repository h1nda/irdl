Клинтън и Шпинделегер: "Усилията за реформа в БиХ изискват нов тласък"
					17/11/2010
					Държавният секретар на САЩ Хилари Клинтън и австрийският външен министър Михаел Шпинделегер казват, че е време конституционната реформа да бъде изведена на преден план. 
					 (AП, Гласът на Америка, ДПА, Синхуа, Emg.rs, Държавен департамент на САЩ - 16/11/10; Ройтерс, АП - 15/11/10)
 
					 
						
Държавният секретар на САЩ Хилари Клинтън (вляво) и австрийският външен министър Михаел Шпинделегер са единодушни по отношение на необходимостта от конституционна реформа в БиХ. [Ройтерс]
						Назрял е моментът Босна и Херцеговина (БиХ) да се устреми отново към конституционната реформа, заявиха първите дипломати на Съединените щати и Австрия след разговори във вторник (16 ноември) във Вашингтон. 
						От години международната общност насърчава лидерите на основните партии на бошнаците, сърбите и хърватите да се споразумеят относно промените, необходими за укрепване на централните институции в страната и превръщането й в по-функционираща държава. 
						Дейтънското мирно споразумение, с което бе сложен край на конфликта от 1992-1995 г. в бившата югославска република, остави БиХ разделена на две силно автономни области E- Федерация БиХ, населена от бошнаци и хървати, и Република Сръбска (РС), управлявана от местните сърби. Всяка област има свой парламент, правителство и президент. Допълнително има национален парламент, слабо централно правителство и тристранно председателство със седалище в Сараево, чиито членове представляват трите основни етнически групи. 
						"Всички ние смятаме, че е необходима конституционна реформа, за да може правителството да функционира по-ефективно," каза държавният секретар на САЩ Хилари Клинтън във вторник, по време на съвместна пресконференция с австрийския външен министър Михаел Шпинделегер. 
						ЕС, който също смята, че БиХ трябва да поправи нефункциониращата си система на управление, постави конституционната реформа като основно условие за напредъка на страната към евентуално членство. 
						 През 2006 г. лидерите на основните босненски политически партии съгласуваха пакет от промени, насочени към укрепване на централните институции в страната и подобряване на тяхната ефективност, но те така и не бяха приети. Миналата година Съединените щати и ЕС положиха началото на нова инициатива за прекратяване на дългогодишния политически застой, но и тя не даде резултат. 
						Шпинделегер, чиято страна организира конференция по възстановяване и стабилизация на Балканите, която ще се проведе в началото на декември в Берлин, каза, че след общите избори в БиХ на 3 октомври моментът е подходящ страната да се заеме с този въпрос. 
						"Сега те сформират ново правителство и това е подходящият момент само да им подскажем, че очакваме конституционни реформи," каза австрийският дипломат. "Имаме време и да им окажем известен натиск да го направят". 
						Босненските сръбски твърдолинейни политици са смятани за основните виновници за пропадналите опити за постигане на компромис, тъй като те продължават да се противопоставят на конституционни промени, които биха намалили силната автономия на тяхната област. 
						Милорад Додик, който през последните четири години бе премиер на РС, многократно е заплашвал да свика референдум за отцепването на областта от БиХ. 
						При встъпването си в длъжност като президент на РС в понеделник той повтори отново позицията си за продължаване на етническото разделение, дори и това да коства на БиХ перспективите й за членство в ЕС. 
						"Онези, които мечтаят за единна Босна и Херцеговина и се надяват да лишат Сръбската република от правомощията й под прикритието на евроинтеграцията, трябва да знаят, че ние никога и при никакви условия няма да се откажем от нашата автономия, дори и това да ни коства членството в ЕС," каза той в парламента на РС. 
						Додик, който често е оспорвал авторитета на най-високопоставения пратеник на международната общност в БиХ, обвини върховния представител Валентин Инцко, че спира процеса на реформа и пречи на процеса на евроинтеграция. 
						"Трудно е да се приеме, че която и да било власт извън Босна може да налага закони на законно избрани институции," каза той. "Ние не приемаме повече налагането на закони и решения от върховния представител в Сръбската република." 
						 В коментара си от вторник Клинтън, която посети БиХ по-малко от десет дни след изборите там миналия месец, отново подчерта подкрепата на Вашингтон за Инцко. 
						"Ясно дадох да се разбере, докато бях в Сараево, че ние подкрепяме продължаването на работата на Службата на върховния представител, докато не настъпи момент, в който сме убедени, че правителството има воля да реши проблемите, които остават нерешени между различните общности," каза тя.

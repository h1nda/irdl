Преброяването на населението в Косово: 1,8 милиона души, 1,6 милиона гласоподаватели
					11/06/2011
					Резултатите от преброяването на населението изненадаха и разочароваха много албанци.
					От Линда Карадаку за Southeast European Times в Прищина – 11/06/11
 
					 
						
Броят на косовските албанци отдавна се смята за много голям. [Ройтерс]
						Предварителните разултати от преброяването на населението в Косово продължават да предизвикват спорове, преди финализирането им този месец. 
						Косовският всекидневник "Зери" съобщи, че преброяването, което се проведе през април, е установило, че населението на страната е 1,8 милиона души, но броят на регистрираните гласоподователи на последните избори е бил 1,6 милиона. 
						Един от факторите, които допринасят за наличието на по-малко от два милиона жители на Косово, е продължаващата имиграция в европейски страни, каза за всекидневника "Коха Диторе" представителят на Статистическата служба на Косово Сабри Заберджа. 
						Но диаспората също бе преброена, добави Заберджа. 
						Блогерите обсъждат общото чувство на изненада и разочарование при положение, че броят на косовските албанци отдавна се смята за много голям. Те поставят въпроси за достоверността на преброяването както и за неговото отражение върху чувството за националност и за бъдещето на Косово. 
						"Това е безсмислено. Сякаш Сърбия е провела преброяването. Мисля, че то е направено с намерението да се намали броя на албанците", каза Aрти, изразявайки подозренията на някои албанци. 
						Арти по-специално задава въпроса как броят на жителите на някои градове може да бъде същият като броя на гласоподавателите. "Ние сме държава с младо население. Но мисля, че около 700 000 души не са включени в този резултат", казва той, имайки предвид броя на косовските албанци емигранти. 
						"Срамно е," обобщава Aруша преобладаващото чувство за несъответствие. 
						"Не трябва да ни изненадва този резултат от преброяването. Той, разбира се, е почти достоверен," възразява Kaтундари. 
						
						Рахмани се съгласява, но твърди, че броят на населението, установен от преброяването, е твърде висок, при 45% безработица в Косово. "Да не би да са пропуснали работниците във фабриките? Не, дори при този брой хора, ние имаме армия от млади хора, които [не могат да си намерят работа] от години и десетилетия." 
						Има хора от диаспората като Камил, които въпреки удълженото време за преброяването, за да се гарантира, че всички ще бъдат преброени, се оплаква, че те не са били преброени. "Всичките ни деца са родени в Косово и не можахме да се регистрираме. Семейството ни се състои от 13 души," каза той. 
						Камил се свързал с комисията по преброяването по интернет и помолил да бъде регистриран. "Отговорът беше, ако искате да се регистрирате, елате да живеете тук", каза Камил. 
						Други твърдят, че е имало проблеми в Северно Косово, където живеят предимно сърби, които до голяма степен са бойкотирали преброяването. "Аз съм в северната част и никой не дойде да ни регистрира", каза Tими-Митровица. 
						"Нищо не е странно тук, защото в Косово се случват неща, които не се срещат другаде в света", каза Kaстриот. Той твърди, че е бил раздут броят на 1,6 милиона гласоподаватели. "Няма да е изненада, ако научим, че в Дреница са гласували прадедите ни. Те са покойници, но са излезли от гробовете си, за да гласуват." 
						
						Mуса Гиляни твърди, че преброяването ще удари Косово като бумеранг. "Безпрецедентното намаляване на раждаемостта ще бъде ужасно за Косово", пише той. 
						
						Фатсуми не е изненадан. "Онези, които мислят, могат лесно да разчетат тези цифри: Преброяването не е включило като жители, което е естествено, нашите сънародници, които живеят в чужбина; списъците с гласоподавателите включват всички наши граждани, регистрирани в регистрите за раждане. Това е напълно ясно," пише той.

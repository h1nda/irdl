Дипломатически дневник: Българският външен министър Калфин бе домакин на среща на ПСЮИЕ
					02/10/2007
					Регионални представители присъстваха на среща на ПСЮИЕ в Ню Йорк миналата седмица. Още в дипломатическите новини: Албания поиска от Индия да й върне тленните останки на Майка Тереза.
					 
						
Българският външен министър Ивайло Калфин. [Гети Имиджис]
						
Българският външен министър Ивайло Калфин бе домакин на среща на страните от Процеса на сътрудничество в Югоизточна Европа (ПСЮИЕ) с представителя на ЕС в преговорите за Косово, Волфганг Ишингер, в петък (28 септември). Срещата се проведе в българската дипломатическа мисия в Ню Йорк. 
						*** 
						Директорът на американското Централно разузнавателно управление Майкъл Хейдън бе в Румъния в сряда (26 септември) и четвъртък, съобщи Румънската разузнавателна служба. Хейдън се е срещнал с румънския си колега Георге-Кристиан Майор, както и с лидерите на страната. Сигурността и борбата срещу тероризма са били основни теми на разговорите.
						*** 
						Съединените щати са готови да продължат да си сътрудничат с Черна гора в рамките на програмата на НАТО "Партньорство за мир", заяви американският помощник държавен секретар Даниел Фрийд в петък (28 септември). По време на среща с черногорския външен министър Милан Рочен в Ню Йорк Фрийд похвали реформите в армията и отбраната на Черна гора.
						*** 
						
Албания изпрати дипломатическо искане до Индия за предаване на тленните останки на Майка Тереза на Албания, каза в четвъртък (27 септември) външният министър Лузлим Баша. Майка Тереза, която е от албански произход, почина в Калкута през 1997 г. на 87-годишна възраст. Тя получи Нобелова награда за мир през 1979 г. за работата си с бедните в Индия. 
						*** 
						
 Черногорският премиер Желко Щуранович се срещна с хърватския президент Стипе Месич в сряда (26 септември) в Ню Йорк. Двамата обмениха възгледи относно начините за по-нататъшно подобряване на двустранните отношения.
						
(Различни източници 25/09/07-02/10/07)

Пътната карта на Хръватия е застрашена заради наложеното от Словения вето
					19/12/2008
					Решението на Словения да блокира преговорите за присъединяване между Хърватия и ЕС поставя на риск изпълнението на пътната карта на Загреб за членство в 27-членния блок.
					(АФП, Ройтерс - 19/12/08; АФП, Euobserver, EurActiv, Синхуа, ХИНА, Макфакс - 18/12/08; AП, Би Би Си, Ройтерс - 17/12/08)
 
					 
						
Словенският министър-председател Борут Пахор заяви, че неговата страна ще използва своето право на вето, за да блокира отварянето на седем глави. [Гети Имиджис]
						Хърватия отправи в четвъртък (18 декември) критики срещу Словения заради блокирането на преговорите за присъединяване с ЕС заради отдавнашния граничен спор между двете страни, но изрази надежда, че Любляна ще преразгледа решението си. 
						"Очакваме Словения да промени своето решение," заяви министър-председателят на Хърватия Иво Санадер в навечерието на междуправителствената конференция в Брюксел в петък, на която Загреб се надяваше да бъде отбелязано отварянето на десет нови преговорни глави и затварянето на пет. 
						Словенският министър-председател Борут Пахор обаче потвърди късно в четвъртък, че страната му ще "даде своето съгласие [само] за отварянето на една глава и затварянето на три," като се позова на "сериозните резерви" на Любляна по отношение на останалата част от въпросните глави. 
						Словения твърди, че документите, които Хърватия е представила в Брюксел, включително карти на техните спорни общи сухопътни и морски граници, може да предрешат граничния спор между двете страни. Тя призова също своята съседка да избягва да използва подобни документи в бъдещи международни арбитражни производства или преговори по спорния въпрос. 
						Санадер определи в четвъртък това изискване като "неприемливо". 
						Хърватия започна преговори за членство с Брюксел през октомври 2005 г. и се надява да завърши този процес до края на следващата година, за да може до 2011 г. да се присъедини към Съюза като негов 28-и член. 
						 До момента са отворени 21 от задължителните 35 преговорни глави, или области от политиката, които страните кандидатки трябва успешно да договорят, за да влязат в Съюза, като четири от тях бяха временно затворени. 
						Санадер обеща, че това ново препятствие по пътя на страната към членство "няма да забави нашите реформи и усилията ни да завършим работата, за да приключим преговорите до края на 2009 г." 
						Изразявайки съжаление за това развитие, говорителката на Европейската комисия (EК) Кристина Наги заяви, че Франция, която в момента е ротационен председател на ЕС, е вложила "значителни усилия, за да бъде намерено решение на повдигнатите от Словения проблеми". 
						ЕК настоява, че двустранни въпроси, като граничния спор между Хърватия и Словения, не могат да станат част от преговорите за присъединяване и трябва да бъдат решени двустранно. 
						 "Насърчаваме Словения и Хърватия да решат открития граничен въпрос в духа на добросъседските отношения," заяви Наги. "Вече имаме значителен брой глави, които технически са приключени, но не могат да бъдат обработени от конференцията по присъединяването." 
						 Пахор заяви в четвъртък, че страната му е готова да започне преговори за решаване на граничния спор с Хърватия. 
						"Готов съм да се срещна със Санадер още следващата седмица," заяви Пахор.

Турски интелектуалци планират да се извинят за арменския геноцид
					14/12/2008
					 
						AНКАРА, Турция -- Група турски интелектуалци и учени планират да публикуват в Интернет изявление, в което се извиняват за геноцида срещу арменците, заяви в петък (12 декември) Ченгиз Актар, професор в университета "Бачесехир" в Истанбул. Актар, който е един от организаторите на кампанията, заяви, че групата планира да пусне изявлението в понеделник. В Интернет ще бъде пусната и петиция за събиране на подписи в подкрепа на тяхната инициатива. Актар заяви, че 200 писатели, интелектуалци и учени вече са се присъединили към инициативата. 
						Турция официално отрече да е бил извършен геноцид с твърдението, че убийствата в началото на 20 век са станали по време на гражданска война, в която са загинали и турци. (Ройтерс, Радио "Свободна Европа", Явно, Катимерини - 12/12/08)

Командващият щаба на НАТО в БиХ заяви, че Караджич и Младич не са в страната
					11/03/2007
					 
						САРАЕВО, Босна и Херцеговина (БиХ) -- Укриващите се от правосъдието Радован Караджич и Ратко Младич не се намират на територията на БиХ, заяви командващият щаба на НАТО в Сараево генерал-майор Ричард Уайтман в интервю, публикувано в "Дневни аваз" в събота (10 март). Той заяви, че според последната налична информация, датираща отпреди около две години, и двамата са в Белград. 
						Уайтман също коментира терористичната заплаха и други предизвикателства, свързани със сигурността, пред които е изправена БиХ, и заяви, че както тероризмът, така и мрежата от сътрудници и поддръжници на обвинените военнопрестъпници, са свързани с организираната престъпност. Началник щаба на НАТО оцени положително хода на реформите в отбраната на БиХ. Той също оцени високо включването на страната неотдавна в програмата "Партньорство за мир" и изрази увереността си, че БиХ в крайна сметка ще бъде приета в Алианса. (Дневни аваз - 10/03/07)

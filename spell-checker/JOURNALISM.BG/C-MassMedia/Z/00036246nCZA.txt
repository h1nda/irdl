Додик и ПНСД са безспорни победители в Република Сръбска
					04/10/2010
					Докато гражданите на Босна и Херцеговина се отправяха към избирателните секции в неделя, нямаше съмнение кой ще бъде победителят в Република Сръбска.
					От Лиляна Смилянич за Southeast European Times от Баня Лука -- 04/10/10
 
					 
						
Според предварителните резултати ПНСД е спечелила мнозинство между 42 и 44 %. [Харис Мемия/SETimes] 
						Никой в Република Сръбска (РС) не се изненада, когато Милорад Додик от Партията на независимите социалдемократи (ПНСД) обяви победа след изборите в неделя (3 октомври) в Република Сръбска. Партията бе несъмнен водач в надпреварата в босненската сръбска автономна област и дори обединеният фронт на опозицията не можа да спре нейния устрем. 
						 "РС се нуждае от стабилност и ще направя всичко по силите си да осигуря стабилност и единство за РС по всеки важен въпрос, засягащ нейното бъдеще и нейния статут," каза Додик, който успя в опита си да стане новият президент на автономната област. 
						 Мнозина казват, че той е изградил кампанията си върху националистически изказвания и идеята, че РС трябва да се бори за независимост от Босна и Херцеговина (БиХ). След като излязоха предварителните резултати, той повтори лозунга на ПНСД: "РС завинаги и БиХ, докогато е необходимо". 
						 "Ще се борим за първоначалното Дейтънско мирно споразумение така, както е записано, а не както някой го тълкува. БиХ едва ли може да бъде държава в смисъла, който влага в това международната общност. Тя може да бъде държава само въз основа на първоначалното Дейтънско споразумение," каза той. 
						Основният му опонент Огнен Тадич призна поражението си почти веднага. Той се бе кандидатирал от името на коалиция, съставена от три партии - неговата Сръбска демократическа партия (СДП), Партията за демократичен прогрес (ПДП) и Сръбската радикална партия (СРП РС). 
						Макар че партиите успяха да изградят обединен фронт, опитът не успя. След обявяването на предварителните резултати Тадич заяви, че няма да поеме никаква отговорност за босненската сръбска област през следващите четири години. 
						Единственото послание, което той отправи към гражданите на РС, бе кратко: "Лека нощ, Република Сръбска". 
						Партията на Додик е спечелила мнозинство от 42 до 44 %, според предварителните резултати, като СДП е на второто място, а ПДП -- на трето.

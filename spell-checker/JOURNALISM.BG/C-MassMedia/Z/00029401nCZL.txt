ЕС отложи решението си за изпращане на мисия за установяване на фактите в Белград
					24/02/2009
					 
						БРЮКСЕЛ, Белгия -- В понеделник (23 февруари) Съветът на министрите на ЕС не успя да се споразумее за изпращането в Сърбия на проучвателна мисия, която трябваше да установи сегашното ниво на сътрудничество с Трибунала в Хага за военни престъпления. Обсъждането ще продължи през март, тъй като Съюзът все още има резерви по отношение на ползата от подобно действие. Крайната оценка остава в прерогативите на главния прокурор на Трибунала в Хага, който се противопостави на изпращането на мисия за установяване на фактите, като заяви, че тя ще бъде контрапродуктивна. Сръбският външен министър Вук Йеремич предложи идеята за мисията миналия месец, заявявайки, че тя ще помогне на ЕС да направи по-обективна оценка на Сърбия. Въпросите около пълното сътрудничество и по-специално неспособността на сръбските власти да арестуват босненския сръбски военновременен командир Ратко Младич попречи на ЕС да приложи на практика Споразумението за стабилизация и асоцииране, което подписа със Сърбия миналата година. 
						Междувременно вътрешният министър Ивица Дачич каза, че Сърбия ще изпълни всички условия за либерализирането на визовия си режим с ЕС до април, надявайки се, че Съюзът ще включи Сърбия в така наречения "бял шенгенски списък". (Бета, Танюг, Б92 - 23/02/09)

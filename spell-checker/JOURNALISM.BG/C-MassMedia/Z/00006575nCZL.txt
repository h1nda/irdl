Сръбският премиер защитава въвеждането на извънредните мерки
13/04/2003
 
БЕЛГРАД, Сърбия-Черна гора -- Сръбският премиер Зоран Живкович отхвърли критиките от няколко места, че убийството на неговия предшественик Зоран Джинджич се използва като оправдание за нарушаването на човешките права. Съветът на Европа и Организацията за мониторинг на човешките права разкритикуваха новото законодателство, прието в петък. То ще позволи издаването на затворнически присъди с продължителност над максималната сега от 40 години, ако се докаже участие в няколко престъпления. Полицията ще може да задържа заподозрените в ареста до 60 дни без предявяване на обвинение. Според Живкович мерките целят задържането на членовете на подземния свят в ареста, докато срещу тях се води разследване. Той отхвърли обвиненията, че извънредното положение се използва за преследването на политически опоненти, като заяви, че "няма опасност Сърбия да стане полицейска държава".(AП, Танюг - 12/04/03; Ройтерс - 11/04/03)

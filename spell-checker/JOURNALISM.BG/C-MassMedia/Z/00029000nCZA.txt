Гражданите на Косово обичат разнообразни традиционни храни
					16/01/2009
					В Косово има множество вкусни традиционни храни. Най-характерната от тях се нарича &lt;i&gt;флия&lt;/i&gt;.
					От Беса Бечири за Southeast European Times от Прищина – 16/01/09
 
					 
						
Традиционна коледна трапеза в Косово. [Лаура Хасани]
						Косовската кухня подхожда на континенталния климат в страната. Всекидневното косовско меню, в което подчертано присъствие имат множество месни ястия и баници, е в добър синхрон със студената зима и горещото лято. По време на своята бурна история на конфликти и завоевания за развитието на косовската кухня са дали своя принос албанската, турската, сръбската, хърватската, гръцката и италианската кухня. 
						Преди зимните температури да паднат под нулата, жителите на Косово приготвят своята пастерма - сушено говеждо, както и туршия, която съхраняват в каци за консумация през зимата. Освен това част от косовската зимна кухня са хайварът в неутрален или лют вариант, а също и пинджур (приготвен от пипер, домати, патладжани, чесън, масло и сол), в основата на които е традиция, споделяна от много балкански страни, като Сърбия, Македония, Босна и Херцеговина. 
						
						Хайвар се приготвя от червен пипер. Жените първо изпържват пипера, а след това го белят и смилат. Смленият пипер се вари в олио, а след това бавно се осолява в продължение на часове. Когато сместа е готова, тя се затваря в консерви и се съхранява на хладно, например в избата. 
						 Косово е известно и с богатството си от баници. Най-известната и най-отличителната, флия, се приготвя през цялата година, но е любим летен специалитет. 
						
						
							Флия 
						
					
						
						Флия се пече бавно на открит огън. Смесете бяло брашно с вода и сол, като оставите по-малка или по-голяма вдлъбнатина. Намажете тава с олио или масло. Поставете първия слой от сместа от брашно, вода и сол в тавата. Поставете предварително загрят на открит огън метален капак, наречен “сачи”, върху тавата, за да изпечете първия слой. Отстранете сача, добавете втори слой от сместа и го намажете с масло или олио и специален млечен продукт, наречен маза. Поставете сача отново върху тавата, за да изпечете втория слой. Продължете до напълване на тавата. Тогава отново покрийте със сача, докато се изпече напълно. Подредете частите на флия в кръг, наподобявайки слънчеви лъчи. Селяните отдават този обичай на древна езическа традиция на култ към слънцето. 
						
						Коледна сладка баница (тиквеник)
					
						Коледната баница е задължителна част от всяка коледна вечеря.
						Смесете брашното с вода и сол. Месете сместа, докато стане твърда. Оформете малки топки, за да направите кори. Опечете ги поотделно. 
						Намажете тава с олио или масло. 
						Изчистете една тиква и я сварете във вода. След като тиквата се свари, изхвърлете водата. Добавете към тиквата олио, захар и малко сол. 
						Поставете корите в тава за печене една по една, като ги поръсвате с така приготвената тиква. Когато тавата се напълни, я поставете във фурната. 
						В миналото коледната баница е била основно ястие. В днешно време тя е по-скоро символично блюдо. 
						Проя
						
						Проя, популярно ястие в Косово, представлява вид царевичен хляб. 
						Съставки (за 4-5 човека): 
						
							2 чаши царевично нишесте
							1 чаша бяло брашно
							2 яйца
							1 чаша мляко
							1 чаша кисело мляко
							Бучка сирене
							1 чаша олио
							Парче мая
							
							
						
						Смесете царевичното нишесте, бялото брашно, яйцата, млякото, киселото мляко, сиренето, олиото и маята. Размесете добре и поставете в намазана с мазнина тава. Печете, докато сместа се зачерви; поднесете с кисело мляко или сирене.

Фейсбук има приятел в Югоизточна Европа
		08/03/2010
		С нарастването на интереса към социалните медии в региона, дори президентите се
			включват.
		От Наташа Радич за Southeast European Times в Загреб - 08/03/10 
 
		 
			
Ако имаш компютър, имаш приятел. [Гети Имиджис]
			С около 400 милиона потребители по света Фейсбук вероятно е най-популярната
				социална мрежа. С огромни мащаби в Съединените щати, в Китай и с членове по всички
				континенти, мрежата предлага преводи на повече от 70 езика. Много от тези езици се
				срещат на Балканите, където Фейсбук - заедно с youtube.com и множество имитатори - е
				привлякла няколко милиона потребители. 
			Мрежата Фейсбук е толкова популярна, че новият хърватски президент Иво
				Йосипович има своя собствена страница. Композитор и адвокат, влязъл в политиката и
				избран през януари, той има 5 000 "приятели" онлайн, които редовно коментират
				неговите публични и лични начинания. 
			Той се присъедини към Фейсбук заедно с почти 800 000 други хървати - колеги
				политици, знаменитости, артисти, художници, спортисти и обикновени граждани. Това не
				е само забавление и игра обаче, тъй като хората също използват инструментите на
				социалните медии, за да събират средства за жертвите на земетресението в Хаити или
				за болни деца, които се нуждаят от медицински грижи в други части на света. 
			
				
Свържете се със SETimes във Facebook!
			
			Потребителите на интернет на Балканите проявяват силен интерес към
				уебсайтовете на вестници, електронни услуги, телевизия и радио. Сред най-известните
				сайтове са koha.net, gazetaexpress.com, telegrafi.com и B92.net. На тези сейтове се
				провеждат дебати, като темите варират от етнически съперничества до литература и
				изкуство. 
			В България Фейсбук се е разраснала десет пъти след 2009 г. и стана вторият
				най-популярен сайт в световната мрежа, според Alexa Internet Inc, клон на
				Amazon.com, който проследява информацията в мрежата. Повече от 80% от всички
				потребители на Фейсбук в България са под 40-годишни. 
			В България много популярен е също блогът svejo.net - според класациите е на
				25-то място и е по-популярен от Twitter и myspace.com. Това е страната обаче с
				най-нисък процент на домакинствата с достъп до интернет - около 30% . според даните
				на агенция "Юростат" на ЕС. 
			
Сръбските политически партии се надпреварват да се възползват от растящия
					интирес към социалните медии. [Никола Барбутов/SETimes]
			В Македония и Сърбия интернет потребителите са съответно 42% и 37%. 
			В края на 2009 г. Румъния бе на четвърто място в света по най-бързи интернет
				връзки според "Акамай", която издава тримесечен доклад "Състоянието на интернет".
				Според американската компания Румъния се нарежда след Южна Корея, Япония и Хонконг
				по скорост на интернет. 
			В тази балканска страна обаче само 38% от домакинствата са свързани със
				световната мрежа. Втори по популярност в Румъния след Фейсбук се нарежда местния
				сайт за социални контакти neogen.ro. 
			Преди две години румънската версия на youtube.com - известна като
				trilulilu.ro - продаде 41% от акциите си на френски бизнесмен, който също е
				инвестирал в стратегическа игра онлайн, наречена eRepublik.com. 
			В Босна и Херцеговина изследвания на социологическата агенция GfK BH показва,
				че 52% от всички граждани на БиХ на възраст от 15 години нагоре използват социални
				мрежи. Половината от тях са във Фейсбук, като повече от 50% са жени. Според агенция
				GfK BH, много малко от мъжете, които използват Фейсбук са по-възрастни от 25 години. 
			В Косово социалните медии са се превърнали във всекидневно средство за
				преценка на обществената реакция към широк кръг събития - политически, културни и
				ежедневни. Фейсбук е място за дискусии по теми като "Косово в ЕС", "Република
				Косово" и конкурса за красота "Мис Косово". 
			 В Сърбия управлява Фейсбук. Там хората се свързват със стари приятели както
				в страната, така и в чужбина, намират нови и започват да работят за политически
				кампании, след като интересът им се провокира онлайн. 
			Почти всички сръбски политически партии имат страници във Фейсбук и
				естествено трафикът към тези сейтове става необикновено оживен по време на избори.
				Най-активните сръбски политически сайтове във Фейсбук принадлежат на най-младите
				членове. Те включват Демократическата партия, Либералдемократите, Сръбската
				прогресивна партия и Демократическата партия на Сърбия. 
			
Милиони граждани на Югоизточна Европа имат профили във Фейсбук. [Гети
					Имиджис]
			Фейсбук придоби особено значение, когато един от опозиционните лидери -
				Велимир Илич от "Нова Сърбия" - бе нападнат на 5 февруари, докато говореше пред
				журналисти по време на уличен протест. 
			Заподозреният за нападението Деян Стоядинович бе задържан. Когато
				журналистите откриха страницата на Стоядинович във Фейсбук, те откриха там много
				заплахи към различни официални представители на държавата, включително и към
				сръбския президент Борис Тадич. 
			В Гърция - страна с население от повече от 11,2 милиона - повече от
				половината притежават компютри. Според проучване през 2009 г. 76% от гърците са
				използвали интернет от домовете си, като повечето от тях го правят ежедневно.
				Повечето търсят отговори на различни въпроси - от медицинска информация до
				най-доброто място за намиране на качествени продукти - докато около 62% се свързват
				с интернет, за да изпращат имейли. 
			Само 42% от анкетираните гърци използват интернет за социални контакти. Все
				пак през последните пет години за гръцките граждани между 15 и 18-годишна възраст
				използването на интернет е ежедневие, като използването на Фейсбук е скочило до 2
				милиона потребители. 
			Най-популярните сайтове в Гърция са "Гугъл", който получава 96% от гръцкия
				интернет трафик, следван от youtube.com - 67.8% и yahoo.com - под 50%. Популярността
				на местния социален сайт -- www.zoo.gr -- също расте. 
			В Гърция особено популярни са блоговете - независимо дали са индивидуални,
				политически или социални, тъй като гражданите все по-често прибягват до интернет, за
				да изразят възгледите си. Някои блогъри участват в "активност онлайн", където
				обществените акции като протести срещу настоящите строги финансови мерки, набират
				много по-голяма аудитория, отколкото стария начин на поставяне на плакати. 
			Един сайт за социална бдителност - "Без горски пожари" - бе създаден от
				общност на Фейсбук след опустошителните пожари в страната преди няколко години. 
			Хората също започват да вярват на новинарските блогове много повече отколкото
				на комерсиалните телевизионни канали, тъй като качената там информация може да бъде
				проверена от общността. И наистина не много отдавна гръцкото правителство нареди два
				блога да бъдат закрити, след като те разкриха политически скандали. 
			
				Кореспондентите на SETimes Светла
					Димитрова в София, Паул Чокою в Букурещ, Мария Паравантес в Атина, Манола Хала в
					Тирана, Бояна Милованович в Белград, Юсуф Рамаданович в Сараево и Линда Карадаку
					в Прищина допринесоха за написването на този материал.

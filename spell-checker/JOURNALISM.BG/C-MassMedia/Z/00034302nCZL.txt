ЕК заяви, че Албания не е готова за либерализиране на визите
					26/04/2010
					 
						ТИРАНА, Албания -- Европейската комисия (ЕК) е заявила, че Албания е попълнила само една от четирите части на въпросника на ЕС за либерализиране на визите, предадоха в неделя (25 април) местните медии. Правителството и отговарящите за интеграцията служби уверяваха гражданите, че Тирана е изпълнила всички технически критерии в процеса. Частта, заслужила похвалите на Брюксел, е свързана с обезпечаването на сигурността на документите. Другите три части -- смятани за непълни -- включват политиките на репатриране, борбата с престъпността и корупцията и действията във връзка с финансите на престъпните банди. Албания започна да работи по либерализирането на визите през 2008 г. и очаква да изпълни процеса до края на тази година. (Гласът на Америка, Телеграфи, Топ Чанъл, Balkan Web, Ора Нюз - 25/04/10)

Албанците са замаяни от ценови скокове
					22/03/2011
					Защо стоките за всекидневна употреба стават толкова скъпи? 
					От Йонилда Кочи за Southeast European Times от Тирана – 22/03/11
 
					 
						
Управителят на Централната банка Ардиан Фулани казва, че албанците усещат колебанията на международния пазар. [Ройтерс] 
						С покачването на цените на много основни потребителски стоки албанците все повече се затрудняват да свързват двата края. Експертите отдават инфлацията на ред фактори, от данъчната политика до ниската производителност и условията на световния пазар. 
						"Петролът и хранителните продукти претърпяха значително повишение след покачването на цените на международния пазар," каза управителят на Централната банка Ардиан Фулани по време на пресконференция в края на февруари. "Тези продукти допринасят за около 80 % от цялостната инфлация." 
						Тъй като по официални данни близо 40 % от бюджета на средностатистическото албанско семейство cа разходи за храна, ценовите скокове в тази област са особено мъчителни. "Новите цени на селскостопанските продукти засягат най-вече семействата с ниски доходи," каза Фулани. 
						Според албанския Национален статистически институт (ИНСТАТ) инфлацията на годишна основа е била 4,5 % през февруари. Опозиционната Социалистическа партия обаче оспори тези данни и обвини ИНСТАТ, че замазва положението, за да предпази правителството. 
						"През последните два месеца всяко албанско семейство е изпитало затруднения заради безспирните покачвания на цените, които са причинени също и от монополите на корумпирана група политици на власт," каза на пресконференция в началото на март Ерион Браче, заместник-председател на социалистическата парламентарна група. 
						Потребителите са засегнати също и от налагането на данък добавена стойност от 10 % върху лекарствата. Финансовият министър Ридван Боде обаче казва, че мярката е била наложителна, за да се подобри пазарната ефективност и да се прекратят някои съмнителни практики. 
						"Сегашният пазар ще стане по-конкурентоспособен и ще избягва злоупотреби с цените," каза той. 
						С ДДС от 20 % се облагат и много професионални услуги, като предоставяните от адвокати, зъболекари, архитекти, инженери и ветеринари. Междувременно правителството повиши акцизите върху цигарите, лампите, пластмасите и най-важното - върху петрола. 
						Други ценови скокове се отдават на световния пазар. Глобалната икономическа криза повлия на увеличението на цените на зърното, казват властите, което причинява покачването на цените на производните му продукти. 
						"Покачването на цената на хляба е причинено от повишенията на международните цени на брашното на фондовите пазари. Вътрешното производство [удовлетворява] едва 20 % от потребностите," каза министърът на земеделието Генц Рули. 
						Като страна с ниска производителност Албания внася повечето от своите хранителни и други продукти, особено от страни от ЕС. Централната банка казва, че производителността на албанския фермер е четири пъти по-ниска от тази на фермерите на други места в региона и 20 пъти по-ниска от тази в ЕС. 
						Икономическата криза в Гърция напоследък също се отрази тежко на албанската икономика, тъй като Гърция е основен търговски партньор на Албания.

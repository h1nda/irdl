Хиляди присъстваха на погребението на сръбския патриарх Павле
					19/11/2009
					 
						БЕЛГРАД, Сърбия -- Главата на сръбската православна църква (СПЦ) патриарх Павле беше погребан в четвъртък (19 ноември) в манастира "Раковица" в предградие на Белград. Няколко хиляди души от Сърбия и съседните страни се присъединиха към погребалната процесия, която премина през центъра на сръбската столица. Заключителната литургия беше проведена пред храма "Св. Сава" и беше водена от вселенския патриарх Вартоломей, чието седалище е в Истанбул.
						"Той беше истински монах, човек на безкрайните молитви, кротък и тих, но също така борбена личност, която не се отказва и е готова на всякакви жертви, когато това се налага", заяви той. Висши духовници и миряни от Русия, Румъния, Чехия, Албания и други страни присъстваха на церемонията. Сръбският президент Борис Тадич и членовете на правителството също отдадоха последна почит на патриарха. Павле почина в неделя на 95-годишна възраст, след като прекара две години във военната болница в Белград. (Танюг, РТС, Бета, Б92, FoNet, АП - 19/11/09)

Броят на загиналите при експлозията в Албания достигна 17, ранените са 300
					18/03/2008
					Броят на загиналите при поредицата от експлозии в склада за боеприпаси в Гердец достигна 17, министърът на отбраната подаде оставка и бе обявен ден на национален траур. 
					От Йонилда Кочи и Маньола Хала за Southeast European Times от Тирана -- 18/03/08
 
					 
						
Министърът на отбраната на Албания Фатмир Медиу се оттегли от поста след случилото се в събота в склад за боеприпаси край Тирана. [Гети Имиджис]
						Броят на загиналите след поредицата от експлозии в събота във военен склад за боеприпаси в Гердец достигна във вторник (18 март) 17 души. Експлозиите са продължили 14 часа и са били усетени на разстояние 20 км, в Тирана. Във вторник бе обявен ден на национален траур, а албанският министър на отбраната подаде оставка. 
						В обекта са били складирани определени за унищожаване китайски и съветски боеприпаси с изтекла годност. Около 300 души бяха ранени при мощните експлозии. Разрушени бяха повече от 300 къщи, а щети бяха нанесени на повече от 2 000 жилища и търговски обекти. 
						Около 110 работници, включително необучени жени и деца, са работили в обекта по унищожаването на боеприпасите. Все още не е ясно колко от тях са оцелели. 
						Министърът на отбраната Фатмир Медиу миналата седмица каза в интервю за “Файненшъл Таймс”, че повече от 100 000 тона боеприпаси с изтекъл срок на годност трябва да бъдат унищожени като условие за присъединяването на Албания към НАТО. Страната се надява да получи покана следващия месец. 
						След трагедията опозицията призова Медиу и премиера Сали Бериша да подадат оставка. Медиу направи това в понеделник. "Въз основа на случилото се и носейки своята лична отговорност, съобщавам, че подадох оставката си," каза той, като изрази съжаление за "смъртта на невинни хора". 
						Бериша каза, че оставката на Медиу е "акт на политическа отговорност" и отхвърли призивите самият той да подаде оставка, като обвини опонентите си, че се опитват да се възползват от трагедията, за да извлекат политическа изгода. 
						По време на пресконференция в неделя главният прокурор Ина Рама заяви, че е започнало разследване. “Разследваме в няколко посоки: от нелоялна конкуренция до престъпно деяние," каза Рама. 
						Източници от албанската полиция са заявили пред осведомителната агенция BalkanWeb, че са арестувани трима души. Михал Делийорги и Дритан Минджоли са собственикът и управителят на албанските фирми, които са били наети за унищожаването на боеприпасите. Арестуван е бил и Или Пинари, служител на министерство на отбраната. Те са обвинени, че не са спазили правилата за сигурност, свързани с управлението, съхранението и унищожаването на мунициите. 
						Бериша каза, е бил сключен договор за работа на обекта с фирма със седалище в САЩ, “Саутърн Амюнишън Инкорпорейтид”. Тя излезе с кратко изявление, в което се казва, че е била ангажирана през април 2007 г. "за обезвреждането на боеприпаси с малък калибър", но проектът е приключил през декември. 
						Посолството на САЩ в Тирана публикува комюнике, в което се казва, че "американското правителство не е помагало на министерството на отбраната при обезвреждането на боеприпасите в този конкретен склад" и че "договорът с американската компания не е бил сключен с посредничеството на американското правителство". В изявлението се изказва и дълбоко съчувствие към жертвите и техните семейства. 
						Спасителните операции продължават, като около 1 000 военни и 500 полицейски служители работят за разчистване на околността, в която има неексплодирали боеприпаси. Те не допускат жителите до домовете и търговските им обекти до обезопасяването на района.

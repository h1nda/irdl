Липсата на напредък помрачи празниците по случай независимостта на Косово
					22/02/2010
					Въпреки че обществеността се гордее с независимостта от Сърбия, икономическите и институционалните проблеми добиват застрашителни размери.
					От Линда Карадаку за Southeast European Times от Прищина -- 22/02/10
 
					 
						
Косовски албанци празнуват независимостта, развявайки знамена в Прищина на 17 февруари. [Гети Имиджис]
						Две години след едностранното отделяне на Косово от Сърбия гражданите на страната са по-загрижени за нерешените проблеми, отколкото за отбелязването на постигнатото. 
						Въпреки че младата държава беше призната от 65 страни и се присъедини към международни институции като МВФ и Световната банка, пред нея все още стоят множество икономически и други предизвикателства. 
						Според главния редактор на „Коха Диторе” Агрон Байрами хората изпитват голямо разочарование. 
						 "Мисля, че две години след обявяването на независимостта вътрешната обстановка в Косово е сложна, недоволството на преобладаващото мнозинство от гражданите нараства [поради] липсата на очаквания напредък в изграждането на държава, основаваща се на демокрацията и върховенството на закона, в Косово", каза той за SETimes. 
						 Байрами, известен с хапливите си статии, твърди, че не се вземат правилните мерки по отношение на ключови проблеми, като икономическата ситуация, корупцията и организираната престъпност. В етнически разделената северна част цари напрежение, Сърбия продължава да създава пречки, а броят на призналите страната държави не е достатъчен, посочва той. 
						"Ако към това добавим тежкото социално положение, придружено с неограничените разходи на правителството, мисля, че не е [изненадващо], че на втората годишнина от независимостта това, за което се сещаме, са липсващите успехи", каза Байрами. 
						Друг журналист, бившият главен редактор на „Зери” Бардх Хамзай, изтъква направените от страната положителни стъпки. 
						 "Към ситуацията в северната част се подхожда зряло", каза Хамзай за SETimes. "Институциите се съсредоточиха върху изпълнението на плана на Ахтисаари. Видимо беше концентрирането на усилията върху създаването на закони, както се предвижда в плана, както и върху децентрализацията." 
						Той обаче допълва, че не се вземат конкретни стъпки за борба с корупцията и организираната престъпност. "Всичко, което се прави, са изявления", заяви той. 
						Според Хамзай други наболели проблеми са неправилното управление на бюджета, проблемите в съдебната система, липсата на институционална прозрачност, натискът върху медиите, бедността и слабата външна политика. 
						От всички тези предизвикателства експертите най-често споменават икономическите. Равнището на безработица е 45 %, а десетки хиляди хора зависят от помощи от правителството. Според Световната банка преките чуждестранни инвестиции са спаднали с 45 млн. евро през 2009 г. в сравнение с предходната година. 
						 "Всяка година на пазара на труда имаме два пъти повече работна сила, отколкото икономиката може да поеме", посочва анализаторът Ибрахим Реджепи. 
						Междувременно властите твърдят, че нещата се движат в правилната посока. "Две години след независимостта за Косово може да се каже, че е страна, показала финансова стабилност, икономическа стабилност и която е източник на стабилност в региона, било то икономическа или политическа", заяви наскоро министърът на икономиката Ахмет Шала. 
						Буяр Букоши, който бе министър-председател на правителството в изгнание на Косово по времето на Милошевич, разглежда ситуацията в по-широк контекст. „Предизвикателствата пред Косово след обявяването на независимостта са много съществени,” каза той за SETimes. "Наследството от бруталното управление на Белград бе изтощено население, разрушена инфраструктура и ограбена земя. Независимостта обаче ни даде възможност да направим за себе си това, което трябва да се направи за нашите граждани.” 
						“Макар и пътят към гарантиране на благоденствието и просперитета на всички косовари да е едва започнал, ние сме направили най-важните първи крачки,” каза Букоши, добавяйки, че подкрепата на международната общност продължава да бъде от решаващо значение.

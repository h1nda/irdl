ЕС подкрепя турско-арменската пътна карта за нормализиране на двустранните отношения
					24/04/2009
					 
						БРЮКСЕЛ, Белгия -- ЕС заяви в четвъртък (23 април), че подкрепя пътната карта за нормализиране на отношенията между Турция и Армения, обявена от двете страни в сряда. Доволни сме, че виждаме напредък в нормализирането на отношенията,” заявиха в общо изявление еврокомисарят по разширяването Оли Рен и еврокомисарят по външните отношения Бенита Фереро-Валднер. Външното министерство на Азербайджан също приветства решението и изрази надежда, че то ще спомогне за решаването на спора за Нагорни Карабах.
						Пътната карта предвижда няколко стъпки за подобряване на двустранните отношения, като откриване на гранични пропускателни пунктове между двете страни, подписване на споразумения за засилване на търговския обмен и създаване на съвместна комисия от историци с участието на представители от трети страни, която да се занимае с въпроса за т.нар. арменски геноцид. Турция и Армения нямат дипломатически отношения от повече от десет години. Турция затвори границата си през 1993 г. в отговор на конфликта в Нагорни Карабах. Друг повод за разногласия е избиването на 1,5 млн. арменски цивилни от отоманските турци през 1915-1917 г., което Ереван настоява, че е било геноцид.
						Стъпките за нормализиране на турско-арменските отношения обаче предизвикаха остри реакции в Ереван. Националистическата партия Арменска революционна федерация (Дашнактсутюн) разкритикува в четвъртък споразумението за пътната карта, заявявайки, че не би трябвало да се сключва споразумение с Турция, преди тя да признае инцидентите от 1915 г. за „геноцид”. Партията заплаши да напусне управляващата коалиция в страната заради тази инициатива. Няколкостотин демонстранти изгориха турското знаме по време на традиционен марш в Ереван в памет на инцидентите от 1915 г. (Милиет, Сабах, Джумхуриет, Радикал - 24/04/09; Анадолска информационна агенция, Хюриет, АФП, Ройтерс - 23/04/09)

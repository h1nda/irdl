Министрите на външните работи на ЕС ще обсъдят кандидатурите за членство на Хърватия и Турция
					31/08/2005
					 
						ЛОНДОН, Обединено кралство -- Министрите на външните работи на ЕС ще пристигнат в Уелс в четвъртък (1 септември) на неофициална среща, на която се очаква да обсъдят започването на присъединителни преговори с Хърватия и Турция. Оли Рен, еврокомисар по разширяването, призова министрите да направят необходимото, за да могат преговорите с Анкара да започнат на 3 октомври. В отделен коментар председателят на Европейската комисия Жозе Мануел Барозу отбеляза, че нито една страна членка не е поискала отлагане на преговорите.
						Във вторник хърватският външен министър Колинда Грабар-Китарович каза пред Комисията по външни отношения на Европейския парламент, че страната й изцяло сътрудничи на трибунала на ООН за военни престъпления. Присъединителните преговори с ЕС, които първоначално трбваше да започнат през март, бяха отложени, тъй като Загреб не успя да предаде на съда важния обвиняем във военни престъпления Анте Готовина. (Файненшъл таймс - 31/08/05, ДПА, Eupolitix, TurkishPress.com, Газета виборча, EU Observer, ХИНА, EU Politix - 30/08/05)

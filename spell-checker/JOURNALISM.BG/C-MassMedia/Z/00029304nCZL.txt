Ляич е убеден, че Белград ще арестува Младич тази година
					15/02/2009
					 
						БЕЛГРАД, Сърбия -- Ръководителят на Националния съвет на Сърбия за сътрудничество с Хагския трибунал за военни престъпления Расим Ляич заяви за "Блиц" в събота (14 февруари), че ще бъде голяма изненада, ако местните власти не успеят да арестуват военновременния босненски сръбски командир Ратко Младич до края на тази година. Той подчерта, че съществуват още повече основания за оптимизъм сега, отколкото преди няколко месеца. Освен това Ляич е убеден, че Белград ще арестува не само Младич, но също и другия укриващ се от правосъдието военнопрестъпник Горан Хаджич. Той обясни оптимизма си с "отличното сътрудничество" между гражданите и военните и с информацията, с която властите разполагат в момента. Според Ляич, информацията за Младич се увеличава.
						Други новини - Правителството няма да се откаже от плана си да представи молба за това страната да получи статут на официален кандидат за членство в ЕС тази година, заяви в петък външният министър Вук Йеремич. Той направи това изявление, след като еврокомисарят по разширяването Оли Рен заяви, че не съветва Сърбия да подава молба за членство тази година. (Блиц, Бета, Б92 - 14/02/09, Глас Сърбие, Eмпортал - 13/02/09)

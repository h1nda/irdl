Македония има ново правителство, а ДСИ използва войнствена риторика
					28/08/2006
					Премиерът Никола Груевски представи планове за засилване на икономиката; предшественикът му го критикува, че е изключил Демократичния съюз за интеграция от новото правителство. 
					От Зоран Николовски за Southeast European Times от Скопие - 28/08/06
 
					 
						
Парламентът одобри новото правителство в събота (26 август). [Томислав Георгиев]
						Македонските депутати одобриха състава на новото правителство около полунощ в събота (26 август). То включва ВМРО-ДПМНЕ, Демократичната партия на албанците (ДПА), Новата социалдемократическа партия (НСДП) и няколко малки партии с по един или двама депутати. 
						Най-силно впечатление направи фактът, че извън правителството остана Демократичният съюз за интеграция (ДСИ), партията на етническите албанци, която спечели повече места в парламента от ДПА. Премиерът Никола Груевски преговаря с представители на ДСИ няколко дни, но без резултат. 
						Груевски отхвърли обвиненията на ДСИ, че изключването на партията от правителството е нарушение на Охридското рамково споразумение, като заяви, че задълженията по споразумението са изпълнени чрез включването на ДПА. Междувременно посланиците на САЩ и ЕС призоваха ДСИ да бъде конструктивна опозиция. Президентът Бранко Цървенковски зае подобна позиция. 
						През последните седмици ДСИ организира протести и блокира пътища, когато стана ясно, че Груевски сформира правителство без участието на партията, ръководена от Али Ахмети. 
						Въпросът излезе на преден план към края на миналата седмица. Докато парламентът заседаваше, за да одобри новото правителство, ДСИ организира масови демонстрации. Докато Груевски представяше плановете си пред парламента, Ахмети правеше войнствени изказвания пред протестиращите. 
						"Груевски ще има проблеми, защото не уважава волята на албанците и защото ги унижава. Ние сме господари на собственото си бъдеще, а не наематели в тази държава. Вече казах, че ако не сме в правителството, той ще си има работа с нас," е казал Ахмети пред няколко хиляди демонстранти, според "Дневник" и "
Утрински Весник". 
						Ахмети изрично подчерта, че не признава новия кабинет. Депутатите от ДСИ и коалиционният му партньор, ПДП, не присъстваха на заседанието, на което законодателите одобриха правителството. 
						Като разкритикува бойкота, заместник-председателят на ДПА Мендух Тачи каза, че партията на Ахмети няма кураж да влезе в парламента и да излага аргументите си там. 
						Междувременно лидерът на СДСМ и бивш премиер Владо Бучковски и бившият финансов министър Никола Поповски изразиха тревогата си от отсъствието на ДСИ от правителството. Бучковски предупреди Груевски особено да внимава за сигурността и добрите междуетнически отношения, които са основата на стабилността в Македония и предпоставка за икономическа стабилизация.

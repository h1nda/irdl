Представителят на България в "Евровизия" има "мисия"
					06/04/2010
					Наричат го Миро и той се надява да поеме "отговорността" за представянето на страната си докрай през май в Осло.
					От Светла Димитрова за Southeast European Times от София -- 06/04/10
 
					 
						
Мирослав Костадинов, на 34 г., храни големи надежди за победа в тазгодишния песенен конкурс "Евровизия" в Осло. [Евровизия]
						Мирослав Костадинов, по-известен с артистичния си псевдоним Миро, ще представлява България на песенния конкурс "Евровизия 2010" в Осло със своята песен "Aнгел си ти" . 
						"Българите се нуждаят от победи", за да повдигнат националното си самочувствие, казва певецът и композитор на песни. 
						 След спорния избор за конкурса през 2009 г. системата за подбор бе заменена с друга, организирана от Българската национална телевизия (БНТ). По новите правила комисия от 51 музикални експерти бе призована да избере представител на страната за конкурса в Осло. Миро спечели номинацията, като получи десет гласа. 
						
						 "Това е отговорност, която човек трябва да приеме," каза той след обявяването на резултатите. 
						В началото на февруари Миро представи петте песни -- написани специално за него -- от които гласуващите направиха своя избор. Последното състезание, състояло се на 28 февруари, бе предавано на живо както по БНТ, така и от Българското национално радио. 
						Близо половината от зрителите гласуваха за "Ангел си ти", а подгласникът му остана далеч назад с над 20 % по-малко гласове. 
						Изтъкнатият хореограф Венол Кинг, който е работил със звезди като Майкъл Джексън, Принс и Тина Търнър, бе в София през март, за да помогне на Миро да се подготви за Осло. 
						Очаква се тазгодишният конкурс да привлече участници от 39 страни, включително петте -- Великобритания, Франция, Германия, Норвегия и Испания -- които вече са се класирали за финалите на 29 май. 
						Миро трябва да се представи на полуфиналния тур в залата с 23 000 места "Теленор Арена" в Осло на 27 май. 
						Той започва музикалната си кариера през 1993 г. и печели няколко награди до 1999 г., когато се среща с певицата Галина Курдова с артистичен псевдоним Галя. Двамата сформират нашумелия дует "КариЗма". До 2007 г. "КариЗма" е една от най-популярните музикални формации в България.

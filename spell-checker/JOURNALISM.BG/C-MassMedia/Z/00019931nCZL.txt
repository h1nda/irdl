Мироподдържащите мисии са приоритет за Македония
					13/09/2006
					 
						СКОПИЕ, Македония -- Участието в международни мироподдържащи мисии ще бъде приоритет в осмия План за действие за членство на Македония в НАТО, каза във вторник (12 септември) министърът на отбраната Лазар Еленовски. Новото правителство се надява да докаже на НАТО, че след 11 години в програмата "Партньорство за мир" Македония е готова да се присъедини към Алианса, каза той. 
						Други новини -- Във вторник Държавната комисия за борба с корупцията реши, че в две скорошни назначения не е налице непотизъм. Братовчед на премиера Никола Груевски бе номиниран за ръководител на Службата за сигурност и контраразузнаване, а съпругът на вицепремиера Габриела Коневска-Трайковска е новият началник на Агенцията по публичните приходи. 
						Също във вторник Груевски бе в Брюксел, където се срещна с еврокомисаря по разширяването Оли Рен. Рен увери Груевски, че Европейската комисия е удовлетворена от напредъка, постигнат от Македония досега, и приветства ангажимента на новото правителство за продължаване на реформите, свързани с членството в ЕС. По-късно през деня Груевски се срещна с генералния секретар на НАТО Яп де Хоп Схефер, който му е казал, че НАТО ще отправи окуражително послание към Македония по време на срещата на високо равнище през ноември в Рига. (Вечер - 13/09/06; MИA, Макфакс, A1 TВ, Телма ТВ - 12/09/06)

Албанският външен министър Баша бе официално обвинен в злоупотреба с власт
					11/12/2008
					 
						ТИРАНА, Албания -- В сряда (10 декември) главната прокуратура публикува обвинителния акт срещу външния министър Лулзим Баша, след разследване по подозрения в корупция по сделка от 2006 г. за построяването на част от автомагистралата Дуръс-Кукеш. Баша е обвинен в злоупотреба с власт в процеса на подбор на участниците в търга и в преговорите с победилата компания. Прокуратурата твърди, че американско-турската компания "Бехтел-Енка" е незаконно избрана за построяването на най-скъпата част от автомагистралата, което е довело до загуба от 114 милиона евро за държавата. Баша, който бе министър на транспорта по това време, твърди, че е невинен и че обвиненията са политически мотивирани. 
						Други новини от сряда -- Полицията арестува 11 души по обвинения, свързани с корупционна схема в Регионалната служба за автомобилен транспорт в Тирана. Властите заявиха, че служителите са взимали подкупи в замяна на уреждане на регистрацията на автомобили и издаване на фалшиви свидетелства за правоуправлеие. (Шкип, Газета Шкиптаре, Тема - 11/12/08; Гласът на Америка, Топ Ченъл - 10/12/08)

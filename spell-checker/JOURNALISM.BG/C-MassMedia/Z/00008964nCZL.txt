Дел Понте каза, че Трибуналът ще предяви обвинения по дело, свързано с Македония
06/11/2003
Главният прокурор на Хагския трибунал каза, че до края на годината съдът ще предяви обвинения по дело, свързано с конфликта в Македония през 2001 г.
От Мария Лазарова за Southeast European Times от Скопие - 06/11/03
 
 
Главният прокурор на Хагския трибунал, Карла дел Понте, каза, че е възможно до края на годината да бъдат предявени обвинения по едно от двете дела за военни престъпления, извършени по време на конфликта през 2001 г. Дел Понте говори в Лондон на 23 октомври. Тя не спомена подробности, като посочи, че няма да съобщава подробности, за да не попречи на разследването.
Главната прокуратура на Македония също не предостави информация. "Нямам никаква информация по тези случаи, с изключение на това, че миналата пролет дел Понте каза, че разследването ще приключи до края на годината", каза главният прокурор на Македония Александър Пърчевски.
Министърът на вътрешните работи Хари Костов също каза, че няма информация по случая.
Заместникът на дел Понте, Греъм Блюит, посети Скопие преди почти една година и каза, че Хага провежда разследване по две от петте дела, заведени от съда. Блюит обяви, че разследването ще приключи за 12 месеца и посочи, че то е съсредоточено върху водещи фигури както от "Армията за национално освобождение" (АНО), така и от македонските сили за сигурност.
Преди близо една година македонският съд предаде на Хагския трибунал пет дела, свързани с полицейски действия в село Люботен, лидери на АНО, затваряне на язовир, измъчване на работници и твърдения за наличие на масов гроб. Според твърдения на местни жители македонските сили за сигурност са убили десет цивилни лица в село Люботен. В случая с язовира шлюзовете на язовир "Липково" били затворени в продължение на няколко седмици и жителите на град Куманово били лишени от питейна вода. Случаят с мъченията е свързан с работници от строителната компания "Маврово", които били отвлечени, измъчвани и освободени. Смята се, че твърденията за наличие на масов гроб в село Непростено са свързани с отвличането на 12 етнически македонци от района на Тетово, които още не са открити.
Според статута на трибунала Съдийският съвет взима окончателното решение по предявяване на обвинения. Съветът решава и дали обвиненията ще бъдат обявени публично или ще бъдат запазени в тайна. На практика, след като трибуналът предяви обвинения, той уведомява властите на съответната страна, в този случай - Македония. Тъй като трибуналът не разполага със своя собствена полиция, арестуването на лицата, посочени в обвинителния акт, трябва да бъде извършено от македонската полиция.
Ако властите не изпълнят искането на трибунала за арестуване и екстрадиране на обвиняемото лице или лица, трибуналът публикува имената на тези лица и издава заповед за арест.

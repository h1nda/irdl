И Косово и сръбската демокрация имат проблеми
					23/04/2007
					Решаването на косовския проблем затъна в дипломатически усложнения, докато вътрешната политика в Сърбия е в задънена улица, обяснява кореспондентът на Southeast European Times Игор Йованович.
					От Игор Йованович за Southeast European Times в Белград – 23/04/07
 
					 
						
Съветът за сигурност на ООН обсъди на свое заседание в началото на този месец бъдещето на Косово. [Гети Имиджис]
						Сръбските власти предприеха дипломатически усилия за отхвърляне на плана за определяне на статута на Косово, предложен от специалния пратеник на ООН Марти Ахтисаари. Апелирайки към няколко страни, които все още не са взели решение, Белград се надява да получи подкрепа в Съвета за сигурност, настоявайки за продължаване на преговорите и за определянето на нов преговарящ. 
						Сръбският премиер Воислав Кощуница и президентът Борис Тадич продължават да твърдят, че суверенно Косово е неприемлив вариант за тях. Те отхвърлиха плана на Ахтисаари, който би проправил пътя за независимостта на Косово под надзора на международната общност. Междувременно албанската страна подкрепи плана. 
						Най-явният съюзник на Белград е Русия, която поддържа, че проблемът на Косово не трябва да се решава прибързано и че всяко решение трябва да бъде приемливо и за двете страни. Позицията на Москва даде възможност и време на Сърбия да се опита да си осигури допълнителна подкрепа. 
						Вук Йеремич, съветник на Тадич, заяви, че дипломатическите действия трябва да се съсредоточат главно върху онези страни-членки на Съвета за сигурност на ООН, които са изразили несигурност. Съветникът на Кощуница Владета Янкович назовава специално Словакия и Индонезия и добавя, че Белград "също трябва да разчита на" Конго, Гана и Южна Африка. Миналата седмица външният министър Вук Драшкович отлетя за Претория, за да лобира пред високопоставени лица там, влючително и пред президента Табо Мбеки. 
						Политическите анализатори дават различни оценки на перспективите. Според Душан Янич, заседанието на Съвета за сигурност на 3 април е осигурило на Сърбия "повече време и пространство за нови ходове, за да може Сърбия да укрепи държавното си и национално присъствие в Косово и сръбската позиция в провинцията". 
						 Друг коментатор обаче, Ненад Джуржевич, смята, че Белград ще може да започне нови преговори само ако предложи някоя нова конкретна стратегия за Косово, която да бъде приемлива за международната общност. 
						Бившият сръбски външен министър Горан Свиланович, сега служител в Пакта за стабилност, заяви за осведомителната агенция "Танюг", че Белград може да призове за "продължаване на преговорите с краен срок", като целта ще бъде разделяне на провинцията. 
						
Сръбският премиер Воислав Кощуница (вляво) и сръбският президент Борис Тадич заявиха, че независимо Косово е "неприемливо" за Сърбия. [Гети Имиджис]
						Според него преговорите ще продължат от три до шест месеца. В сътрудничество с Прищина и с Контактната група в Северно Косово ще бъде създадена сръбска област, и че тази област впоследствие ще обяви независимост. След това Белград ще се съгласи останалата част от Косово да придобие независимост от Сърбия. 
						Контактната група обаче твърди, че разделянето на Косово не е една от възможностите, а Прищина също отхвърли идеята. Във всеки случай анализаторите смятат, че подобно предложение може да донесе допълнителни неприятности за Белград. Риза Халими, представителка на етническите албанци в Южна Сърбия и единствен албански представител в сръбския парламент, заяви на 3 април, че нейната избирателен район може да настоява да се присъедини към Косово, ако провинцията бъде разделена. 
						Албанците съставляват мнозинство в общините Прешево и Буяновац, близо до границата с Косово. В референдум, проведен през 1992 г. албанците от тези общини заявиха, че желаят да се присъединят към Косово и нарекоха тяхната територия Източно Косово. 
						Нито сръбското правителство, нито международната общност признават референдума за валиден. Понастоящем ръководителите в Белград се опитват да привлекат албанци от двете общини в политическия живот на Сърбия. 
						Политическият живот обаче е засенчен от Косово. Изминаха повече от 12 седмици от общите избори, а страната все още няма ново правителство. Демократическият блок не само е раздробен и очевидно неспособен да постигне коалиционно споразумение, но и е изправен пред силен натиск от страна на ултранационалистическите радикали. Последните дадоха ясно да се разбере, че възнамеряват да се възползват от всяка слабост, проявена по отношение на Косово. 
						Радикалният лидер Томислав Николич не скрива намерението на своята партия да предприеме "втори 5 октомври" по отношение на Косово. Това бе датата, когато стотици хиляди демонстранти щурмуваха държавните институции и свалиха режима на Слободан Милошевич, част от които бяха и радикалите.. 
						 "Ние [радикалите] казваме да, ние можем да го направим," заявява Николич. "Никой няма да си остане вкъщи, когато се решава проблема с Косово." 
						Радикалите, чийто лидер Воислав Шешел предстои да бъде съден от трибунала в Хага, са най-силната партия в Сърбия с около един милион гласове, спечелени на общите избори на 21 януари. Оттогава, неуспехът на демократическите партии да постигнат споразумение изглежда сплотиха още повече радикалите. Анализатори на общественото мнение като Винко Джурич от агенция Ипрес твърдят, че демократическите партии ще загубят, ако се проведат нови избори. Някои предупреждават, че радикалите могат дори да вземат достатъчно гласове, за да съставят правителство. 
						 Изправени пред опасността отдясно, демократическите партии нямат голям избор, освен да приемат твърда позиция по отношение на бъдещето на провинцията. Изявлението на Кощуница от 27 март, направено по националната телевизия беше красноречиво. "Вето от страна на Русия в Съвета за сигурност по отношение на плана на Ахтисаари за разделяне на Сърбия, за безмилостно преразделяне на държавните ни граници и вето на Русия върху бруталното отнемане на 15 % от сръбската територия е в най-дълбок смисъл историческо за Сърбия и нейния народ", заяви той. 
						Тази нагласа предизвика яростна критика от коалицията около Либералдемократите на Чедомир Йованович, единствената партия в сръбския парламент, която лансира идеята за приемане на потенциална независимост на Косово от Белград. Един от коалиционните лидери Милан Протич, обвини Кощуница, че превръща Сърбия в "руска колония и я отдалечава от евроатлантическата интеграция". 
						 Според сръбската конституция до 15 май трябва да се сформира ново правителство, когато ще изтече тримесечния срок. Ако не се постигне споразумение, сърбите отново ще трябва да гласуват. Тадич заяви, че преговорите за коалиция ще се водят усилено от този месец, макар че той не можа да осветли перспективите. Сръбската политика е обвързана с проблема на Косово, докато проблемът на Косово е обвързан с усложненията, частично предизвикани и от сръбската политика. Резултатът и в двата случая е: забавяне.

Проблемите с границите на Косово не могат да бъдат решени частично
		28/06/2010
		Частите на ЮЛЕКС все още контролират границите между Сърбия и Косово и това създава проблеми за трансрегионалната борба срещу престъпността, заяви директорът на граничната полиция на Косово Шабан Гуда за SETimes.
		От Линда Карадаку за Southeast European Times от Прищина -- 28/06/10
 
		 
			
КГП пое контрола над граничните пунктове от КФОР. [Гети Имиджис]
			Според директора на Косовската гранична полиция (КГП) Шабан Гуда органът е решен да изпълнява задълженията си да наблюдава и контролира границите със съседните държави. 
			Кореспондентът на SETimes Линда Карадаку разговаря с Гуда за най-проблемните участъци от границата със Сърбия, държава, която не признава Косово и смята неговите граници за административни. 
			
				SETimes: Коя част от границата се контролира от КГП? 
			
				Шабан Гуда: КГП отговаря за всички гранични пунктове с изключение на Ярине и Берняк (Сърбия), където полицията на ЮЛЕКС все още има правомощия. 
			От 28 април КГП получи мандат да контролира границата на Косово с Албания, която е дълга 113,55 км, а КФОР запази контрола върху останалата част. Общата дължина на границите на Косово е 743,55 км. 
			Обстановката в контролираните от КГП гранични участъци е спокойна, но съществува известна трансгранична престъпност. 
			
				SETimes: Какви трансгранични споразумения сте постигнали до този момент? 
			
Гуда: Имаме споразумение за трансгранично полицейско сътрудничество с Албания и работим по последните детайли на споразумението за полицейско сътрудничество с Македония. 
			
				SETimes: Какво ще кажете за сътрудничеството със съседните държави за борба с контрабандата и организираната престъпност? 
			
				Гуда: С всички съседни държави поддържаме добро сътрудничество в борбата с трансграничната престъпност. Най-проблемната част е границата със Сърбия, защото там нямаме сътрудничество. Без такова сътрудничество не може да се води борба срещу трансграничната престъпност. 
			
				SETimes: Каква е ситуацията на границата между Косово и Сърбия в двата основни гранични пункта в Мердаре и в северната част на Косово? 
			
				Гуда: Като изключим двата гранични пункта в Ярине и Берняк – всички стандарти за граничен контрол се прилагат на контролно-пропускателния пункт в Мердаре, който е под контрола на КГП. 
			По северната част на границата има много проблеми, като например нелегално преминаване на границата, контрабанда на стоки и безконтролно навлизане в граничната зона. 
			
				SETimes: Гражданите на Косово, които живеят в близост до границата с Черна гора, протестираха срещу обозначаването на границата. До каква степен те оказват влияние върху работата на КГП? 
			
				Гуда: Един от основните елементи, които са необходими за контрола и наблюдението на границата, е обозначаването на границите със съседни държави. Този проблем не съществуваше с Албания, той не съществува и с Македония, но все още имаме проблем с част от границата с Черна гора и Сърбия. 
			
				SETimes: Как според вас може да бъде решен проблемът с контрола над границата със Сърбия в северната част на Косово? 
			
				Гуда: Въпросът за контрола и наблюдението на границата в северната част на Косово е свързан с общата ситуация със сигурността там. Частично решение не може да има.

Македония ще започне програмата за доброволно разоръжаване през ноември
24/07/2003
 
СКОПИЕ, Македония -- Програмата на правителството за доброволно събиране на оръжията ще започне на 1 ноември, съобщиха от координационната комисия по разоръжаването в сряда (23 юли). Шестседмичният проект ще бъде предшестван от блиц-кампания в медиите, в която ще бъдат подробно разяснени на обществото усилията на правителството. Според някои съобщения международната общност е препоръчала кампанията да бъде отложена за пролетта. Представители на министерството на вътрешните работи и на местните власти ще контролират събирането на оръжията. Армията ще унищожи предадените оръжия.
В други новини от сряда, Македония и Европейската комисия подписаха споразумение за помощ от 28.5 млн. евро по линия на програмата за възстановяване, развитие и стабилизация към ЕС. Представители на македонското правителство също съобщиха, че преговорите с ЕС за прилагане на споразумението за стабилизация и асоцииране ще започнат в петък в Брюксел. (Дневник - 24/07/03; MИA, Македонско радио - 23/07/03)

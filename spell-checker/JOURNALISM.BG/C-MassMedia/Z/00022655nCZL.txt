Генералният секретар на ООН призова за помирение в БиХ 
					23/05/2007
					 
						НЮ ЙОРК, Съединени щати -- Председателят на председателството на Босна и Херцеговина (БиХ) Небойша Радманович и босненският представител в председателството Харис Силайджич се срещнаха във вторник (22 май) в Ню Йорк с генералния секретар на ООН Бан Ки Мун и с председателя на Общото събрание Хая Рашид ал Халифа. Бан подчерта, че националното помирение между трите етнически общости е от основно значение за напредъка в БиХ. Той призова още за осъществяване на важните реформи в полицията, публичната администрация и националното радио и телевизия. Радманович и Силайджич отново подчертаха ангажимента на своята страна към глобалната коалиция срещу тероризма, както и към укрепването на демократичните институции. 
						Силайджич ще се срещне в сряда във Вашингтон с премиера на Република Сръбска Милорад Додик в опит за преодоляване на застоя във важните реформи. Американският помощник държавен секретар Даниел Фрийд и заместник-секретарят по политическите въпроси Никълъс Бърнс ще присъстват на срещата. 
						Други новини -- Върховният представител в БиХ Кристиан Шварц-Шилинг отправи във вторник публично предупреждение към няколко политици в БиХ, които според него са виновни за провала в сформирането на ново местно правителство в кантоните Централна Босна и Херцеговина-Неретва. Шварц-Шилинг каза, че подобно поведение е "възмутителна загуба на време и предаване на доверието на избирателите". Изборите се проведоха преди осем месеца. (Независне Новине, Дневни Аваз - 23/05/07; Фена, РТРС, Уебсайт на СВП - 22/05/07)

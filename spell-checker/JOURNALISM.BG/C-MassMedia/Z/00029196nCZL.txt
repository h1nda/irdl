Гръцкият външен министър Бакоянис: "Непризнаването на Косово не ограничава сътрудничеството ни"
					04/02/2009
					 
						ПРИЩИНА, Косово -- Гръцкият външен министър Дора Бакоянис посети Прищина във вторник (3 февруари) и каза, че въпреки че Атина все още не желае да признае независимостта на Косово, тя е твърдо ангажирана с поддържането на мира и стабилността в региона. "Всяка страна взема решение за признаването на друга държава въз основа на своите интереси и в името на стабилността", каза Бакоянис след среща с президента Фатмир Сейдиу и министър-председателя Хашим Тачи. Бакоянис посети Косово в качеството си на настоящ председател на ОССЕ.
						Междувременно Тачи каза за германски вестник, че е време за Сърбия да се извини на народа на Косово. Местните медии съобщиха в сряда, че Тачи е казал за "Франкфуртер Рундшау", че името на Сърбия се свързва с геноцида в Косово. Той е подчертал, че "териториалната цялост на Косово е ненарушима" и че бъдещето на Митровица е бъдещето на Косово.
						Във вторник сръбският президент Борис Тадич каза, че е готов да обсъди въпросите за качеството на живота, "които засягат не само албанците, но също и сърбите и другите неалбански малцинства, живеещи в Косово". Тадич заяви по време на церемония по случай 19-ата годишнина на неговата управляваща Демократическа партия: "Сърбия не желае нищо лошо на албанците; ние искаме дълготрайни и добри отношения ..., но те трябва да бъдат изградени по такъв начин, че да не накърняват държавните интереси на Сърбия и целостта на нашата страна." (Зери, Коха Диторе, Експрес, Косова Сот, Лайм - 04/02/09; РТК, Кохавижън, Б92, Бета, Синхуа - 03/02/09)

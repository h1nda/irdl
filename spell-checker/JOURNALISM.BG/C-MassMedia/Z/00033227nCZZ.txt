Бизнес: България се приближава към общата валута на ЕС
					29/01/2010
					В България тече подготовката за присъединяването към европейския Механизъм на обменните курсове II и еврозоната. Още в деловите новини: Европейската инвестиционна банка одобри заем за Сърбия; Румъния планира да предостави 100 млн. евро помощ на Молдова.
					 
						
						
						Българското правителство прие в сряда (27 януари) програма за сближаване за периода 2009–2012 г., за да подготви страната за присъединяване към европейския Механизъм на обменните курсове II (МОК II) и еврозоната. Програмата е насочена към подобряване на ефективността на БВП, балансиране на бюджета и стабилизиране на държавния дълг. Европейската комисия ще направи оценка на програмата до края на април, преди да започне преговорите за присъединяване към МОК II. 
						*** 
						Европейската инвестиционна банка одобри кредитни линии в размер на 45 млн. евро, които ще бъдат отпускани на малки предприятия в Сърбия, на местните управи и за капиталови проекти. Кредитните линии ще се управляват от „Ерсте Банк Нови Сад” (25 млн. евро) и Ка Бе Се (20 млн. евро). 
						*** 
						
						Румънското правителство ще предостави 100 млн. евро финансова помощ на Молдова, съобщи в сряда (27 януари) президентът Траян Бъсеску. В момента той е на официално посещение в Молдова, което има за цел да бъдат проучени възможностите за разширяване на икономическите отношения. Част от финансовата помощ ще бъде използвана за проекти в областта на инфраструктурата и образованието. Средствата ще бъдат предоставени от 2010 до 2013 г. 
						*** 
						Еврокомисарят по регионалното развитие Павел Самецки призова хърватските власти да ускорят подготовката за по-доброто усвояване на средствата, които страната ще получи от ЕС, след като се присъедини към блока. Самецки заяви в Загреб във вторник (26 януари), че през 2012 и 2013 г. Хърватия може да очаква около 2,2 млрд. евро съгласно финансов пакет за страната, който се обсъжда. 
						*** 
						
						Турското правителство реши да не участва в Световния икономически форум в Давос, Швейцария, който завършва в неделя (31 януари). Решението беше взето след политическия и дипломатически скандал между турския премиер Реджеп Тайип Ердоган и израелския президент Шимон Перес на срещата на високо равнище миналата година. 
						*** 
						Проверка на албански застрахователни компании разкри, че пазарът е бил засегнат от световната финансова криза през 2009 г. Ръстът на пазара през миналата година е бил само 11 %, много по-малко от предишните две години, когато беше регистрирано 30-процентно увеличение. 
						
						(Различни източници – 22/01/10-29/01/10)

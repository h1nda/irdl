Регионалната интеграция може да помогне за присъединяването към ЕС, се казва в доклад
					11/06/2008
					За западнобалканските държави засилената регионална интеграция може да послужи като основа за постигането на евентуалната цел за членство в ЕС, се казва в публикуван във вторник доклад на Световната банка.
					(МИА - 11/06/08; Световна банка - 10/06/08)
 
					 
						
"Надяваме се, че представената в доклада силна икономическа обосновка на засилената интеграция на Западните Балкани ще мотивира подобряването на регионалната стабилност," заяви Санджай Катхурия, водещ икономист на Световната банка и основен автор на доклада. [Световна банка]
						Западнобалканските държави могат да постигнат по-бърз напредък в присъединяването си към ЕС, като задълбочат вътрешнорегионалната интеграция, твърди Световната банка в публикуван във вторник (10 юни) доклад.
						 Предвид тяхната географска и културна близост и други характерни черти, западнобалканските държави са особено подходящи за регионална интеграция, смята Световната банка.
						Албания, Босна и Херцеговина, Хърватия, Косово, Македония, Черна гора и Сърбия са на различни етапи от процеса на присъединяване към ЕС. Хърватия започна своите преговори за членство със Съюза през 2005 г. и може да стане 28-ият пълноправен член на блока през 2010 г. Македония, която също е официална кандидатка за ЕС, се надява до края на тази година да получи начална дата за своите преговори за присъединяване.
						Албания, Черна гора и Сърбия подписаха Споразумение за стабилизация и асоцииране (ССА) със Съюза, като така направиха първата сериозна стъпка към евентуално членството. Очаква се Босна и Херцеговина (БиХ) да подпише ССА на 16 юни, а започването на процеса за Косово зависи от решаването на въпроса за статута на страната.
						Според Световната банка западнобалканските държави трябва да се стремят към вътрешнорегионална интеграция, тъй като за повечето от тях до присъединяването има още време.
						"Междувременно регионалната интеграция може да помогне за осигуряването на преки чуждестранни инвестиции (ПЧИ) и износ и така да подобри перспективите за устойчив растеж," се казва в доклада. "Също така, тъй като до голяма степен най-добрият начин за провеждане на процеса на регионална интеграция е чрез ускоряване на приемането на съответните достижения на правото на ЕС, фактически тя може да съкрати периода до присъединяването."
						Всички западнобалкански държави са членки на споразумението ЦЕФТА от 2006 г., което либерализира вътрешнорегионалната търговия. За страните, подписали ССА, обаче определящи за търговските им отношения с ЕС са тези споразумения.
						За държавите, които все още не са направили тази стъпка, ЕС е одобрил търговски отстъпки в много области чрез така наречените "автономни търговски мерки до 2010 г." 
						Задълбочената интеграция на държавите от ЦЕФТА, включително установяването на единно управление на гранично-пропускателните пунктове, ще допринесе за развитието на по-широк пазар и по-високо качество на услугите, като така ще помогне за привличането на силно необходимите за региона ПЧИ, посочва Световната банка.
						С изключение на Македония, годишният растеж във всички западнобалкански държави през последните десет години е над 5 %, отбелязва банката, като добавя, че дори темпът на растеж на Македония се е увеличил след 2003 г.
						Сега обаче регионът се изправя пред предизвикателствата на променящата се международна и вътрешна конюнктура, с по-малко търговски преференции и растяща конкуренция при износа.
						"За да намалят все още високото ниво на бедността и да работят за присъединяване към ЕС, западнобалканските държави трябва да подобрят - и след това да поддържат - своя икономически растеж", се казва в доклада.
						Освен другите мерки, банката призовава политиците да се съсредоточат върху развитието на човешкия капитал и да предприемат действия за избягване на недостиг на енергия. Тя също така призовава за намаляването на цените на телекомуникационните услуги.

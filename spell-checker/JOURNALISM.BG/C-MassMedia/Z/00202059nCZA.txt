Докладът на Инцко предизвика гневни реакции в БиХ
					17/11/2011
					Осъдителен доклад за ситуацията в БиХ накара много политици да обвинят международната общност - и особено СВП - но анализаторите казват, че лидерите на БиХ също трябва да поемат отговорност.
					От Лиляна Ковачевич за Southeast European Times от Баня Лука – 17/11/11
 
					 
						
Върховният представител Валентин Инцко. [Ройтерс]
						Анализаторите са почти единодушни, че докладът на върховния представител Валентин Инцко, представен в сряда (15 ноември) пред Съвета за сигурност на ООН, е отражение на реалната ситуация в Босна и Херцеговина (БиХ). 
						В доклада се казва, че БиХ е изпаднала в стагнация, защото шестте най-големи политически лидери не са сформирали правителство на държавно равнище повече от година след последните избори. 
						В доклада също се предупреждава, че властите в Република Сръбска (РС), както някои и от другата автономна област, ФБиХ - продължават да си служат с провокаторска националистическа реторика, докато двете хърватски партии с абревиатура ХДС продължават да настояват за сформиране на трета автономна област, както стана видно от срещата на Хърватския народен съвет. 
						Според доклада основните виновници за ситуацията в БиХ са властите в РС, които пречат на работата на държавните институции чрез обединени правни и политически действия. В доклада се казва, че като заплашват да проведат референдум за независимост, властите в РС поставят под въпрос компетентността на държавата, нейните закони, авторитета на СВП и съответните резолюции на Съвета за сигурност на ОНН. 
						 Инцко предупреди също, че РС пречи за вземането на окончателното решение за окръг Бръчко. 
						 Както се очакваше, властите в РС и представителите на двете партии ХДС бяха възмутени. 
						Президентът на РС Милорад Додик нарече обвиненията срещу РС "повърхностни и неоснователни". 
						Той изпрати писмо до Съвета за сигурност на ООН, обвинявайки Инцко в преувеличаване на ситуацията, за да поддържа сред международните кръгове впечатлението, че СВП трябва да остане в БиХ. 
						Представителите на двете партии ХДС нарекоха доклада предубеден, хвърляйки вината за сегашната ситуация върху самия Инцко, защото той наложил правителството на ФБиХ, което според тях е нелегитимно. 
						 "Както се очакваше, докладът на Инцко се оспорва най-вече в РС, защото управляващата структура в автономната област не вижда своя дял от отговорността за състоянието, в което се намира БиХ. Възниква обаче въпросът относно отговорността на международната общност и на самата СВП, които, бездействайки цяла година, допринесоха за тази ситуация," каза анализаторът Таня Топич за SETimes. 
						Топич каза, че очаква управляващият елит в РС да продължи да използва референдума като инструмент за отправяне на заплахи и изнудване, независимо дали възнамерява да го проведе, или не.
						"Отрицателните оценки в доклада не са изненадващи, при положение че БиХ е в застой от години," каза преподавателката от Университета в Мостар Милана Вего за SETimes. 
						Недоволството на хърватските партии е донякъде оправдано, каза Вего, защото след последните избори Инцко помогна за сформирането на правителство във ФБиХ, от което двете партии ХДС бяха изключени. Двете партии твърдят, че са получили легитимност като автентични представители на хърватите в БиХ чрез урните с бюлетини. 
						Професорът по политология в Сараевския университет Нерзук Чурак обаче смята обвиненията, че Инцко симпатизира на определени партии в БиХ, за безпочвени. 
						"Крайно време е всички елити в БиХ да се вгледат в проблемите, които върховният представител цитира в своя доклад, вместо да ги отричат като разглезени деца," каза Чурак за SETimes. 
						 Той обаче предупреждава, че международната общност до голяма степен е допринесла за агонията на страната заради пасивното си отношение към БиХ. 
						"БиХ е структурирана по такъв начин, че не може да функционира успешно без външен натиск," каза той. В изказване за SETimes бившият президент на РС Драган Чавич заяви, че ключът за решаването на проблемите на БиХ не е в ръцете на международната общност, а в собствените й граждани, които биха могли да променят нещата чрез избори. 
						"Понастоящем имаме върховен представител, който не може да поеме никаква отговорност, защото не прави нищо, докато в същото време СВП е станала алиби за оправдание на бездействието на вътрешния политически елит," каза Чавич.

Белград и Прищина отхвърлят появили се в медиите предложения за Косово 
					31/10/2007
					Два възможни сценария за решение за статута бяха разпространени в медиите през последните няколко дни, предизвиквайки бурни реакции от страна на Белград и Прищина.
					(Блиц - 31/10/07; Бета, Б92, Танюг, MИA, БМРР, ЮНМИК Медиа Рипортинг, Сръбско правителство - 30/10/07; Мисия на САЩ в Прищина, БМРР - 29/10/07)
 
					 
						
Резолюция 1244 на Съвета за сигурност на ООН не предоставя възможност за използване на Берлинското споразумение като база за определяне на статута на Косово, каза сръбският премиер Воислав Кощуница. [Гети Имиджис]
						Сръбският премиер Воислав Кощуница отхвърли във вторник (30 октомври) възможността да се използва договор, подписан от Източна и Западна Германия преди 35 години, като модел за определяне на статута на Косово. 
						"Ако представителят на ЕС в "тройката" Волфганг Ишингер предложи на срещата на 5 ноември бъдещата организация на Косово да се базира на отношения, които в миналото са съществували между двете германски държави, трябва да е ясно, че Сърбия ще отхвърли решително това предложение," се казва в декларация на канцеларията на премиера. 
						Сръбските медии съобщиха, че Ишингер смята да предложи на другите членове на "тройката" - посланика на САЩ Франк Уизнър и руския дипломат Александър Боцан-Харченко - да се използва Берлинското споразумение от 1972 г. като модел за постигане на споразумение за Косово. 
						Този договор проправи пътя за нормализиране на отношенията между двете германски държави и за фактическото признаване на управляваната от комунистите Източна Германия. 
						Кощуница потвърди, че ще участва в следващия кръг от преки преговори във Виена на 5 ноември. Той обаче подчерта, че резолюция 1244 на Съвета за сигурност на ООН не предоставя възможност за използване на Берлинското споразумение като база за решение за статута на Косово. 
						"Това в никакъв случай не може да бъде тема на преговорите," се казва в декларацията му. 
						Междувременно администрацията на САЩ отхвърли съобщенията, че Вашингтон обмисля алтернативен сценарий, който би замразил процеса за статута за срок от 12 години. 
						"Ние категорично подкрепяме провеждания в момента процес с участието на "тройката" и очакваме, че след приключването му процесът за определяне на статута на Косово ще приключи възможно най-бързо," каза ръководителят на дипломатическата мисия на САЩ в Прищина Тина Кайданоу в декларация от понеделник. 
						Позицията на Вашингтон относно статута на Косово бе неколкократно изразена от президента Джордж Буш и държавния секретар Кондолиза Райс, добави тя. 
						Преди това косовският ежедневник "Експрес" цитира неназован високопоставен американски дипломат, който е казал, че процесът за статута може да бъде замразен до 5 януари 2020 г., когато да се проведе референдум за независимост. 
						Междувременно на Косово ще може да се присъедини към международните финансови институции, включително МВФ, и ще получава до 7 млрд. евро преки помощи от международната общност всяка година. 
						"Изправени сме пред два въпроса: дали да признаем независимостта на Косово заедно с група държави, като така причиним сериозни глобални и регионални проблеми, решение, което няма да доведе до по-добра икономика за страната ви, или да се откажем от официалната независимост за няколко години, като така дадем възможност на целия регион да се успокои, а това решение ще послужи като катализатор за икономическото развитие на Косово," е казал неназованият политик, цитиран от "Експрес". 
						Във вторник говорителят на Държавния департамент на САЩ Къртис Купър отхвърли съобщението във вестника с думите, че "няма основания за подобни истории". 
						Косовският премиер Агим Чеку категорично отхвърли идеята за замразяване на процеса за определяне на политическия статут на провинцията срещу икономическа подкрепа. 
						"Никой не може да ни подлъже, като ни предлага пари вместо независимост," каза той във вторник, като отхвърли твърденията, че косовските политици са били информирани за този вариант за уреждане на въпроса.

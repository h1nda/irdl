Косовските албанци са разделени по отношение на твърденията за трафик на човешки органи
					17/09/2011
					Някои блогери приветстват разследването срещу корумпираните официални представители, докато други смятат подобна нагласа за предателство, а разследванията - за наказание.
					От Линда Карадаку за Southeast European Times в Прищина - 17/09/11
 
					 
						
Джон Клинт Уилямсън (вдясно) в Хагския трибунал. [Ройтерс]
						Специалният екип на ЕС, разследващ твърденията за трафик на органи и организирана престъпност срещу Армията за освобождение на Косово (АОК), включително и срещу премиера Хашим Тачи, разпали дебат за политическото отражение в Косово. 
						Докладът на швейцарския парламентарист Дик Марти, приет от Съвета на Европа миналия декември, доведе до назначаването на прокурора от САЩ Джон Клинт Уилямсън за ръководител на специалния екип и за започването на разследване през 2012 г. 
						Двама международни прокурори и няколко международни следователи, специализирали в разследване на военни престъпления под ръководството на ЮЛЕКС, ще помагат на Уилямсън. 
						"Твърденията трябва да бъдат щателно разследвани и е важно те да бъдат изяснени", каза официален представител на ЕС за SETimes. 
						"Събирането на доказателства и установяването на фактите ще бъде трудна задача. Без съмнение подобно чувствително и важно разследване ще отнеме време", добави официалният представител. 
						Анализаторът Халил Матоши каза, че докладът на Марти е опетнил Косово и призова ръководството на страната да реагира активно на твърденията. Начинът за това, твърди Матоши, е Прищина да поиска сформирането на комисия от международни съдии, следователи и експерти. 
						"Димът не може да бъде разсеян с дим, а чрез изясняване на фактите", каза той. 
						Той разкритикува официалните представители за това, че реагират на доклада на Марки чрез "мързел, липса на работа, корупция и организирана престъпност". 
						Макар че коментарът на Матоши предизвика остри реакции от Асоциацията на ветераните от войните в Косово, официална Прищина подкрепи разследването. 
						Много албанци като Дрени, недоволни от онова, което те смятат за сенчест бизнес на правителството на Тачи, приветстват разследването. "Дойде краят на престъпниците и крадците", писа Дрени. 
						Други го смятат като опит за политическа промяна. "Смисълът е да се отстрани Тачи и да се назначи за премиер Мимоза [Kушари-Лила], тъй като установяването на върховенството на закона при Тачи върви много бавно. Той не прави нищо, когато става въпрос за либерализирането на [визовия] режим и икономическото развитие," каза Жетоний. 
						Други като Хамди, окачествяват критиката срещу Тачи и АОК като предателство. "Тачи е Джордж Уошингтън на Косово. Но аз знам защо хора от Прищина като вас се радват на опетняването на АОК: защото това разруши братството ви със сърбите от Рашка." 
						
						Фламир по подобен начин смята разследванията за провалени опити на албанци да "зашлевят" сърби или техни сподвижници. "Има ли нужда от разследване на престъпления, извършени от сърби и техни сподвижници, които сега живеят свободно в Косово?", пита той. 
						Някои смятат разследванията като наказания в една по-голяма игра и обвиняват за това ЕС. "Вместо да помогне на тази държава и на тези хора, Европа ни наказва, като не разрешава свободното движение. Европа и ООН не се интересуват от това, но поставят на Косово условия, които не могат да бъдат изпълнени," твърди Риза. 
						Националността на Уилямсън също бе част от дебата. "Вярваме на американците, те са люлката на правото в света, нямаме причина да се страхуваме от когото и да било, защото е абсурдно подобни неща да се случват", каза Косова. 
						
						Сем Лума не е съгласен. "Да си американец не означава много, когато разглеждаме хората като индивиди". 
						
						Moсвет предполага, че националността на Уилямсън ще има успокояващ ефект, при положение, че някои албанци в крайна сметка бъдат наказани за престъпленията, за които се твърди, че са били извършени. "Албанцита могат да приемат наказанието по-лесно, когато то идва от американец," каза той. 
						И накрая, Керим Сила е доволен, че с това действие, независимо колко време ще отнеме, проблемът с трафика на органи най-накрая ще бъде решен. "Уважаваният американец ще задейства нещата и реалността ще бъде разкрита веднъж завинаги."

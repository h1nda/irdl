Дипломатически дневник: Сърбия и Ирак засилват сътрудничеството си
					04/08/2009
					Министърът на отбраната на Сърбия посети Багдад. Още в дипломатическите новини: Македония и Косово започнаха дискусии по споразумение за социално осигуряване; Ирак помага на Турция в борбата с ПКК.
					 
						
Министърът на отбраната Драган Шутановац каза, че Сърбия може да осигури добро обучение на иракските военнослужещи. [Гети Имиджис]
						
						Сърбия ще продава оръжие и военно оборудване на Ирак и ще обучава военнослужещи в страната, каза министърът на отбраната Драган Шутановац в събота (1 август), след посещение в Багдад. Министрите на отбраната на двете страни подписаха споразумение за сътрудничество, тъй като Ирак се стреми да възстанови своята армия и полиция. Миналата година Сърбия се съгласи да достави на страната огнестрелни оръжия, униформи и каски, както и 20 тренировъчни самолета. 
						*** 
						
						Кипърският президент Деметрис Христофиас и кипърският турски лидер Мехмет Али Талят проведоха нова среща в четвъртък (30 юли) в рамките на продължаващите усилия за обединяване на разделения остров. Основни теми на срещата бяха имиграцията, гражданството и политическото убежище. Специалният представител на генералния секретар на ООН Тайе-Брук Зерихун каза, че двамата лидери ще се срещнат отново тази седмица. 
						*** 
						Експертни групи от Македония и Косово започнаха в четвъртък (30 юли) в Скопие дискусии по двустранно споразумение за социално осигуряване. Македонският министър на труда и социалната политика Джелал Байрами изрази надежда, че документът ще бъде подписан, след като двете страни установят дипломатически отношения. 
						*** 
						
						Сръбският президент Борис Тадич се срещна с арменския премиер Тигран Саркисян при неотдавнашно пътуване до Ереван, както и с арменския президент Серж Саркисян. Лидерите се споразумяха, че регионалните конфликти като този в Косово и Нагорни Карабах трябва да се уреждат без употреба на сила. Сръбският външен министър Вук Йеремич, който придружаваше Тадич, се срещна с арменския си колега Едуард Налбандян и подчерта, че Сърбия се интересува от засилване на сътрудничеството във всички области. 
						*** 
						Ирак ще помага на Турция и Съединените щати в борбата им срещу бойците от терористичната Кюрдска работническа партия (ПКК) до пълното унищожаване на движението, каза на 28 юли министърът на националната сигурност на Ирак Шируан ал Уайли. Той направи изявлението си след среща между иракски представители и вътрешния министър на Турция Бешир Аталай в Анкара. 
						*** 
						
						Сръбският външен министър Вук Йеремич посети в понеделник (3 август) Вилнюс, където литовският му колега Вигаудас Ушацкас го увери в пълната подкрепа на страната си за процеса на евроинтеграция на Сърбия. "Европа в бъдеще е немислима без сръбското членство в ЕС", каза Ушацкас. 
						*** 
						Руският премиер Владимир Путин ще посети в четвъртък (6 август) Анкара, за да обсъди въпроси на енергийното сътрудничество, предвид растящата роля на Турция в проектите за пренос на природен газ и нефт за Европа. Миналия месец например Анкара бе домакин на церемония по подписването на дълго отлагания проект за газопровода "Набуко", който ще пренася природен газ от Каспийския регион за Европа, през Турция. 
						
						(Различни източници 28/07/09-04/08/09)

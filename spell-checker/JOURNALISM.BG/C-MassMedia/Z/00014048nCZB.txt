Растежът на Македония зависи от реформите
					28/03/2005
					Въпреки редица негативни показатели - такива, като висока безработица и спад в промишленото производство - икономиката на Македония има потенциал за прогрес. Положителните признаци включват стабилна валута, стриктна монетарна политика и перспективи за чуждестранни инвестиции. Ако Македония успее да получи статут на кандидат-член на ЕС, предоставените предприсъединителните фондове ще спомогнат за ускоряване на развитието на инфраструктурата, което ще направи страната по-привлекателна за потенциалните инвеститори. Движението напред, обаче, ще изисква по-големи усилия от страна на правителството да проведе необходимите реформи и да подобри бизнес климата.
					От Зоран Николовски за Southeast European Times от Скопие -- 28/03/05
 
					 
						
"Опитът ни учи, че първото предварително условие за постигане на икономическо развитие е създаването на оперативна пазарна икономика", каза македонският президент Бранко Цървенковски (в центъра, по време на среща на високо равнище). [Томислав Георгиев]
						Макар, че Македония може да посочи реформи, провеждани в рамките на подготовката за бъдещото членство в ЕС и НАТО, икономическите показатели на страната са слаби. Безработицата е 37%, годишният ръст на БВП е по-малък от 1%, а промишленото производство е в упадък. Положителните признаци включват стабилна, освободена от инфлация валута, стриктна монетарна политика и фискален консерватизъм. Правителството редовно постига споразумения със Световната банка и МВФ - позитивен сигнал за чуждестранните инвеститори, казват експертите. 
						На 10 и 11 март Скопие бе домакин на среща на високо равнище на Югоизточна Европа за развитие на сътрудничеството. Главният резултат от срещата бе декларацията, че страните от региона трябва да бъдат не бреме за Европа, а по-скоро нейна интегрална част, ако искат да станат членове на ЕС. Това е още по-вярно, защото членството в ЕС означава, че фирмите в Западните Балкани ще се окажат в конкуренция със силния бизнес в Европа. 
						"Опитът ни учи, че първото предварително условие за постигане на икономическо развитите е създаването на оперативна пазарна икономика", каза македонският президент Бранко Цървенковски, който бе един от спонсорите на срещата, заедно с комисаря на ЕС по разширяването Оли Рен. "Аз мога свободно да заявя, че страните в нашия регион тръгнаха по пътя към модерните пазарани икономики."
						 Като цяло участниците в срещата се съгласиха, че е необходимо да се инвестира в инфраструктурата, за да се издигнат на по-високо равнище икономиките в региона. "Само за инфраструктурата в Македония са необходими 3.5 млрд. долара", каза Шарик Тара, основател на Икономическия форум Северна и Южна Европа. 
						
(Отляво) албанският премиер Фатос Нано, българският премиер Симеон Сакскобургготски и премиерът на Македония Владо Бучковски се срещнаха в София през декември, за да подпишат споразумение за строителство на тръбопровода АМБО. [АФП]
						Македонският премиер Владо Бучковски предприе няколко специфични админстративни стъпки за подобряване на икономиката по време на първите месеци на своето управление. Сред тях са назначаването на Минчо Йорданов за вицепремиер, отговарящ за координацията на различните икономически сфери. Йорданов е преуспяващ бизнесмен, който ръководи единствената фирма за производство на стомана в Македония - Дуферчо-Макстил. Междувременно бившият германски министър на финансите Тео Файгел стана ключова фигура в правителствения екип от икономически съветници. Бучковски обеща скоро неговият екип да представи програма за засилване на икономиката и привличане на чуждестранни преки инвестиции (ЧПИ). 
						Повечето експерти считат ЧПИ за най-добрия път за преодоляване на сегашната криза и създаването на нови работни места. С такава цел се готвят проектите за опростяване на процедурата на регистрация в Македония. Съществуващата практика в Македония е сравнима с тази в други страни в Източна Европа. Проучване, организирано от Световната банка, показа, че регистрирането на фирма в Македония изисква 13 процедури и отнема 48 дни. За сравнение, регистрирането на фирма в Чешката република, член на ЕС, изисква 10 процедури и отнема 40 дни, докато в Хърватия, кандидат за членство в ЕС, за тази цел са необходими 12 процедури и 49 дни. 
						Динамизмът, прилаган от Бучковски в подхода към икономическите въпроси изглежда, че дава резултат. В ход е голяма инвестиция на турската търговска верига Коч и се говори, че Мерктор от Словения проявава интерес към инвестиране в строителството на търговски център. Друг турски инвеститор строи болница в Скопие. Двата най-големи инвестиционни проекти, очаквани в бъдеще, са тръбопроводът АМБО и построяването на 40 бензиностанции от руската компания Лукойл. 
						АМБО е американска фирма, която планира да инвестира около 1 млрд. долара в тръбопровод, започващ от българското пристанище Бургас и минаващ през Македония към албанското пристанище Вльора. Трасето съвпада с Коридор Изток-Запад 8. 
						"Строителството на тръбопровода АМБО ще започне до 12 месеца, а нефтът ще потече от Бургас към Вльора до три-четири години", каза президентът на американския консорциум АМБО Едуард Фъргюсън в София през декември 2004 г. В София премиерите на Македония, Албания и България подписаха декларация, гарантираща реализирането на проекта. 
						Вече започнаха преговорите за втората най-голяма чуждестранна инвестиция в Македония. По време на посещение в Скопие в началото на март първият вицепрезидент на Лукойл Дмитрий Николаевич Тарасов потвърди интереса на неговата компания към закупуването на химическата фабрика ОХИС и построяването на бензиностанции. Лукойл оперира в 25 страни по света със 120 000 души персонал. В Европа компанията е инвестирала в нефтената промишленост в Австрия, България, Чешката република, Унгария, Румъния, Сърбия и Черна гора, Словакия и Украйна. 
						Усилията в страната за трансформиране на икономиката срещат съпротива в отделни случаи. Политици от опозицията, както и много експерти се обявяват против приватизацията на най-голямата държавна енергийна компания Електростопанство на Македония, считайки, че това ще доведе до скок в цените и още по-голяма тежест за и без това малките семейни бюджети. Правителството от своя страна твърди, че средствата от продажбата ще се върнат в македонската икономика чрез инфраструктурни проекти и че демонополизацията на енергийния сектор във всеки случай е изискване за членство в ЕС. 
						
Мобимак ще смени името си на Т-Мобил Македония тази година. [Мобимак]
						Успешен случай е смяната на търговската марка на Мобимак, най-голямата мобилна телефонна компания в страната. Мобимак ще промени името си на Т-Мобил Македония в резултат на стратегическото й партньорство с Дойче Телеком, собственик на известната международна търговска марка. 
						Положително развитие се забелязва също в банковия сектор. "От 21 банки в Македония 8 са изцяло чуждестранна собственост, което представлява 46.6% от целия капитал и 47.5% от общия финансов потенциал на банковата система", съобщи скопският ежеседмичник "Капитал". И все пак има място за подобрения. Според "Капитал", Банк Острия, Райфайзен Банк и българската ДЗИ Финансова група са сред финансовите институции, които търсят потенциални възможности за инвестиране в Македония. 
						Всички показатели подсказват, че ако една мощна компания като ЕРБ навлезе в Македония, ще можем да постигнем по лесно нашата цел - навлизането в Македония на Дойче банк, една от най-мощните финансови и банкови институции, каза Бучковски. 
						Отчитайки горното, може да се каже, че икономическата ситуация в Македония остава трудна, но има шансове за прогрес. Експертите вярват, че откриването на пътя към предприсъединителни помощи, в резултат на евентуално даване на кандидатски статут на страната през декември, ще бъде от голяма полза за инфрастурктурното развитие. Съчетанието на предприсъединителни фондове на ЕС с нарастването на чуждестранните преки инвестиции представлява печеливш билет за Македония. За да постигне и на двете, обаче, македонското правителство ще трябва да положи големи усилия за трансформиране на бизнес климата. Здравата икономика е ключът към подобряване на цялостната ситуация в страната.

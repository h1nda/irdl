Тенденцията "Уахаби" предизвиква растяща тревога в Македония
					22/09/2010
					Забележките на радикален имам предизвикаха спорове сред мюсюлманите в страната. 
					От Мишко Талевски за Southeast European Times в Скопие – 21/09/10 
 
					 
						
Джамията "Иса Бег" в Скопие е една от петте, където се събират уахабитите. [Гети Имиджис]
						Уахабизмът предизвиква безпокойство, но не представлява заплаха, бяха единодушни македонският вътрешен министър Гордана Янкуловска и нейният сръбски колега Ивица Дачич, който бе на посещение в Македония през уикенда. 
						"Tези групи са наблюдавани вече повече от година и в момента не представляват заплаха за сигурността нито за едно от двете страни. И все пак съществува опасност регионът да бъде база за набиране на терористи", каза Дачич след срещата си с Янкуловска в събота (18 септември). 
						През последните няколко месеца групи, свързани с консервативното уахабитско движение установиха контрол върху петте джамии и разцеплението сред мюсюлманите в Македония изглежда се задълбочава. Ислямската общност (IVZ) има остри разногласия с хардлайнерите, ръководени от Рамадан Рамадани. 
						Лидерът на IVZ Сюлейман Реджепи призова "правителството, партиите на албанците в Македония, чуждестранните дипломати, особено посолствата на САЩ и ЕС, да подкрепят IVZ и да предприемат [всички] мерки срещу тези радикални елементи". 
						По време на Рамадана радикалният косовски имам Шефкет Красничи проповядва на стадион в Скопие, като привлече няколко хиляди души. Той шокира страната, като денонсира Майка Тереза, родена в района на Скопие, които мнозина смятат за светица. 
						"Мястото й е в ада, тъй като тя не вярва в Аллах, пророка и Корана... Дори да е вярвала в Бог, вярата й е непълна, и осакатена. Бог не приема подобно преклонение," каза Красничи. 
						Подобни забележки могат да бъдат родени само от "болни умове" и те не отразяват общото мнение на мюсюлманите, каза Панде Лазаревски, професор в Университета на Скопие. "Мюсюлманите в Македония са отговорни хора и знаят кой е правилният път", каза той за SETimes. 
						"Тази реч спомага ли за по-бързото влизане на Македония в НАТО и ЕС и за увеличаване на инвестициите? Кой осигурява логистиката на такива хора да проповядват тук?", пита жителят на Скопие Йован Ристовски, 45-годишен. 
						Особено загрижени са мюсюлманите, които са лоялни на IVZ. 
						 "Всеки мюсюлманин нанавижда подобни речи и начин на мислене. Хората, които говорят за Бог, но в сърцата им е дяволът, не заслужават внимание. Те просто не знаят кои са истинските човешки стойности", каза 37-годишният Имер Сюлейман, албанец от Скопие. 
						Според съобщенията Красничи е бил поканен от НПО "Kaлая Шкуп", но такава организация не съществува в централния регистър на Македония. 
						"Комитетът за отношенията с религиозните общности е единствената организация, която дава разрешения на чужденци да извършват религиозни ритуали, но само по искане на законно регистрирани религиозни общностти, в случая IVZ. Тъй като не сме получили искане от тях, ние не издадохме разрешение на Красничи", обясни председателят на Комитета Валентина Бозиновска. 
						Лидерът на "Уахаби" Рамадани отрече, че той е организирал посещението на Красничи, но не пропусна да похвали имама. 
						"Ако аз бях поканил госта, бих се гордял с това и нямаше да скривам този факт. Той е голям интелектуалец, има докторат и богата кариера," каза Рамадани.

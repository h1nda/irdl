Купър: Няма мигновено решение за кризата на север
					27/12/2011
					"Приличен напредък" е постигнат в преговорите между Белград и Прищина, но споразуменията имат смисъл, само ако бъдат действително осъществени, каза за SETimes посредникът на ЕС Робърт Купър.
					От Линда Карадаку за Southeast European Times в Прищина - 27/12/11
 
					 
						
Войници на КФОР отстраняват бодлива тел от пътя в село Ягненица, близо до Зубин Поток на 5 декември. [Ройтерс]
						Робърт Купър пое задачата да посредничи при продължаващия диалог между Белград и Прищина по редица въпроси. В интервю за кореспондента на SETimes Линда Карадаку той оценява резултатите от преговорите и пътя, който предстои. 
						
						SETimes: Как ще бъдат възнаградени Косово и Сърбия за поддържане на техническия диалог? 
						
						Робърт Купър: Диалогът не се води заради награди. Диалогът е за това да се подобри живота на обикновените хора, да се решат практически въпроси и да се приближат страните до ЕС. Всичко, за което се споразумеят страните по време на диалога, в крайна сметка ще бъде от полза и за двете страни. Добродетелта не се нуждае от награда. 
						
						SETimes: Кои са останалите главни въпроси, по които трябва да се постигне съгласие, и възможно ли е техническият диалог да се превърне в политически? Ако е така, кой ще посредничи при него? 
						
						Купър: Не разбирам това разграничение между технически и политически. Споразумението за Общността за въглища и стомана, предшественик на ЕС, техническо ли беше или политическо? Всичко, което обсъждаме е техническо - митнически печати, кадастър, телекомуникации, регионално сътрудничество - всичко това са теми за експерти, но повечето решения се обмислят на равнище президент или премиер. Това не предполага ли, че има и политически нюанс? 
						Надявам се, че диалогът може да продължи да дава резултати. Ние все още искаме да намерим решения за регионалното сътрудничество, телекомуникациите и енергията. Също така се докоснахме до религиозното и културно наследство и въздушното пространство като потенциални теми. 
						
						SETimes: Споразумението за Интегрирано управление на границите (ИУГ) може ли да се смята за начин за решаване на проблема, свързан със северните граници? И може ли Северно Косово и въпросът за северните граници да станат част от диалога въпреки твърдите възражения на Прищина? 
						
“Надявам се, че диалогът може да продължи да дава резултати", каза Робърт Купър, посредник на ЕС в диалога между Прищина и Белград. [Ройтерс]
						
						Купър: Споразумението ИУГ, постигнато на 2 декември, трябва наистина да се разглежда в контекста на необходимостта страните постепенно да хармонизират законодателствата си с acquis на ЕС. Идеята е граничният контрол да стане по-бърз и по-ефективен. Това споразумение дава възможност на различни служби на двете страни да работят заедно на едно място. Това вече се случва на много места между Албания и Черна гора, или Гърция и България. Можете да видите нещо подобно тук в Брюксел на Южната гара, където имиграционни и митнически служители на Белгия и Обединеното кралство работят заедно в полза на пътуващите с "Юростар". В нашия случай, те ще правят това на граничните пунктове заедно с ЮЛЕКС според неговия мандат. Ще работим заедно с всички общности при осъществяване на това споразумение. 
						Не съществува мигновено решение на проблемите на север. Но сегашното положение е лошо за всички, а и не е устойчиво. Съвместно управлявани гранични пунктове може да са част от решението. Най-малкото това ще представлява очевиден пример на интелигентно сътрудничество. 
						
						SETimes: Как виждате края на този диалог? Доколко осъществими са постигнатите досега споразумения? 
						
						Купър: Той няма да продължи вечно. Съществуват ограничен брой теми, които трябва да се обсъдят и вече сме постигнали приличен напредък. Няма полза от споразумения по въпроси, ако те не се осъществяват. В някои случаи това ще бъде дълъг процес. Обсъждането на гражданския регистър току-що започна и завършването му ще отнеме дълго време. Темата за свободното движение на хора и моторни превозни средства ще започне да се обсъжда на 26 декемри и това ще продължи, докато не се постигнат по-добри разпоредби. И както вече споменах, има още въпроси, които трябва да се решат. Когато това стане, ще трябва да помислим за други начини за подобряване на сътрудничеството и за решаване на проблемите.

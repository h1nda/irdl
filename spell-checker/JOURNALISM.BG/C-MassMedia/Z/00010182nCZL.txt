Преструктурирането на гръцка авиокомпания е обект на разследване от ЕС
17/03/2004
Подозренията за незаконна държавна помощ предизвикаха разследване на преструктурирането на "Олимпик Еъруейс". Гърция е била предупредена, че нейната авиокомпания може да бъде ликвидирана, ако не се спазват стриктно законите на ЕС при приватизацията на компанията.
(ИХТ - 17/03/04; Европейска комисия, Ройтърс, АФП, EСполитик - 16/03/04; Би Би Си - 05/09/03; Ройтърс - 30/08/03)
 
 
Проверката на преструктурирането на "Олимпик Еъруейс" цели да гарантира, че в процеса не е използвана държавна помощ. [www.olympic-airways.gr]
Европейската комисия (ЕК) започна проверка на преструктурирането и приватизацията на "Олимпик Еъруейс" и предупреди Гърция, че нейният национален превозвач може да бъде ликвидиран, ако в хода на процеса не са прилагани стриктно съответните закони на ЕС.
"Комисията реши днес да инициира официално разследване относно евентуално отпускане на гръцка държавна помощ на авиокомпанията," се казва в съобщение на ЕК от вторник (16 март), като се посочват "съмнения относно договорености за създаване и приватизиране на нова компания, която ще бъде известна под името "Олимпик Еърлайнз". В съобщение се казва, че проверката цели да гарантира, че в хода на тази операция не е била използвана държавна помощ.
В опита както да се спаси от банкрут "Олимпик Еъруейз", така и да се създаде нов национален превозвач преди Олимпиада-2004 в Атина, парламентът одобри миналия септември плановете на правителството за преструктуриране на компанията. Новата компания, която ще се нарича "Олимпик Еърлайнз", бе създадена в резултат от тези действия. Тя пое летателните дейности на задлъжнялата "Олимпик Еъруейз", включително дестинациите и логото й с петте олимпийски кръга, докато старата компания остана да се занимава с нелетателните операции, включително наземните услуги. "Олимпик Еъруейз" имаше персонал от около 6 100 души. Около 1 850 от тях се прехвърлиха в "Олимпик Еърлайнз".
Според доклад на Ройтърс от миналата година плановете на правителството бяха да се продадат най-малко 51 % от новия превозвач и да се използват приходите за покриване на старите задължения на авиокомпанията и разходите по предсрочното пенсиониране.
След като парламентът одобри правителствения план за преструктурирането и приватизацията на "Олимпик Еъруейз" ЕК поиска от Атина конкретна информация, за да се удостовери, че програмата е в съответствие с европейските закони.
ЕК не разрешава на правителствата да предоставят помощ на компании, които нямат шанс някога да се изправят на крака, но би се съгласила на временна подкрепа, ако има действително вероятност дадена компания, изпаднала в затруднение, да стане евентуално по-конкурентноспособна в резултат от такова действие.
Обявявайки проверката във вторник, ЕК каза, че би желала да оцени дали изгодите, осигурявани на "Олимпик Еъруейз", представляват нова държавна помощ. Съобщава се, че правителството е отпуснало аванс от 130 млн. евро за финансиране на преструктурирането и приватизацията на "Олимпик Еъруейз".
Проверката ще се фокусира и върху неплатени данъчни задължения през 2003 г. и върху данъка за модернизация на летището, с който са облагани пасажерите.
ЕК изрази и безпокойство, че по силата на този план само доходоносните части на "Олимпик" ще бъдат предложени за приватизация, докато работещите на загуба и задлъжнели части и дейности ще останат държавна собственост. Това би могло да се определи като форма на отпускане на държавна помощ.
"Крайно време е да се действа: това е последният шанс за Олимпик Ейъруейс," цитира ЕК думите на комисаря по енергетиката и транспорта Лойола де Паласио. "Ако приватизацията не приключи при пълно съответствие с европейското законодателство, компанията ще трябва да бъде вкарана в процедура на ликвидация, както бе случаят с други компании на конкурентния пазар на въздушния транспорт," допълни тя. " Убедена съм, че гръцкото правителство ще окаже пълно съдействие на Комисията, за да се избегнат грешките, довели до тази ситуация."
Без да предлага повече подробности, новият гръцки министър на транспорта Михалис Лиапис каза, че страната му ще уважи решението на ЕК.

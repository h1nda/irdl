Новата избирателна система предизвика разногласия в левия алианс в Албания
					23/04/2008
					 
						TИРАНА, Албания -- След одобрение от парламента на конституционните поправки, свързани с избирателната система, в коалицията от леви партии възникнаха разногласия по въпроса. Лидерът на Социалистическото движение за интеграция (СДИ) Илир Мета обвини във вторник (22 април) лидера на Социалистическата партия и негов съюзник Еди Рама в "политически пуч" за това, че е подкрепил промените, присъединявайки се към Демократическата партия (ДП) на премиера Сали Бериша. Мета разкритикува Рама, че е предал социалистическите принципи и левите избиратели. Той добави, че конституционните промени на "сътрудничеството Бериша-Рама" ще разрушат демокрацията. Друг съюзник на СП, Партията на демократическия алианс, също съобщи, че ще престане да си сътрудничи със социалистите. (БолкънУеб, Шекули, Коха Йоне, Газета Шкиптаре - 23/04/08; ТВСХ, ТопЧенъл, БолкънУеб - 22/04/08)

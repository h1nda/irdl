Цървенковски е на посещение в БиХ, докато следователи разследват катастрофата със самолета на Трайковски
29/02/2004
 
САРАЕВО, Босна и Херцеговина (БиХ) - Македонският премиер Бранко Цървенковски пристигна в Сараево в събота (28 февруари). Според официални македонски представители той иска да посети мястото на самолетната катастрофа, в която загина президента Борис Трайковски, както и да ускори връщането на тленните останки на деветимата, които са били на борда на самолета. Екипи от БиХ и Хърватия бяха ангажирани за идентифицирането на жертвите посредством ДНК-анализ. Според съдебните медици и деветимата са починали на място при удара на самолета във възвишението близо до Мостар. Официални представители от Македония и БиХ ще изследват и черните кутии на самолета.
Междувременно в Скопие бе назначена комисия от експерти за подготовка на провеждането на президентски избори до 40 дни, каквото е изискването по конституция. Люпчо Йордановски, председател на македонския парламент, ще изпълнява временно длъжността президент.
По време на спешно посещение в Скопие в петък върховният представител на ЕС по въпросите на сигурността Хавиер Солана отново потвърди подкрепата на съюза за Македония и нейния народ. След разговори с Йордановски и Цървенковски Солана изказа своите дълбоки съболезнования. (МИА, БТA, ХИНA - 29/02/04; МИA, MТВ1, AП, Ройтерс, AФП, Вест, Дневник, Утрински весник - 28/02/04)

Играчите на Сърбия и Черна гора се победиха сами 
					22/06/2006
					Грешките на Сърбия и Черна гора костваха на отбора преднината от 2:0 и осигуриха трета поредна загуба на "плавите".
					От Георги Митев-Шантек за Southeast European Times от Белград -- 22/06/06
 
					 
						
Привърженик на Сърбия и Черна гора скандира за своя отбор. [Гети Имиджис]
						Сърбия и Черна гора напуска Световното първенство 2006 в Германия без нито една спечелена точка. Пред публика от 66000 души на мюнхенския "Алианц Арена" отборът на Илия Петкович загуби от Кот д'Ивоар с 3:2. "Плавите" се завръщат у дома с наведени глави, докато "слоновете" спечелиха първите си точки на турнир за Световната купа в своята история. 
						С голове на Никола Жигич и Саша Илич Сърбия и Черна гора водеше с 2:0 в 35-ата минута. Изглеждаше, че отборът най-накрая се е мобилизирал. Но всичко това се изпари благодарение на две докосвания на топката с ръка от Милан Дудич, червен картон, показан на Алберт Надж, и енергичната игра на футболистите от Кот д'Ивоар. 
						Мачът започна с по-активна игра на Кот д'Ивоар. Диндан връхлетя отдясно в 4-ата минута, но нямаше кой да поеме топката пред Йеврич. Далечен удар на Бока премина над вратата. Коне постоянстваше с атаки през центъра на сръбско-черногорската защита. 
						"Плавите" решиха да заложат на своята типична защитна игра, която им донесе толкова успехи в квалификационните мачове и се оказа печаливша в 10-ата минута, когато пас на Станкович отдясно на центъра намери Жигич. Нападателят на белградския "Цървена звезда" направи крачка вдясно, премина зад гърба на Блез Куаси и заобиколи вратаря Бубакар Бари. 
						В 14-ата минута лош късмет застигна защитата на Сърбия и Черна гора. Младен Кръстаич бе контузен и Надж влезе в игра на негово място. От първоначалната защитна линия на игрището остана само Горан Гавранчич. 
						Пет минути по-късно Кот д'Ивоар доведе много добра атака до лош завършек, след като топката отскачаше във всички посоки като на билярдна маса между африканските играчи в наказателното поле и накрая удари напречната греда на Йеврич. За тази несполука те бяха наказани при следващата атака на Сърбия и Черна гора. Саша Илич се възползва от лошия контрол на Сирил Доморо, прекара топката зад защитата и намери мрежата. 
						В 35-ата минута при обикновено центриране в наказателното поле Дудич вдигна ръце високо над главата си при удара на Бока и реферът Марко Родригес отсъди дузпа. От 11 метра Диндан стреля в левия ъгъл на Йеврич два пъти, тъй като реферът отсъди повторение на дузпата. И двата удара на Диндан намериха целта си, макар че бе признат само единият. 
						Върнали се в играта, играчите на Кот д'Ивоар уловиха попътния вятър. Последва нов гаф на играч от Сърбия и Черна гора. Само след 30 минути игра като резерва Надж получи втория си жълт картон за полувремето за нарушение срещу Кадер Кейта. 
						С напускането му двамата полузащитници на Кот д'Ивоар Дидие Зокора и Яя Туре овладяха по-голямо пространство. В намален състав отборът на Сърбия и Черна гора нямаше сили да атакува по фланговете и да подава на Жигич, който се оказа изолиран. 
						Превъзходството на Кот д'Ивоар в средата на терена даде възможност на отбора да играе с трима нападатели, които създадоха доста работа на вратаря Йеврич. Изравнителният гол за Кот д'Ивоар дойде в 67-ата минута, когато Диндан намери с глава топката след свободен удар на Кейта в наказателното поле. Сърбия и Черна гора пропусна добра възможност в 77-ата минута, когато Деян Станкович имаше възможност за точен удар с глава след свободен удар на Джорджевич, но стреля твърде високо. 
						Сякаш една скъпоструваща грешка не бе достатъчна, Дудич отново спря с ръка удар от воле и Кот д'Ивоар спечели нова дузпа. С гарантирана вече победа отборът на Кот д'Ивоар спокойно продължи да владее топката, макар че Доромо напусна заради втори жълт картон. 
						Кот д'Ивоар излезе с известна гордост и чест от първия си турнир за Световната купа, докато за Сърбия и Черна гора следваха кошмар след кошар. Сега на отделните отбори на Сърбия и на вече независимата Черна гора им предстои свежо начало. Първият официален мач на Сърбия срещу Чехия ще се играе на 16 август.

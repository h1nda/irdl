Косово: регионална перспектива
					18/06/2007
					Страните на Балканите се различават в мнението си за бъдещето на Косово, но всички са единодушни, че всяко решение трябва да запази стабилността, пише Беким Грейчевчи в своя анализ на гледища от региона.
					От Беким Грейчевчи за Southeast European Times в Прищина – 18/06/07
 
					 
						
Мненията за бъдещия статут на Косово се различават в различните страни от региона. [State.gov]
						Процесът за определяне на статута на Косово навлезе в това, което се очаква да бъде неговата финална фаза. Проблемът сега бе прехвърлен на международната арена, като западните страни се опитват да изгладят различията с Москва и да проправят път за гласуване на плана на Ахтисаари. 
						Междувременно на Балканите съществуват различни мнения за окончателния изход. Въпреки това всички са единодушни, че всяко решение трябва да допринася за регионалната стабилност. Статутът на Косово е последният нерешен въпрос след разпадането на Югославия. Периодът на конфликти не само причини изоставането на страните от Западните Балкани в икономическо отношение, но и блокира присъединяването им към Европа. 
						Докато други бивши комунистически страни сега са в ЕС, страните от Западните Балкани все още са намират на ранен стадий на присъединяване - макар че бивша Югославия бе сравнително просперираща и развита страна. Нищо чудно тогава, че повечето страни в региона искат да видят периодите на конфликти зад гърба си веднъж и завинаги. Докато не бъде решено бъдещето му обаче, Косово продължава да бъде потенциален дестабилизиращ фактор. 
						Страните в региона имат различно отношение към проблема на Косово и различни становища за това как той трябва да бъде решен. Албания призовава за независимост на провинцията и подкрепя плана на Ахтисаари. 
						От друга страна Сърбия заяви, че не желае да се откаже от тази територия, която възлиза на около 15 % от нейната територия. Белград призовава, с подкрепата на Русия, към възобновяване на преговорите с цел постигане на решение, различно от независимост, за провинцията. 
						Сред страните, чиято територия или население не са застрашени, мненията са различни. Македония например бе пряко засегната от конфликта през 1998-1999 г., когато стотици хиляди бежанци пресякоха нейните граници. През 2001 г. страната навлезе в период на етнически конфликт и някои в страната, главно етнически македонци, смятат, че нестабилността е дошла от Косово. Официалната позиция на македонското правителство е че, то поддържа плана на Ахтисаари. Етническите албанци, които съставляват около 22 % от населението, открито подкрепят независимостта на провинцията. Все още съществува безпокойство относно отражението на решението на косовския проблем върху Македония, както и върху отношенията й със Сърбия. 
						Черна гора, която е най-новата независима страна на Балканите, се поколеба да излезе с ясна позиция за Косово. Лидерите там обаче наскоро изразиха подкрепа за призива на Сърбия за продължаване на преговорите. 
						Черна гора "все още вярва, че възможността за споразумение между Белград и Прищина не са изчерпани", заяви президентът Филип Вуянович на срещата на върха на лидерите на страните от Западните Балкани в Будва. "Сега зависи от Съвета за сигурност на ООН да определи бъдещето на Косово внимателно и отговорно." 
						
Черна гора "все още вярва, че възможностите за споразумение между Белград и Прищина не са изчерпани", заяви президентът Филип Вуянович. [Гети Имиджис]
						Изявлението му провокира мигновена реакция от страна на етническите албански политици в Черна гора. "Ако е възможно споразумение между Прищина и Белград, защо бе необходима намесата на НАТО и планът на Ахтисаари?" заяви албанската Алтернативна партия. 
						Черна гора, която граничи с Косово, е малка страна с население от 620 000 души, която се отдели от съюза със Сърбия миналата година. Етническите албанци съставляват 6% от населението, докато етническите сърби са около 32 %.. 
						Както се получи и с много други въпроси, статутът на Косово предизвика дебат между различните етнически общности в Босна и Херцеговина (БиХ). 
						Председателят на главната сръбска политическа партия Милорад Додик, отдавна заяви ясно своето мнение. "Ако на Косово бъде разрешено да обяви независимост, тогава вратата може да се отвори и за много други части на страни от цяла Европа", заяви той, намеквайки ясно, че Република Сръбска може да се опита да получи автономия от БиХ. 
						 Босненските лидери също изразяват позицията си. Босняците обаче проявяват по-голямо съчувствие към косовските албанци поради религиозни причини. Представители на етническите хървати не са участвали в дискусията и не са изразили подкрепа към нито една от страните. 
						Желко Комшич, член на председателството на БиХ, заяви пред Southeast European Times, че поддържането на мира в региона зависи до голяма степен от споразумението между Белград, Прищина и международната мощност. 
						 "Позицията на Босна в случай на едностранно обявяване на независимостта на Косово, по мое мнение, трябва да бъде същата като позицията на страните-членки на НАТО и ЕС," заяви Комшич. 
						В Хърватия се отделя сравнително малко внимане на косовския проблем. Официалните представители в Загреб направиха всичко възможно да запазят неутралитет, като не желаеха да утежняват и без това сложните отношения на страната с Белград. В обществото обаче съществува значително съчувствие към косовските албанци и тяхната цел да постигнат независимост. 
						
Премиерът на Косово Агим Чеку е служил като офицер в хърватската армия по време на борбата на страната за независимост. [Гети Имиджис]
						Настоящият премиер на Косово Агим Чеку, е служил като офицер в хърватската армия по време на войната за независимост от Югославия. Той е бил награждаван девет пъти от Хърватия и е бил произведен в ранг бригаден генерал. 
						Нагласите в Гърция са сложни. Гърците винаги са имали силни исторически и религиозни връзки със сърбите. През 1999 г. кризата в Косово, гръцките медии и лидери на общественото мнение изразиха почти единодушна опозиция срещу кампанията на НАТО срещу Слободан Милошевич, въпреки факта, че Гърция е членка на НАТО. 
						Днес много гърци все още са склонни да смятат независимостта на Косово като първа фаза на проекта за "Велика Албания" - тема, която широко се дискутира от гръцките блогери, както и от по-сензационните медийни източници. Правителството обаче се опитва да запази неутрален и предпазлив подход, твърдейки, че решението за Косово трябва да цели преди всичко укрепване на сигурността и стабилността на Балканите. 
						Българската позиция за Косово произтича от разбирането, че статутът на Косово и начинът, по който този статут ще бъде регулиран, ще се отрази не само върху Белград и Прищина, но и върху другите страни от региона и върху цялата архитектура на европейската сигурност. 
						България, членка на ЕС от януари, се противопоставя на всеки подход, който предизвиква регионална нестабилност, включително предложения за етнически хомогенно Косово, разделяне на Косово или съюз на провинцията с друга страна. Развиването на демокрацията в Косово ще зависи от значително международно цивилно и военно присъствие, като ЕС и НАТО ще играят ключова роля, заявяват българските официални представители. 
						Румънският президент Траян Бъсеску потвърди позицията на Букурещ по време на неотдавнашната среща на ръководителите на държавите и правителствата от Централна и Югоизточна Европа в Прага. 
						"Позицията на Румъния преди и след присъединяването й към ЕС е постоянна: ние не вярваме, че решение за независимост ще отговори на потребностите за сигурност и стабилност, изразени от ЕС и на международно равнище", заяви в своята реч румънският президент. 
						“Съществуващият антагонизъм няма да бъда държан под контрол без дългосрочна международна ангажираност с тази територия", заяви Бъсеску. "От друга страна е трудно да се прецени каква ще бъде цената на посегателството върху принципа на териториалната цялост на суверенна страна в бъдеще. Румъния ще пледира за решение чрез преговори, приемливо и за двете страни." 
						Накрая, Турция поддържа плана на Ахтисаари и независимост на Косово, наблюдавана от международната общност. 
						Турция има дългогодишни исторически и културни връзки с региона и влиятелна общност от Косово понастоящем живее в Турция. В същото време съществува турска общност и извън Косово. Анкара смята последната за важен мост между Турция и Косово и отдава значение на запазването на придобитите права на турското национално малцинство. 
						Приносът на Турция за сигурността и стабилността на Косово продължава да бъде от значение. По-рано този месец турските въоръжени сили поеха едногодишното ръководство на една от петте регионални части на КФОР и понастоящем поддържат 800 войници в мироопазващите сили. 
						
Кореспондентите на Southeast European Times Пол Чиочоу, Светла Димитрова, Денис Джиджич, Атанасе Папандропулос, Наташа Радич, Неделко Рудович, Айхан Шимшек и Зоран Николовски имат принос за този материал.

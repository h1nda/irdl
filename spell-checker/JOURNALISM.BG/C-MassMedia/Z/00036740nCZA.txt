Сърбия използва мафиотските имоти за хуманитарни цели
					16/11/2010
					Домове и сгради, които някога са били собственост на престъпни босове, сега се използват за граждански цели. 
					От Бояна Милованович за Southeast European Times от Белград -- 16/11/10
 
					 
						
Къщата на наркобоса Дарко Шарич е сред конфискуваните от властите. Сега в нея се намира домът за родители на болни от рак деца. [Никола Барбутов/SETimes]
						Сърбия прилага от известно време закона, позволяващ конфискуването на имоти, придобити чрез престъпна дейност. Стойността на имотите, иззети досега, се изчислява на 200 млн. евро. 
						Това включва сгради, собственост на Милорад Лукович-Легионера - осъден за организирането на покушението над премиера Зоран Джинджич - и наркобоса Дарко Шарич, който се издирва за контрабанда на кокаин от Колумбия. 
						Според сръбското министерство на правосъдието конфискуваните имоти ще се използват главно за хуманитарни цели: като старчески домове, младежки центрове и заведения за инвалиди. 
						 Четири подобни имота вече са предадени на белградската общинска администрация, между тях е и къщата на Дарко Шарич. Сега той е център за възстановяване на деца, боледуващи от рак, каза Слободан Хомен, високопоставен служител в министерството. 
						"Раздаваме само най-добрите имоти, защото много от тях са западнали поради това, че собствениците им се укриват от правосъдието. Държавата също така събира сериозни приходи от отдаването под наем на [конфискуваните] апартаменти - над 100 000 евро месечно, които отиват за благотворителност. Финансираме функционирането на кухни за бедните или подпомагаме общините, пострадали от природни бедствия, като наводненията в община Търговище например," каза Хомен. 
						Той обясни, че отдаването под наем на големи, луксозни вили е особено доходоносно. Такъв е примерът с имот, бивша собственост на Шарич, който е предложен на чужди държави за техните посолства. Освен къщите се отдават и много търговски площи, добавя той. 
						 Други имоти са предоставени на институции, които се борят с престъпността, каза Хомен. "Един от конфискуваните имоти в Крагуевац сега е полицейско управление, а други имоти са отстъпени на жандармерията и прокуратурата." 
						Той каза още, че досега са конфискувани над 100 автомобила и всички са били подарени на финансовия инспекторат, Агенцията за сигурност на информацията, армията и заведения за доболнична здравна помощ. 
						Конфискувани cа около 15 компании заедно с хиляди хектари земя. Три хотела, всеки от които на стойност около 30 млн. евро, бяха конфискувани в северната сръбска провинция Войводина. 
						"С фирмите трябва да се внимава, тъй като много от тях са задлъжнели," каза Хомен. 
						Той каза, че държавата не разпродава конфискуваното имущество, а по-скоро го стопанисва добросъвестно и ако някой от собствениците на тези имоти бъде оправдан по наказателните обвинения, собствеността ще им бъде възстановена. 
						Докато много граждани приветстват това приложение на имотите, добити с нечестни средства, други остават възмутени от това, как са могли престъпниците поначало да натрупат такива огромни богатства. 
						"Държавата не трябва да позволява на престъпниците да бъдат по-богати от държавата," казва белградският жител Митар Голиян. 
						"Още по-добре би било, ако на държавата не й се налагаше да конфискува имотите на престъпниците, за да решава проблемите на гражданите си," добавя Гордана Кръстич.

Турция подаде приятелска ръка на опустошената от пожари Гърция 
					30/08/2007
					Приносът на Анкара към усилията за потушаване на пожарите бе малък, но със символично значение.
					От Айхан Шимшек за Southeast European Times -- 30/08/07
 
					 
						
Противопожарен самолет излива вода, за да потуши пожар в Древна Олипмия. [Гети Имиджис]
						В отговор на призивите за помощ в борбата с пожарите, които бяха определени като "безпрецедентно бедствие в Гърция", Турция изпрати в понеделник (27 август) в страната противопожарен самолет. Помощта не бе голяма в сравнение със значителната подкрепар оказана вече от европейските страни, но имаше символично значение. 
						Пожарите засегнаха повече от половината гръцка територия, твърдят властите. Най-малко 64 души са загиналите, а десетки села бяха унищожени. Макар че пламъците са вече под контрол, метеоролозите прогнозират нова гореща вълна в близките дни, която би могла да донесе още беди. 
						Решението на Анкара да изпрати самолет бе огласено от всекидневника "Хюриет", който публикува статия под заглавие "Дългоочакваната ръка на приятелството". 
						Тя бързо се превърна в една от най-популярните статии на уебстраницата на вестника, събирайки сравнително голям брой коментари. Изказвайки солидарност с гръцкия народ, читателите изразиха дълбоката си тъга от загубите и огромните щети, причинени от пожарите. 
						Някои дори разкритикуваха турското правителство, че е забавило помощта си твърде дълго. 
						Не народите на Турция и Гърция, а политическите лидери са виновни за продължаващите проблеми между двете страни, писа един от читателите на онлайн изданието, Ари Юрдусевер. 
						"Светът принадлежи на цялото човечество и ще бъде прекрасен свят, когато всички ние станем граждани на вселената," писа друг, Джемил Хаджибекташоглу. "Това е свят за всички нас." 
						Турция и Гърция остават на различни позиции по много въпроси, включително за въздушното пространство и териториалните води. Многогодишното разделение на Кипър е най-голямата пречка за укрепване на сътрудничеството и оказва негативно влияние на кандидатурата на Турция за членство в ЕС. 
						Независимо от тези проблеми с дълбоки корени отношенията между двете съседки започнаха да се затоплят след 1999 г., когато гърци и турци показаха взаимна солидарност по време на поредицата от земетресения, засегнали двете страни.

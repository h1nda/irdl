Делова хроника 
					11/11/2005
					Преглед на деловите и икономическите новини от Балканите след 4 ноември.
					(Различни източници – 04/11/05 - 11/11/05)
 
					 
						
Сръбски пенсионер продава цветя на улица в центъра на Белград в четвъртък (10 ноември). Световната банка съобщи, че ще инвестира над 400 млн. долара в Сърбия през следващите две години, за да помогне за намаляване на бедността в републиката. [АФП]
						
Aлбания може да не успее да постигне прогнозирания за тази година икономически растеж от 6 % поради тежката енергийна криза, предупреди централната банка. Тя призова властите да предприемат мерки и да намалят до минимум зависимостта на страната от водноелектрическата енергия -- единственият вътрешен енергиен източник. 
						*** 
						Външнотърговският дефицит на Босна и Херцеговина достигна 2,9 млрд. евро в периода от януари до октомври 2005 г., като отбеляза 8 % увеличение в годишно изражение, според централната банка на БиХ. Само през октомври външнотърговският дефицит е бил 347 млн. евро, с 12 % повече спрямо миналата година. 
						*** 
						
Румъния ще получи 49 млн. евро финансова помощ от ЕС, за да възстанови пътната и железопътна инфраструктура, засегната от тежките наводнения това лято, съобщи еврокомисарят за регионалната политика Данута Хюбнер. Парите ще бъдат предоставени чрез Инструмента за структурна политика за предприсъединителната програма. 
						*** 
						Единадесет чуждестранни кандидати са изпратили писма за интерес към приватизацията на "Войводянска банка", която по своите активи е петата по големина банка в Сърбия, съобщи финансовият министър Младжан Динкич. Той не разкри имената на чуждестранните банки, като само каза, че четири оферти са дошли от Гърция, по две от Италия и Франция, по една от Полша и Унгария и една от италиано-германско-австрийска групировка. 
						 *** 
						
Aлбанското правителство и мисията на МВФ, ръководена от Ищван Секели, започнаха предварителни преговори по ново споразумение. Този месец ще изтече срокът на тригодишната програма за 42,7 млн. долара на фонда за намаляване на бедността и насърчаване на растежа. 
						*** 
						
Хърватската компания "Плива", най-големият фармацевтичен производител в Централна и Източна Европа, приключи първите девет месеца от годината със загуба от 34 млн. долара. За сравнение компанията отчете чиста печалба от 107,3 млн. долара през същия период на 2004 г. "Плива" обясни загубата с неуспешното откриване на филиал в Съединените щати, който компанията бе принудена да продаде тази пролет. 
						*** 
						
Българският парламент прие промени в законите за акцизите и облагането на личните доходи, които ще влязат в сила през 2006 г. Акцизните ставки върху горивата, цигарите и алкохола ще се увеличат, а необлагаемият минимален доход ще се увеличи. 
						*** 
						Европейската инвестиционна банка съобщи, че е подписала споразумение с две турски финансови институции, "Кочбанк" и "Коч финансал киралама", за глобален заем в размер на 100 млн. евро за финансиране на малки и средни предприятия в Турция. Парите ще се използват за проекти в промишлеността, туризма и услугите.

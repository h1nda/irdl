Турска амнистия не постига целите си
18/09/2003
Надеждите, че новата частична амнистия ще накара кюрдските бунтовници да се предадат и да се върнат по домовете си, намаляват, а забранената Кюрдска работническа партия заплашва да поднови въоръжената си борба срещу турското правителство.
От Фатих Баран за Southeast European Times от Истанбул - 18/09/03
 
 
Новата частична амнистия, приета от турското правителство през юли, е застрашена от провал. Правителството да се надяваше, че законът ще накара кюрдските бойци, които още се крият по планините, да се предадат и да се завърнат по домовете си. Повечето от 2 238-те души, поискали амнистия, в момента са в затвора.
След приемането на закона 1 280 членове на незаконната Кюрдска работническа партия (ПКК), сега известна като КАДЕК, поискаха помилване. Освен това други 338 членове на фундаменталистката ислямска групировка "Хизбула" и 620 членове на незаконните левичарски и радикални ислямистки групировки са се възползвали от предложението на правителството. Само 222-ма от тях обаче се предадоха на властите в резултат от влизането на закона в сила, останалите вече излежаваха присъди в затвора. Вече са освободени 110 от поискалите амнистия.
Законът предлага пълно помилване на членове на КАДЕК, за които може да се докаже, че никога не са участвали във въоръжени нападения срещу турски обекти. Той не се отнася до водачите на групировката. Но сепаратистки терористи, участвали в нападения, могат да получат по-кратки затворнически присъди, ако се предадат и дадат информация на силите на сигурността.
Властите очакваха, че до 3 000 от предполагаемите 4 500 - 5 000 бунтовници на ПКК, базирани в планината Кандил в северен Ирак, ще се възползват от новия закон. Групата се оттегли в северен Ирак през 1999 г., след като обяви спиране на огъня в 15-годишната си борба за самоуправление в югоизточните турски райони с преобладаващо кюрдско население. Предполага се, че конфликтът е отнел живота на 36 500 души.
В миналото Турция седем пъти е приемала подобни закони с разочароващи резултати. По-малко от 1 000 души са се предали. Този път обаче правителството се опита да популяризира амнистията чрез брошури и радиопредавания в отдалечените райони и се опита да установи контакт с бунтовниците чрез семействата им. Заместник министър-председателят и министър на външните работи Абдула Гюл призова ПКК да обмисли предложението, като го нарече "последна възможност за терористичните организации".
Но ПKK/КАДЕК отхвърли амнистията, като я нарече капан. После прекъсна едностранното си четиригодишно примирие. Групировката настоява за неограничена амнистия и двустранно примирие. Нейният лидер, Абдула Йоджалан, който е в затвора, каза чрез адвоката си, че няма да се намеси, за да спре бойците, ако те решат да подновят въоръжения си бунт срещу правителството. Последвал сблъсък доведе до смъртта на седем бунтовника и двама турски войника.
Съединените щати, които считат ПКК/КАДЕК за терористична организация, подчертаха готовността си да не толерират присъствието на въоръжени групировки в Ирак и предупредиха, че подобни групировки трябва да напуснат страната или ще се сблъскат с военни действия от страна на САЩ. Това може да доведе до поток от бойци на ПКК/КАДЕК обратно към Турция, като се увеличи вероятността от засилване на боевете.

Строителството на голяма магистрала в Сърбия е затруднено от всякакви пречки
					18/06/2011
					По време на поредното закъснение в строителството на Коридор 10, в центъра на вниманието са скандали и други препятствия. 
					От Георги Митев Шантек за Southeast European Times в Белград – 18/06/11 
 
					 
						
Строителството на Коридор 10 напредва бавно. [Никола Барбутов/SETimes]
						След много пречки, експертите сега твърдят, че сръбската част от огромната общоевропейска магистрала Коридор 10, няма да бъде завършена до 2016 г., което ще представлява закъснение от повече от 10 години. Онова, което започна като привлекателна възможност за чуждестранни инвестиции, бе помрачено от скандал. 
						Последното развитие на събитията е, че един от водещите държавни строителни партньори бе арестуван наскоро заедно с бившия помощник-министър на инфраструктурата и енергетиката, отговарящ аз пътния транспорт, Милорад Илич. 
						Шефът на "Нибенс Групс" за Сърбия Мило Дурашкович, собственик на шест пътностроителни компании с 4 200 работници, е в ареста от средата на май по обвинения за корупция и финансови злоупотреби. 
						Други пътностроителни компании в страната също си имат свои проблеми: държавата все още им дължи пари за работа, извършена преди години. 
						Освен това бяха разкрити и археологически обекти - древноримския Виа Милитарис по южния маршрут например - или заплахата от съдебни дела от страна на онези, които настояват магистралата да мине по друг маршрут. 
						Всяко забавяне на строителството означава отменяне на договор и по-високи разходи поради повишаването на цените на горивото, асфалта, стоманата и други материали. Първоначално магистралата "Хонгос-Нови сад се оценяваше на около 84 милиона евро. Досега общата стойност може би е 50% по-висока. 
						Очевидно е, че парите не са проблем. Министърът на инфраструктурата Милутин Мръконич казва, че са осигурени 1,2 милиарда евро със заеми, повечето от Европейската банка за възстановяване и развитие, Европейската инвестиционна банка и Световната банка. 
						Въпреки многобройните проблеми при строителството на Коридор 10, пътностроителните компании продължават да проявяват силен интерес към проекта, най-вече заради неговите мащаби в това време на глобална криза. 
						Конкуренцията обикновено осигурява по-добри оферти, но в Сърбия това не опростява нещата. Генералният директор на "Пътищата на Сърбия" Зоран Дробняк казва, че предприемачите започват с ниски цени на търговете, като целта им е по-късно чрез добавки и "неочаквано изникнала работа" да увеличат цените до реалистични равнища. 
						Тази тактика може да внесе яснота по отношение на необичайни цифри за строителството на един етап в южната част, при който гръцка компания поиска половината от онова, което предложи сръбски консорциум, и с една трета по-малко от минималната цена, определена от държавата, според документацията. 
						"Коридори на Сърбия", една от двете държавни компании, отговарящи за строителството, признава, че когато предприемачи сключат споразумение за нереалистично ниска цена, това представлява риск за завършването на работата, но подчертава,че най-важният фактор е да се спечели търга с най-ниската предложена цена. 
						Щетите от забавянето на строителството са огромни, може би неизмерими. Страда южноевропейския карго превоз, тъй като е по-лесно да се пристигне от Турция към централноевропейския обход и по-нататък през България и Румъния, отколкото през Сърбия. Местната икономика изпита тежесттта на тази реалност. 
						Сръбските туристи, които са се отправили към крайбрежието на Гърция и Турция, любимите им летни дестинации, също страдат. 
						Станко Богдан, хърватски шофьор на камион, казва, че поради лошите пътища и лоша организация на митниците, той предпочита да прехвърля курсовете от Хърватия за Румъния и на юг на свои колеги. 
						"Пътуването до Бирмингам, Англия или до Франция е много по-дълго, но не е толкова трудно. Митничарите се отнасят учтиво, обръщат се към вас с "господине" и не искат някаква "малка такса", нито ви карат да чакате от рано сутринта до късно следобед на следващия ден или дори от петък до понеделник", казва Богдан.

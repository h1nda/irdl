Разсекретяват се архиви за румънската революция
					24/02/2010
					Години наред архивите, свързани със свалянето на комунистическия режим в Румъния, стояха скрити като "държавна тайна", но правителството прави постъпки да промени това.
					От Паул Чокою за Southeast European Times от Букурещ – 24/02/10
 
					 
						
Ще бъдат разсекретени близо 8 000 архивни документа. [Виктор Барбу/SETimes]
						След години на протакане по въпроса румънското правителство реши да разсекрети близо 8 000 документа, свързани със свалянето на комунистическия режим на Николае Чаушеску и последвалите го кръвопролития. 
						Кабинетът взе решението по време на заседание на 10 февруари, след като министерството на отбраната одобри инициативата. 
						Т.нар. "революционни досиета" бяха класифицирани по-рано като "държавна тайна". Според министерството обаче те вече не представляват заплаха за националната сигурност. Освен 7 617 досиета, които се предоставят сега, други 2 684 бяха разсекретени в средата на януари. 
						Над 1 000 други документа остават засекретени, но министерството на отбраната обяви, че ще проучи тяхното съдържание и ще разсекрети онези от тях, които имат отношение към събитията от 1989 г. Всички разсекретени документи ще бъдат публикувани в румънския Държавен вестник. 
						Решението дойде шест месеца след като Европейският съд за правата на човека (ЕСПЧ) постанови, че екземпляр от целия революционен архив, който съдържа около 1 200 тома документи, трябва да бъде предаден на организация, известна като "21 декември 1989". 
						Групата, основана през 1990 г., е съставена от членове, участвали във въстанието срещу Чаушеску, което се превърна в кръвопролитие, след като полицията откри огън по множеството. Групата твърди, че разполага с неоспорими доказателства, че над 1 000 души са били убити от властите. 
						Ръководителят на асоциацията Теодор Мариеш е ищец по делото в ЕСПЧ. Той обяви гладна стачка в знак на протест срещу отказа на главната прокуратура да изпълни решението на ЕСПЧ. 
						Главната прокуратура разглежда събитията от 20 години, но досега е осъдила единствено двама бивши генерали за участието им в кръвопролитията. 
						Мариеш заяви пред Southeast European Times, че приветства последното решение. "Макар че дойде малко късно за нас, които чакахме 20 години да се хвърли светлина върху онези трагични събития, тези документи са добре дошли за нас," каза той. 
						"Каквито и да са документите, технически или не, те съдържат ценна информация относно репресивната структура, замесена в убийствата, които бяха извършени през декември 1989 г.," каза Мариеш. Досиетата, добави той, ще помогнат да се установи "кой е давал разпорежданията, какви са били заповедите, какви оръжия са използвани срещу революционерите". 
						Мариеш казва, че е получил уверения, че и останалата част от класифицираните документи ще бъдат публикувани. Той смята да приключи гладната си стачка, когато разсекретените документи бъдат публикувани в Държавен вестник.

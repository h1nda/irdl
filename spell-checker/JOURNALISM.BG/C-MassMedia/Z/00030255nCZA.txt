Балкански певци се борят за титлата „Мюзик Айдъл 3”
					14/05/2009
					Четирима български и двама македонски певци се надяват да достигнат в началото на юни до големия финал в българското телевизионно музикално шоу „Мюзик Айдъл”.
					Четирима български и двама македонски певци се надяват да достигнат в началото на юни до големия финал в българското телевизионно музикално шоу „Мюзик Айдъл”.
 
					 
						
[бТВ]
						"Разбира се, че още не исках да напускам. Но го приемам с усмивка и ще продължа напред,” каза Александра Жекова в сряда (13 май), минути след като отпадна от третия сезон на българското телевизионно шоу „Мюзик Айдъл”. 
						Със силния си глас 19-годишната софиянка бе сред фаворитите за титлата. Макар че пя с цялото си сърце в „битката на гласовете” срещу Русина Катърджиева, на 22 г., в сряда вечерта Жекова не можа да достигне до следващия кръг. Една от песните, които тя изпя на шоуто, бе "Jealous Guy" на Джон Ленън. 
						 "Мюзик Айдъл" е българската версия на британското телевизионно шоу „Поп Айдъл”. Неговото трето издание започна през март. Македонските участници този сезон представляват първите чуждестранни състезатели в програмата.
						 "Мюзик Айдъл 3" се излъчва по два частни национални телевизионни канала, българския бТВ и македонския А1. Зрителите в двете страни гласуват за своите фаворити, като изпращат текстови съобщения по телефона. 
						
						Жекова, една от 13-те българи и македонци, оцелели след няколко селекционни кръга преди началото на финалите през март, стана седмата отпаднала от конкурса в сряда. 
						Шестимата оставащи в конкурсната програма на „Мюзик Айдъл 3” са четирима български и двама македонски изпълнители. Всички имат равни шансове да спечелят конкурса и договор с българската звукозаписна компания „Вирджиния Рекърдс” 
						Най-младият от тях е Александър Тарабунов, на 19 г., от Скопие. Той и другият оцелял македонски представител в шоуто – 24-годишният Боян Стойков от Битоля – се смятат за едни от най-силните кандидати за спечелване на титлата тази година. 
						Катърджиева и другите трима българи – Магдалена Джанаварова, на 21 г., Преслава Мръвкова, на 22 г., и Димитър Атанасов, на 23 г., обаче са също изключително талантливи, което прави всеки от тях потенциален победител. 
						В интервю след елиминацията Жекова заяви, че Стойков е нейният фаворит за титлата. 
						Извън международния аспект, тазгодишният „Мюзик Айдъл” се превърна и в най-емоционалния досега. Българската финалистка Виктория Димитрова, на 26 г., която е загубила зрението си вследствие на домашно насилие, стана първата сляпа участничка в шоуто.

Турция и България се стремят да подобрят двустранните отношения
					04/10/2010
					Турският премиер Реджеп Тайип Ердоган пристигна в понеделник в София за разговори с българския си колега Бойко Борисов.
					(Уърлд Булетин, Анадолска агенция, Заман, Агенция София нюз, София Ехо, Dnevnik.bg, 24 часа - 04/10/10)
 
					 
						
Българският премиер Бойко Борисов (вдясно) посреща турския си колега Реджеп Тайип Ердоган преди срещата им в понеделник в София (4 октомври). [Ройтерс]
						Турският премиер Реджеп Тайип Ердоган пристигна в понеделник (14 октомври) на еднодневно посещение в София по покана на българския си колега Бойко Борисов. 
						Турският лидер бе придружаван от главния преговарящ на страната с ЕС, Егемен Багъш, както и от държавния министър Фарук Челик, министъра на енергетиката Танер Йълдъз и министъра на транспорта Бинали Йълдъръм. 
						 В интервю от понеделник за един от най-тиражните софийски всекидневници, "24 часа", Ердоган изброи регионални и международни събития, както и въпроси от политическо, търговско и икономическо естество, залегнали като първостепенни в дневния ред на разговорите му с Борисов. 
						По време на посещението ще бъдат разисквани също и начините за укрепване на сътрудничеството между двете страни в конкретни сектори, в т.ч. енергетиката, транспорта и туризма, посочи той. 
						"Ние сме съюзници и многостранното ни сътрудничество несъмнено допринася за регионалната стабилност на Балканите," каза Ердоган за "24 часа". 
						 Газопроводът "Набуко", евентуалното включване на България в проекта за тристранна газова връзка Турция-Гърция-Италия или изграждането на пряк тръбопровод между двете страни бяха сред въпросите, които се очаква да бъдат дискутирани по-подробно на срещата между Йълдъз и българския министър на енергетиката Трайчо Трайков. 
						 В изказване преди отпътуването си от София, осем месеца след посещението на Борисов в Анкара в края на януари, Ердоган изрази надежда, че до понеделник ще се постигне окончателно решение за построяването на язовир в граничния район между двете страни. 
						 Ердоган разкритикува също кръговете в България, които настояват, че София трябва да блокира кандидатурата на Турция за членство в ЕС, ако последната не заплати обезщетения в милиарди евро за имотите на етническите българи, прогонени от Османската империя преди близо един век. 
						"По силата на споразумението за приятелство между Турция и България, подписано в Ангора през 1925 г., въпросът е намерил решение, след като и двете страни са оттеглили претенциите си за периода 1912-1925 г.," каза Ердоган. 
						Припомняйки, че Турция е подкрепила приемането на северната си съседка в НАТО през 2004 г., той каза, че очаква съответната подкрепа и от София за кандидатурата на страната му за членство в Съюза, в съответствие с принципите за солидарност в рамките на евро-атлантическата общност. 
						Влизането на България в ЕС през 2007 г. доведе до увеличение на двустранната търговия между двете страни -- достигнала връх с повече от 3,6 милиарда евро в края на същата година, но спаднала на приблизително 3 милиарда евро през 2008 г., според Ердоган. 
						Свиването на обема на търговията между двете страни миналата година се дължи на глобалната финансова и икономическа криза, каза той, добавяйки, че очаква обемите да се изравнят с тези от 2007 г. до няколко месеца. 
						"Ще ги достигнем до края на тази година," е казал той, цитиран от Анадолската агенция. 
						Ердоган трябваше също да се срещне с Ахмет Доган, лидерът на Движението за права и свободи, партия, подкрепяна основно от българската етническа турска общност, както и с главния мюфтия на мюсюлманите в България, Мустафа Алиш Хаджи.

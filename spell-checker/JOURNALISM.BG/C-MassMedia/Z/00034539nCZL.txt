Сърбия изгуби съдебната битка във връзка с израелски шпионски спътник
					13/05/2010
					 
						БЕЛГРАД, Сърбия -- Местните медии съобщиха в сряда (12 май), че Сърбия ще трябва да заплати 36 милиона евро обезщетение на израелска компания за нарушаването на договор за наем на шпионски спътник. Според съобщенията Белград ще трябва също така да заплати и около 13 800 евро съдебни разноски. През 2008 г. Международният арбитражен съд в Париж излезе с решение в полза на израелската компания „ИмиджСет”. Сърбия обаче се опита да оспори юрисдикцията на съда, като отнесе делото в съд в Лондон, където обаче загуби. Сделката на стойност 45 милиона евро за космически спътник беше подписана през 2005 г. от тогавашния министър на отбраната на Сърбия и Черна гора Първослав Давинич, който според твърденията не се е консултирал с правителството. Всекидневникът „Блиц” съобщава, че прокуратурата възнамерява да му повдигне обвинения следващата седмица. (Блиц, ДПА, Б92, РТС - 12/05/10; Бета - 11/05/10)

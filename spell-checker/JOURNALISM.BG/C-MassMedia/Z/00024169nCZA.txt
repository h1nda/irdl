Македония е обезпокоена заради въоръжени групи от Косово
					10/10/2007
					Смята се, че в Македония действат няколко организирани групи, имащи връзки с Косово, макар че техните цели са по-скоро престъпни, отколкото политически.
					От Горан Трайков за Southeast European Times от Скопие -- 10/10/07
 
					 
						
"Появата на такива лица не изпраща добро послание за Косово," каза премиерът Агим Чеку. [Гети Имиджис]
						Докато решението на въпроса за статута на Косово продължава да е в неясното бъдеще, потенциалът за дестабилизация става все по-реален. Според КФОР въоръжени групи от провинцията проникват в Македония, възползвайки се от слабия контрол на местните власти. От друга страна, мнозина смятат, че техните цели са повече престъпни, отколкото политически. 
						Групите са смесица от хора с националистически настроения и мафиотоподобно поведение. Смята се, че основните им опорни пунктове в Македония са в Скопие, Куманово, Арачиново, Липково и Ваксинце. Анализаторите обикновено ги разделят на четири обособени "фамилии". 
						Първата, с прозвище "Кобра", се ръководи от Авдил Якупи-Чакала и включва 50 души. Тя оперира между Арачиново и Ваксинце и представлява заплаха за силите на ЕВРОФОР поради уменията си да използва мини и други тежки оръжия срещу бронирани коли и хеликоптри. 
						Втората и третата група са разположени в района на Горна гора и във Ваксинце. Техни лидери са Беким Таипи и Наим Халили, които се издирват от македонската полиция за контрабанда на наркотици. Четвъртата действа около Скопие. Неин лидер е Хамди Байрамовски, наследник на Неджмедин Демири, който бе убит това лято. 
						Групите действат и в Южна Сърбия, където са осъществявали организирани нападения, имащи за цел предизвикване на безредици. Макар че основната им цел е просто да защитават криминалната си дейност, те нямат интерес регионът да се стабилизира или пък да се наложи върховенство на закона. Международната общност даде ясно да се разбере, че след като бъде решен въпросът за статута на Косово, една от основните задачи на косовското правителство ще бъде да разбие тези престъпни структури - с помощта на Запада. 
						Добрата новина е, че КФОР, македонското правителство и косовските институции работят в тясно сътрудничество помежду си, за да разсеят заплахата. Премиерът на Косово Агим Чеку подчерта, че въоръжените групи с нищо не допринасят за спечелването на независимост за Косово, а напротив - пречат на процеса. "Появата на подобни лица не изпраща добро послание за Косово," каза Чеку пред репортери миналата седмица.

Белград призовава за диалог за уреждане на кризата с Косово
					27/07/2011
					Кризата на граничните пунктове поставя под въпрос по-нататъшните преговори между Прищина и Белград.
					От Игор Йованович за Southeast European Times от Белград -- 27/07/11 
 
					 
						
Косово изпрати специални полицейски части в населяваната от сърби северна част, за да наложат забраната на вноса от Сърбия. [Ройтерс]
						Опитът на Косово специални полицейски части да поемат контрола на ГКПП "Ярине" и "Бърняк" в Северно Косово разпали разгорещен дебат в Белград във вторник (26 юли), когато двете опозиционни партии напуснаха парламентарното заседание заради отказа на управляващото мнозинство да се обсъдят събитията в Косово. 
						Отказът на ЮЛЕКС и на сръбските членове на косовската полиция, разположени на границата, да приложат приетата наскоро от Прищина забрана за внос от Сърбия в Косово предизвика намесата, която срещна съпротива от страна на местните сърби. 
						Сръбският министър за Косово и Метохия Горан Богданович и ръководителят на правителствения екип за преговорите с Косово Борислав Стефанович веднага пристигнаха в северната част в опит да успокоят страстите, но призоваха също така сърбите да останат на барикадите до оттеглянето на специалните части. 
						Сръбският президент Борис Тадич също призова за спокойствие и се обърна към ЕС и САЩ да прекратят операцията на Прищина. "Смятам, че няма две мнения по този въпрос в централните американски институции, но е твърде възможно някои хора от [американската] администрация да окуражават Прищина за подобни действия", заяви Тадич по време на посещението си в Прага във вторник. 
						Сръбският президент заяви, че ходът на Прищина може да застраши преговорите между Сърбия и Косово, които започнаха през март и наскоро доведоха до първите споразумения. 
						Тадич обаче отхвърли възможността конфликтът да ескалира. "Сърбия няма да обяви война, но предупреждаваме всички останали, че използването на насилие крие големи рискове", заяви той. 
						Междувременно репортажи в медиите цитираха външния министър Вук Йеремич, който заявил, че Сърбия е поискала извънредно заседание на Съвета за сигурност на ООН. 
						Професор Предраг Симич от Белградския факултет по политология каза за SETimes, че Белград не може да предприеме по-добро действие от това да увеличи дипломатическите си усилия. Според него действията на Прищина целят да провокират правителството в Белград, за което догодина предстоят общи избори. "Лошите новини са, че след Трибунала в Хага най-голямото препятствие по пътя към ЕС ще бъде Косово", каза Симич. 
						Събитията в Косово наистина доведоха до нови разделения сред партиите в Сърбия. Двете основни опозиционни партии, Сръбската демократическа партия и Сръбската радикална партия, напуснаха парламентарното заседание, защото правителството отказа да свика спешно заседание относно кризата в Косово. 
						Трябва също да се отбележи, че зам.-председателят на Сръбската демократическа партия Слободан Самарджич поиска Белград да не сяда на масата за преговори с Прищина, ако ситуацията не се нормализира. 
						"Сръбското правителство трябва да настоява за връщане към ситуацията преди решението на правителството на Косово да забрани влизането на сръбски стоки в Косово. В противен случай Белград ще бъде в положение на мат в продължаващите преговори", заяви Самарджич за SETimes. 
						Опозицията иска също така правителството да каже какво би направило, ако властите в Косово извършат масирани нападения над сърбите в северната част. 
						Анализаторът Александър Радич каза за SETimes, че Белград има малко възможности за маневриране. "В споразумението, което прекрати войната през 1999 г., се казва, че НАТО поема сигурността в Косово, а не Сърбия, и Белград не може да стори много по този въпрос", каза той. 
						Сръбският министър на земеделието Душан Петрович също отрече обвиненията от Прищина, че с отказа си да признае митническите печати на Косово Сърбия предотвратява влизането на стоки от Косово. Петрович заяви пред медиите, че стоките могат да влизат в Сърбия с печат на ЮНМИК, който правителството на Косово обеща да използва, когато се присъедини към Централноевропейското споразумение за свободна търговия (ЦЕФТА).

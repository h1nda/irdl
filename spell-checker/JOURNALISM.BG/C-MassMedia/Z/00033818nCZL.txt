Ердоган: "Арменските имигранти може да бъдат депортирани"
					17/03/2010
					 
						АНКАРА, Турция -- Министър-председателят Реджеп Тайип Ердоган заплаши във вторник, че около 100 000 нелегални имигранти от Армения може да бъдат екстрадирани от страната. „В нашата страна живеят около 170 000 арменци. От тях 70 000 са турски граждани, а останалите са нелегални имигранти, които се намират на турска територия от повече от 10 години. Ако положението продължи да се развива по този начин, ние ще трябва да преразгледаме нашето отношение към тях”, каза Ердоган в интервю за турската редакция на Би Би Си. Изявлението идва след неотдавна одобрените от комисия на Конгреса на САЩ и от Швеция резолюции за обявяване на убийствата на арменци през 1915 г. в Османската империя за геноцид.
						Във вторник шведския министър-председател Фредрик Рейнфелд излезе с изявление, в което изразява съжаление във връзка с решението на парламента за приемане на документа. „Информирах министър-председателя Реджеп Тайип Ердоган в събота, че съжалявам за това решение на Риксдага (парламента), тъй като то проправя път за политизиране на исторически събития. Изразих също своята загриженост, че това може да бъде използвано от сили в Турция, които се мъчат да спрат процеса на помирение с Армения и процеса на реформи в Турция”, каза Рейнфелд. Шведският външен министър Карл Билд също разкритикува стъпката на парламента. (Ватан, Хюриет, Милиет, Сабах, ИТАР-ТАСС - 17/03/10; АФП - 16/03/10)

САЩ подкрепят приемането на БиХ в програмата "Партньорство за мир"
30/03/2004
 
САРАЕВО, Босна и Херцеговина (БиХ) -- САЩ подкрепят приемането на БиХ в програмата на НАТО "Партньорство за мир" заяви ръководителят на отдела в Държавния департамент за Южна и Централна Европа Чарлз Инглиш по време на разговори с представители на БиХ в Сараево в понеделник (29 март). Инглиш добави, че Вашингтон ще помогне на БиХ да покрие критериите за членство в ПзМ, вкл. за създаването на напълно функциониращо Министерство на отбраната на държавно ниво.
Други новини: председателстващият ОССЕ и външен министър на България Соломон Паси призова БиХ да продължи с реформите в секторите на отбраната и образованието. При срещите си с представители на БиХ и международната общност Паси подчерта, че БиХ трябва да изпълни своите задължения, за да гарантира бъдещото си членство в евроатлантическите структури.
Също в понеделник Кантоналният съд в Сараево оправда бившия ръководител на Службата за разузнаване и сигурност на БиХ Иван Вукшич по повод обвиненията, че е взел заложници през април 2001 г. Той бе обвинен в това, че е задържал насилствено като заложници представители на Федерация БиХ по време на операция на СФОР за изземване на документи от базираната в Мостар Херцеговска банка. (Източници на СВП - 30/03/04;ПБС БиХ, РТРС, Pincom.info, Уеб сайт на ОССЕ - 29/03/04)

Лидерът на АБК Харадинай предлага план за общините в Северно Косово
					09/02/2009
					 
						ПРИЩИНА, Косово -- Лидерът на опозиционния Алианс за бъдещето на Косово (АБК) Рамуш Харадинай заяви в неделя (8 февруари), че би интегрирал разделения град Митровица за три месеца, ако неговият АБК спечели местните избори в Митровица през ноември. При посещения в рамките на предизборната кампания в селата Влахи и Винарц - и двете в предимно сръбската северна част на Митровица - Харадинай представи план за управление за цяла Митровица. Харадинай каза, че планът трябва да включва общините Звечан, Зубин Поток и Лепосавич.
						Други новини -- Косовската полиция върна в събота на Албания 40 роми, основно деца на възраст между 7 и 15 години. Повечето от тях са просели по улиците на Прищина.
						Междувременно в събота косовският президент Фатмир Сейдиу бе в Мюнхен, където присъства на 45-ата Конференция по сигурността. В слово, изнесено там, той заяви, че Косово заслужава признание от повече страни, особено сега, когато собствената му конституция се основава на европейските ценности. Той добави, че е установил контакти с представители на страни от ЕС, които още не са признали Косово. (Зери, Косова Сот, Коха Диторе, Лайм, РТК, Кохавижън - 09/02/09)

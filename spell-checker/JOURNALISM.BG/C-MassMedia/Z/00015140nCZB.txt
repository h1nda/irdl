Референдумите в ЕС усложняват перспективите за присъединяване
					04/07/2005
					Политическите анализатори, а така също и държавни служители и политици продължават да умуват върху последиците от референдумите във Франция и Холандия, които отхвърлиха предложената конституция на ЕС. Освен всичко останало, двата отрицателни вота налагат преоценка на готовността на Европа да посрещне икономическите предизвикателства, поставени от глобализацията, част от която е разширяването на ЕС. Макар, че в страните-членки на съюза може да се очаква нарастване на натиска за вдигане на подвижния мост и търсене на убежище в "крепостта Европа", това няма да разреши коренния проблем - необходимостта от засилване на конкуренцията. В крайна сметка, страните-членки на ЕС не могат да избегна потребността да преустроят системите си за социално осигуряване и да ускорят технологическите промени, смята икономистът и бивш министър на финансите Даниел Дъяну.
					От Даниел Дъяну за Southeast European Times от Букурещ -- 04/07/05
 
					 
						
						Резултатите от референдумите във Франция и Холандия демонстираха дълбочината на социално-икономическите и политическите течения, съществуващи от години в редица страни от ЕС. Много граждани са раздразнени от начина, по който се осъществява разширяването. Недостатъците в институционалната рамка, които предизвикаха преработката на договора, се съчетават с ерозията на държавата на социалното осигуряване и резултатите от глобализацията, за да доведат до изменчива политическа динамика. Не са без основание разговорите за демократически дефицит в ЕС; по-скоро това отразява разрива между политическия елит и народа като цяло. 
						Съществува голямо икономическо разнообразие в съюза, където скандинавските страни са значително напред в сравнение със средиземноморските страни по такива показатели, като ръст на БВП, трудова заетост, бюджети и пр. В същото време лесно може да се усети чувство на стагнация сред по-старите членове на ЕС. Общо взето, страните, подписали Римския договор, са обвханати от икономическа умора. 
						Относителните достойнства и недостатъци на англо-саксонския и континенталния модели са източник на продължаващи дебати. Има страни (Дания, Финландия и Швеция), които не са преустроили държавата на социалното осигуряване и са постигнали добри икономически резултати и също така са на върха в списъка на страните от ЕС по изпълнение на задачите на лисабонския дневен ред (които целят засилване на конкурентноспособността в ЕС). Националният опит следователно показва, че състоянието на икономиката зависи от конкретни институционални постановки, които могат или не могат да помогнат на страните да се справят с икономическите и технологическите промени.
						
Френските гласоподаватели празнуват, след като референдумът в страната отхвърли конституцията на ЕС на 30 май. [Архив]
						Западноевропейските икономики са изправени пред социални предизвикателства, които се коренят в остаряващото население, спада на раждаемостта, съществуването на известна институционална склероза (която ни напомня за трудовете на икономистите Дъглас Норт и Манкър Олсън за отвличането на държавната политика в пазарните икономики от запазените интереси), емиграцията и конкурентния натиск, предизвикан от новите информационни и комуникационни технологии и глабализацията. Голяма част от страните-членки на ЕС станаха свидетели на увеличаващия се разрив между тези, които са способни да издържат на шоковете, причинени от глобализацията и новите технологии и от друга страна тези, които се поддават на натиска и попадат в редиците на маловажните и недоволните. Страните-членки на ЕС са изправени пред увеличаваща се конкуренция от страните с ниски заплати под формата на т. нар. аутсорсинг или офшоринг. Това се превърна в главна политическа тема в Западна Европа, а така също и в САЩ.
						Не е лесно да се намерят начините, по които държавната политика да може да отговори адекватно на социалните и икономическите предизвикателства. Проблемите са напълно ясни, но политическите отговори включват сложни компромиси и болезнени промени. Често политиката е обремена от провали в координацията. Ситуациите са различни в отделните страни макар, че много от тях имат едно общо нещо: държавни бюджети, които са в постоянно напрежение. Например, германските компании са постигнали отлични резултати в подобряването на производителността и конкуренцията на международните пазари, но безработицата остава висока и държавния бюджет е доста над 3% от БВП. За разлика от Германия, в Италия конкурентноспособността както в страната, така и в чужбина и източник на безпокойство за политическия и бизнес елити, а държавният бюджет сякаш излиза изпод контрол. 
						Става все по-ясно, че намирането на решение на проблема изисква реформиране на държавата на социалното осигуряване в съчетание с провеждането на политика за стимулиране на изследванията и развитието с оглед засилване на конкурентноспособността. Иначе е почти неизбежен постепенният упадък. Постиженията на скандинавските страни през последното десетилетие подсказват вид политика, която може да бъде в по-голяма или по-малка степен копирана. Германия изглежда, че е поела по този път въпреки, че е изправена пред силна социална опозиция спрямо болезнените мерки. По един или друг начин, социалният договор между гражданите и държавата трябва да бъде променен, като бъдат запазени основните компоненти на системата за социално осигуряване и в същото време бъде дадена по-голяма гъвкавост и способност на икономиките да се изправят пред глобалната конкуренция. Може да се каже, че това представлява най-голямото предизвикателство за старите членове на ЕС в следващите години. Неизбежността на този опит се доказва от реакцията на населението на Западна Европа на последния кръг от разширяването. Вкарването в съюза на редица страни с ниски заплати засили страховете сред членовете на ЕС за изтичане на работни места, намаляване на заплатите и други последици от глобализацията.
						
Председателят на Европейската комисия Жозе Мануел Барозо (в средата), председателят на Съвета на ЕС Жан-Клод Юнкер (вдясно) и председателят на Европейския парламент Йосеп Борел провеждат пресконференция в Брюксел след обявяването на резултатите от референдумите по конституцията на ЕС в Холандия на 1 юни. [AФП]
						На разширяването на ЕС може да се гледа като на един от аспектите на глобализацията, която често е обвинявана за икономомическите проблеми. Наистина възходът на Китай и "безгранична Индия" има потенциала да разтърси добре укрепилите се в миналото йерархии. Струва си обаче да се запитаме, дали прибягването до протекционизъм е правилното решение на проблема за острата конкуренция в световната икономика. Едно е да се критикуват страните с ниските заплати, че използват нечестни средства (такива, като експлоатация на деца), а друго е те да се обвиняват, че използват ниските заплати, за да увеличат износа си. Ниските заплати сами по себе си не са средство на нечестна конкуренция. Съществува ли морално основание да се иска от страните с ниски заплати да забавят прогреса си поради щетите, които нанасят на стагниращите икономики в Западна Европа?
						Страните от ЕС не могат да избегнат необходимостта да бъдат конкурентноспособни, което от своя страна изисква те да преустроят системите си за социално осигуряване и да извършат технологични промени. Тези задачи, обаче, отнемат време и са социално трудни за осъществяване. Политиците трябва да бъдат по-откровени и убедителни в това, което казват и вършат. Те следва да формират коалиции на интереси в обществото, които да подкрепят ефективно реформите. 
						ЕС преминава през тежък период - факт, който усложнява планираното за 2007 присъединяване на България и Румъния към съюза. При сегашните обстоятелства е голяма вероятността от едногодишно отлагане. Все повече депутати на запад говорят за спиране или отлагане за неопределено време на процеса на разширяване. Това не е добра новина за останалата част на Европа, особено Западните Балкани, за които членството в ЕС е мощна мотивираща сила за политически и икономически напредък. Остава да се види, дали френският и холандският вотове ще доведат до кратковременни смущения или до море от промени с потенциал за силно влияние върху перспективите на региона.

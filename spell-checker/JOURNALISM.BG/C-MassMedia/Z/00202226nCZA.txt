Представители на официално Косово: "Тадич вече не е добре дошъл" 
					09/01/2012
					Посещението на сръбския президент Борис Тадич в Косово предизвика възмущение след направените от него политически изявления.
					От Мухамет Брайшори за Southeast European Times от Прищина -- 09/01/12
 
					 
						
Сръбският президент Борис Тадич (в средата) се срещна с митрополит Теодосий (вдясно) от Сръбската православна църква по време на посещението си в манастира "Високи Дечани" в събота (7 януари). [Ройтерс]
						Вицепремиерът на Косово Хайредин Кучи каза пред "Клан Косова ТВ" в неделя (8 януари), че сръбският президент Борис Тадич няма да бъде добре дошъл в страната в бъдеще, след като гостуващият държавен лидер направи политически изявления по време на коледното си посещение в манастира "Високи Дечани" през почивните дни. 
						Тадич пристигна в Косово в петък, за да участва в православната християнска литургия в манастира "Високи Дечани" в Исток и в манастира в Печ. 
						Правителството одобри посещението му, след като искането дойде чрез офисите на ЕС в Белград и Прищина. 
						"Това важно честване за православните вярващи носи послание за възпитаване на най-добрите ценности - доверие, уважение, хармония и мир в нашето свободно, демократично и многоетническо общество," каза косовският премиер Хашим Тачи за посещението. 
						Запитан от журналисти пред манастира дали Сърбия ще признае Косово, Тадич отговори "Никога!". В интервю за телевизия "Мост" той заяви, че няма да премахне сръбските институции от Косово - едно от основните искания на германския канцлер Ангела Меркел. 
						"Няма да приемем премахването на нашите институции. Това е невъзможно. Ако приемем това, ще изселим сърбите от Косово. Това значи, че сърбите няма да имат училища, нито здравеопазване или социални грижи и други социални придобивки," каза той. 
						Стотици хора организираха протести и хвърляха камъни по сръбската автоколона. 
						Кметът на Митровица Кръстимир Пантич изрази загриженост във връзка с инцидентите. 
						"Всичко, случило се по време на посещението на Тадич в Косово, показва какво албанците действително мислят за сърбите и колко е лоша ситуацията със сигурността. Сега видяхме как би изглеждал животът ни в независимо Косово и как биха действали албанците," каза Пантич за SETimes. 
						КФОР и полицията на ЮЛЕКС отговаряха за сигурността на президента по време на посещението му, докато косовската полиция се занимаваше с демонстрантите в областите, през които преминаваше Тадич. 
						На посещението се противопостави и движението "Ветевендосе", много от членовете на което взеха участие в протестите и бяха арестувани. 
						"Сърбия е вредна за косовската държава. Нейните незаконни структури се занимават с престъпни дейности срещу държавата Косово и албанците тук. Нейната външна политика е съсредоточена главно срещу независимостта [на Косово] във всяка международна инстанция. [Като] ръководител на тази политика Борис Тадич... е неприемлив за косовските граждани," каза за SETimes Висар Юмери, ръководител на парламентарната група на "Ветевендосе".
						Едита Тахири, която оглавява косовската делегация в преговорите между Прищина и Белград, каза за SETimes, че искането, отправено от Тадич и сръбското правителство, е било да се допусне религиозно посещение. 
						"Официално сме го определили като посещение от религиозен характер и ако той се придържа към такъв дневен ред, посещението ще остане неполитическо. [Религиозните] посещения са нормални, но ако той повтори поведението си..., правейки политически и дестабилизиращи изявления, то със сигурност няма да бъде оценено като положително," каза Тахири за SETimes. 
						Политическият анализатор Фатлум Садику е съгласен. 
						"Тадич наруши договорката, че посещението му ще бъде с религиозен характер, а не политическо. С изявленията си срещу премахването на сръбските институции и че никога няма да признае Косово той направи политически декларации." 
						Сръбският анализатор Владимир Гоати обаче смята, че отговорът на косовското правителство е бил едностранчив, което няма да подобри отношенията и сигурността в Косово. 
						"Властите в Косово трябва да показват по-голяма толерантност," каза Гоати за SETimes. Същевременно той смята, че Сърбия фактически няма суверенитет и власт да взема решения в Косово. 
						Говорителят на опозиционната Демократическата партия на Сърбия Петър Петкович каза, че посещението на Тадич е последният пример за линията, която Белград представя на обществеността. 
						"Коледното посещение е просто една от много заблуди, предназначени да покажат на гражданите, че властите уж защитават Косово и суверенитета на тази територия," каза Петкович за SETimes. 
						
						Кореспондентът на SETimes Бояна Милованович е съавтор на статията.

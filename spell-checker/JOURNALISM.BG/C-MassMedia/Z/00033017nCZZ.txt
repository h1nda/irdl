Дипломатически дневник: Германия подкрепя кандидатурата на Турция за членство в ЕС
					12/01/2010
					Германският външен министър посети Анкара. Още в дипломатическите новини: сръбският президент Борис Тадич предлага помощ в гръцко-македонския спор за името; македонският премиер Никола Груевски завърши посещението си в Израел.
					 
						
Германският външен министър Гидо Вестервеле (вляво) и турският му колега Ахмет Давутоглу разговарят с репортери в четвъртък (7 януари). [Гети Имиджис]
						Германският външен министър Гидо Вестервеле декларира в четвъртък (7 януари) подкрепата си за кандидатурата на Турция за членство в ЕС. В изказване на пресконференция в Анкара след среща с турския си колега Ахмет Давутоглу Вестервеле каза, че Германия застава зад споразуменията между Турция и ЕС. Той даде висока оценка и на инициативата на Турция да даде повече права на своето кюрдско малцинство, докато Давутоглу обеща, че Анкара ще продължи да прилага реформите, необходими за членството й в ЕС. 
						*** 
						
						Хърватският премиер Ядранка Косор и словенският й колега Борут Пахор ще се срещнат в сряда (13 януари) в словенския ски-курорт Кранска Гора. Очаква се те да обсъдят ратифицирането от Словения на арбитражното споразумение за решаване на дългогодишния граничен спор между страните. 
						*** 
						
						Турция и Ливан подписаха в понеделник (11 януари) споразумение за премахване на визовия режим. Решението бе взето по време на посещението на ливанския премиер Саад Харири в Анкара. На съвместна пресконференция турският премиер Реджеп Тайип Ердоган се присъедини към Харири в критиките му към Израел, посочвайки ядрената програма на страната и незаконното навлизане в ливанското въздушно пространство. 
						*** 
						
						Българският заместник външен министър Марин Райков и гръцкият му колега Димитрис Друцас подписаха в понеделник (11 януари) в Атина споразумение за отваряне на нов контролно-пропускателен пункт между двете страни. Новият ГКПП "Златоград-Термес" ще бъде официално открит в петък от българския премиер Бойко Борисов и гръцкия му колега Георгиос Папандреу. 
						*** 
						
						Сърбия е готова да посредничи в дългогодишния спор за името между Македония и Гърция, заяви на 5 януари президентът Борис Тадич. Тадич предложи помощта на Сърбия по време на разговори с гостуващия гръцки министър-председател Георгиос Папандреу. В изказване пред дипломатическа конференция в Белград Тадич каза, че външнополитическите приоритети на страната за 2010 г. ще бъдат ускоряването на кандидатурата й за членство в ЕС, запазването на териториалната й цялост, засилването на регионалното сътрудничество и икономическата дипломация. 
						*** 
						
						Македонският премиер Никола Груевски завърши в сряда (6 януари) тридневното си посещение в Тел Авив след срещи с израелския външен министър Авигдор Либерман и премиера Бенямин Нетаняху. Груевски се срещна и с опозиционния партиен лидер Ципора Ливни. 
						*** 
						
						Турският външен министър Ахмет Давутоглу се срещна на 5 януари със своя бразилски колега Селсо Аморим, гостуващ в страната. Двамата се договориха да изготвят план за стратегическо партньорство. Давутоглу заяви след това, че двете страни споделят общи виждания по много глобални теми, включително по промяната на климата и ядрената енергия. 
						
						(Различни източници -- 05/01/10-12/01/10)

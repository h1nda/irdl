Разширяващият се Алианс приветства седем нови члена
29/03/2004
Седем държави от ЦИЕ, включително България и Румъния, се присъединяват към НАТО в понеделник (29 март). Най-голямото разширение на Алианса в неговата 55-годишна история ще бъде отбелязано с церемонии във Вашингтон и Брюксел през тази седмица.
(Интърнешънъл Хералд Трибюн, AFX, Блумберг, Ромпрес, Би Би Си , Новините - 29/03/04; AФП, Дойче Веле, БТА, Медиапулl, Дневник, Всеки ден - 28/03/04)
 
 
Премиерите на България, Естония, Латвия, Литва, Румъния, Словакия и Словения ще се срещнат в понеделник (29 март) във Вашингтон с американския държавен секретар Колин Пауъл (вляво) и американския президент Джордж Буш. [АФП]
Седем бивши комунистически държави ще се присъединят към НАТО тази седмица, когато Алиансът ще финализира своето разширение, превръщайки се в блок от 26 члена. Най-голямото разширение на НАТО в неговата 55-годишна история ще приобщи държави от Балтийско до Адриатическо и Черно море.
Премиерите на България, Естония, Латвия, Литва, Румъния, Словакия и Словения ще се срещнат в понеделник (29 март) във Вашингтон, за да връчат протоколите за присъединяването на своите държави на американския държавен секретар Колин Пауъл. Американският президент Джордж Буш ще проведе след това отделни срещи със седмината премиери преди церемонията, която ще отбележи присъединяването на техните държави към Алианса. Генералният секретар на НАТО Яп де Хоп Схефер също ще присъства на церемонията.
"Тези демокрации от ЦИЕ вече имат поведение на съюзници чрез своята силна солидарност и действия във войната срещу тероризма, като и за подпомагане на мира и демокрацията в Афганистан и Ирак," се казва в съобщение на Белия дом. "Тъй като НАТО противодейства срещу новите заплахи през 21 век, членството на тези седем държави в НАТО ще разгърне каузата на свободата, ще заздрави Атлантическия алианс, централната опора на трансатлантическите отношения."
Церемония в главната квартира на НАТО в Брюксел в петък ще отбележи присъединяването на седемте нови членки. Националните им флагове ще бъдат вдигнати редом с тези на останалите 19 членки.
"Това е историческо постижение на нашите страни, за НАТО, за Европа, както и за цялата евроатлантическа общност," заявяват премиерите на присъединяващите се страни в статия, публикувана в Интърнешънъл Хералд Трибюн в понеделник.
Този нов кръг на разширяването, посочват те, "представлява още една стъпки към реализацията на нашата обща визия за неделима, демократична и мирна Европа," и той ще даде на още почти 50 млн. европейци "по-голяма сигурност, тъй като те ще знаят, че историята няма да се повтори."
България, Румъния и останалите пет държави бяха официално поканени да се присъединят към Алианса през ноември 2002 г. на срещата на върха в Прага - 16-та от създаването на НАТО през 1949 г. и първата през 21-ви век.
Седемте държави вече се проявиха по много поводи като фактически съюзници на НАТО. Приемането им ще усили съществуващите съвместни сили на Алианса, наброяващи 2.8 млн. души, с още 200 000 военнослужещи.
Седемте премиери посочиха, че членството в НАТО не носи само ползи, но и нови задължения. "Готови сме да поемем тези отговорности и да допринесем политически и военно за общите усилия да превърнем нашите региони и регионите, където живеят други народи, в безопасно място за живеене," заявиха те.
Заедно с тях на церемонията в понеделник ще присъстват и премиерите на Албания, Хърватия и Македония, които също така се стремят към членство в НАТО и участват в Плана за действие за членство. През 2002 г. НАТО увери други кандидати, че вратите на Алианса остават отворени за прием на нови членове.

Външните министри от ЕС ще обсъждат Сърбия; Рен казва, че е рано да се подписва ССА
					28/01/2008
					 
						БРЮКСЕЛ, Белгия -- Външните министри от ЕС се срещнаха в понеделник (28 януари) в Брюксел, за да решат дали да пристъпят към подписване на Споразумение за стабилизация и асоцииране (ССА) със Сърбия. Документът бе парафиран на 7 ноември 2007 г., но окончателното му подписване зависи от равнището на сътрудничество на Сърбия с Трибунала на ООН за военни престъпления в Хага. Неотдавна новият главен прокурор Серж Брамерц каза, че властите в Белград не съумяват да постигнат основния критерий - ареста на военновременния босненски сръбски командир Ратко Младич, за когото се смята, че се укрива в Сърбия.
						Преди срещата в понеделник еврокомисарят по разширяването Оли Рен каза, че Сърбия е близо до постигане на пълно сътрудничество. "Това ще улесни скорошното подписване на Споразумението за стабилизация и асоцииране", каза Рен пред репортери, настоявайки, че ЕС трябва да отправи много ясен сигнал за европейското бъдеще на сръбския народ.
						В изявление в неделя премиерът Воислав Кощуница отново подчерта, че Сърбия не трябва да подписва ССА, ако ЕС реши да изпрати своя мисия в Косово. Той предупреди, че разполагането на мисия на ЕС без съгласието на Съвета за сигурност на ООН ще бъде равнозначно на прилагане на международно контролирана независимост за Косово. (АП, Ройтерс, Томсън Файненшъл, Бета - 28/01/08; Бета, Танюг, РТРС - 27/01/08)

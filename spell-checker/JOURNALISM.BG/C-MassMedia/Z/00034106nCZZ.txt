Бизнес: Износът на електроенергия увеличава печалбите на Албания
					09/04/2010
					През първото тримесечие на годината Албания е реализирала значителна печалба от износ на електроенергия. Още в деловите новини: над 9 % от населението на Сърбия живее под границата на бедността; сумите, които емигрантите от Косово изпращат у дома, намаляват.
					 
						
Албанските производители на енергия реализират високи печалби от износ. [Гети Имиджис]
						КЕШ, държавната електроенергийна корпорация на Албания, съобщи във вторник (6 април), че през първото тримесечие на 2010 г. е реализирала от износ около 40 млн. евро. КЕШ очаква да събере още 17 млн. евро от електроенергия, произведена от водноелектрическите централи на дружеството. Повишеното количество вода в колекторите на водноелектрическите централи се дължи на проливните дъждове през зимата. 
						*** 
						Близо 670 000 души - или 9,2 % от населението на Сърбия - живеят под границата на бедността с по-малко от 84 евро на месец, според интервю от сряда (7 април) на министъра на труда и социалната политика Расим Ляич. Той заяви за белградския всекидневник „Прес“, че данните са предоставени от държавния статистически институт. Ляич посочи, че до края на годината правителството ще отпусне около 8,8 млн. евро за най-бедните сърби. 
						*** 
						Централната банка на Косово съобщи в сряда (7 април), че през 2009 г. внесените от емигранти средства са спаднали с 30 млн. евро в сравнение с предходната година. Това вероятно се дължи на икономическата криза и на по-високия темп на безработица в страните от ЕС, където сега живеят бившите жители на Косово, посочва банката в доклада си. Общата сума за 2009 г. е 505 млн. евро. 
						*** 
						
						Сръбският министър на финансите Диана Драгутинович и руския зам.-министър на финансите Дмитрий Панкин подписаха в сряда (7 април) в Москва договор за заем за подкрепа на бюджета в размер на 150,4 млн. евро. Заемът е с гратисен период до март 2012 г. и ще бъде изплатен до 2021 г. Драгутинович заяви, че преговорите по обещания от Русия заем за проекти за транспортна инфраструктура в Сърбия ще наберат скорост през май. 
						*** 
						
						Босна и Херцеговина (БиХ) представи пред чуждестранните инвеститори в Сараево 157 проекта на стойност над 5,5 млрд. евро. Двудневният бизнес форум бе открит във вторник (6 април) и в него участваха повече от 600 представители на бизнеса от Хърватия, Турция, Саудитска Арабия, Обединените арабски емирства, Иран, Катар, Кувейт, Либия, Египет, Малайзия, Йордания, Оман, Словакия и Китай. Една четвърт от проектите са свързани с енергийния сектор, област, която БиХ се стреми да развие. 
						*** 
						Централната банка на Гърция съобщи в сряда (7 април), че през първите два месеца на годината местни клиенти - разтревожени от състоянието на икономиката на страната - са прехвърлили от гръцки сметки около 10 млрд. евро - или 4,5 % от общия размер на средствата в банковата система. Според местни експерти много вложители са предпочели да изтеглят парите си извън страната, а други са избрали филиали на чуждестранни банки. 
						
						 (Различни източници – 02/04/10-09/04/10)

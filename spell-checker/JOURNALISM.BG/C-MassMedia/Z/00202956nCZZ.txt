Членове на Тройката посещават Кипър за разговори по спасителния план
					04/07/2012
					Представители на ЕС, МВФ и Европейската централна банка са в Никозия. Други бизнес новини: консорциум, включващ турската компания "ТАВ" и гръцката "Консолидейтид Контрактърс Къмпани" бяха избани за изграждането на нов летищен терминал в столицата на ОАЕ Абу Даби.
					 
						
Кипър, която пое ротационното председателство на ЕС в неделя (1 юли), миналата седмица стана петата членка на еврозоната, потърсила финансова помощ от европейските си партньори. [File] 
						Официални лица от тройката кредитори -- ЕС, МВФ и Европейската централна банка -- в понеделник (2 юли) започнаха тридневни преговори в Никозия по спасителен пакет, който Кипър поиска миналата седмица. Представители на Тройката ще посетят и Гърция, за да проверят напредъка на страната по прилагането на структурните реформи. 
						*** 
						
						България е страната членка на ЕС с най-големия сив сектор на икономиката, който обхваща 32,3% от цялостната икономическа дейност в страната, обяви Европейската комисия. Румъния се нарежда на второ място с 29,6%. По-голямата част от сенчестата икономика се дължи на недекларирани трудови дейности, както и на укриване на данъци. Средният размер на сенчестата икономина в ЕС е 18,4%. 
						*** 
						
						Хърватската държавна електрическа компания "ХЕП" планира до 2016 г. да инвестира 3 милиарда евро в съоръжения за производство, пренос и разпределение на ток, обяви в четвъртък (28 юни) изпълнителният директор на компанията Златко Ворачевич. Той обясни, че инвестицията е необходима за преструктурирането, което ще позволи да бъде намалена силната зависимост на страната от вноса на електричество. 
						*** 
						
						Сръбската икономика се е свила с 1,3% през първото тримесечие на тази година в сравнение с растежа от 0,6% през последните три месеца на 2011 г., показа официалната статистика в петък (29 юни). Това е първото свиване от две години насам и се дължи на лошото време и изтичането на капитали, което е повлияло негативно на производството. 
						*** 
						
						Турската икономика е отбелязала по-бавен растеж от 3,2% през първото тримесечие на тази година, показаха официалните данни в понеделник (2 юли). През последното тримесечие на миналата година растежът е бил 5,3%. 
						*** 
						
						Хърватското Министерство на правосъдието обяви, че гражданите с големи дългове скоро ще могат да обявяват "личен фалит". Макар все още да не е оповестена дата за въвеждането на тази възможност, експертите са на мнение, че това няма да стане преди есента. Различни изчисления показват, че има между 10 000 и 30 000 хървати, които не могат да покриват дълговете си.
						*** 
						В сряда (27 юни) консорциум, включващ турската компания "ТАВ" и гръцката "Консолидейтид Контрактърс Къмпани", беше обявен за победител в търг за 2,9 милиарда щатски долара за изграждането на нов летищен терминал в столицата на ОАЕ Абу Даби. Групата, която включва и дубайската "Арабтек", ще започне работа през следващите три месеца и ще приключи до 2017 година. 
						*** 
						Азербайджанският консорциум "Шах Дениз II", ръководен от "Бритиш Пертолеум" и "Статойл", обяви в четвъртък (28 юни), че е избрал тръбопровода "Набуко Запад" като маршрут за преноса на каспийски газ към Западна Европа. Съоръжението преминава от турско-българската граница до Австрия. 
						
						(Различни източници -- 27/06/12-04/07/12) 		
					
					
				
			
					 
					
 
 

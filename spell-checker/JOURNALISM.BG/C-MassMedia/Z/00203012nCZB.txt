Македония и регионът целят да изпълнят стандартите на ЕС за управление на отпадъците
					23/07/2012
					Държавите на Балканите се справят с незаконните депа за отпадъци и търсят начини за защита на околната среда. 
					От Клаудия Лутовска за Southeast European Times в Скопие - 23/07/12 
 
					 
						
Около 490 000 тона отпадъци се изхвърлят годишно в 54 общински депа за отпадъци в Македония. [Ройтерс]
						Всяка година македонците изхвърлят 700 000 тона отпадъци. Макар че по-голямата част от тях отиват в едно от 54 общински сметища в страната, 30% - около 210 000 тона - се изхвърлят в долини, в незаконни сметища или се оставят да бъдат разхвърляни от вятъра, застрашавайки дивата природа и позволявайки проникването на опасни токсини в подпочвените води. 
						Този проблем съвсем не е изолирано явление. В Сърбия има хиляди незаконни сметища; в Черна гора се съобщава, че само половината от отпадъците се изхвърлят в законни депа, а в Албания се водят кампании за почистване на замърсената с отпадъци околна среда. 
						Всяка държава решава проблема самостоятелно, но всички са единодушни, че незаконното изхвърляне на твърди отпадъци е проблем навсякъде на Балканите. 
						Maкедония, която е кандидатка за присъединяване към ЕС от 2005 г. миналия месец прие промени и допълнения към предложения закон за управление на отпадъците, който ще въведе наказателна политика и ще засили контрола. 
						Министерството на околната среда и физическото планиране, заедно с осем региона и общини, предприемат осъществяването на проект за елиминиране на незаконните сметища, каза за SETimes Абдулаким Адеми, министър на околната среда на Македония. 
						Зоран Ильовски, председател на Асоциацията на доставчиците на комунални услуги, каза за "Дойче Веле", че само компания "Дрисла" в Скопие изпълнява изискванията на ЕС за депата за отпадъци чрез одобрени механизми за изхвърляне и рециклиране на боклука. 
						"Дрисла" работи по няколко проекта за рециклиране на пластмаси и желязо и за правилното изхвърляне на медицински и общински отпадъци. Три държавно-частни партньорства в Германия, Австрия и Италия са проявили интерес да работят с "Дрисла" в Македония за изхвърляне на отпадъци, пречистване на водите и газовете от депата за боклук, каза за SETimes Горан Ангелов, директор на "Дрисла". 
						"До края на лятото ще подпишем споразумение с една компания, а през октомври ще определим мястото за строеж на фабриката. През 2013 и 2014 г. се очакват инвестиции от 40 до 50 милиона евро в обекта за сметището", каза Ангелов. 
						
"Имаме нужда от широка коалиция от сектори за зелена Македония, НПО, институции и граждани", каза Лиляна Поповска, член на зелената партия "Демократично обновяване за Македония". [Фейсбук]
						Италианска компания ще построи нов завод в Дрисла за изгаряне на медицински отпадъци. В началото на 2013 г. първите медицински отпадъци ще бъдат изгорени в новата пещ, добави Ангелов, а като резултат от този процес ще бъде произведено електричество. 
						Депото за отпадъци обхваща около 80 хектара, от които само 45 са били използвани. "Дрисла" има капацитет от 26 милиона кубически метра като едно от най-големите депа за отпадъци на Балканите. Само депата в Белград и Истанбул са по-големи. 
						Австрийската компания "АСА Интърнешънъл" ще построи регионално депо за отпадъци близо до Струмица и ще управлява отпадъците от десет общини в Югоизточна Македония. 
						Гражданите са по-бдителни след приемането на закона за управление на отпадъците през 2008 г., който следва швейцарския пример, при който общата култура и поведение на гражданите се променят чрез налагане на санкции. 
						"По-голямата част от населението отнася боклука в депата. С помощта на общинските инспектори, успяхме да хванем нарушителите на място и да ги накажем", каза за SETimes Ангелка Ангеловска, общински инспектор. 
						Проектът "Да изчистим Македония 2012", чието осъществяване започна през м. април, също включва участието на граждани. Акцията е част от глобалната инициатива "Да изчистим света", която сега се осъществява в повече от 85 страни и се координира в Македония от НПО "Да го направим, Македония". 
						Глобалното движение цели да организира еднодневни акции за почистване и събиране на големи количества отпадъци. 
						"Гражданското общество пое важна роля в тази глобална кампания за образоване и мобилизиране на населението, за стимулиране на гражданите да участват в акциите в определените дни и да почистят боклука, който е навсякъде", каза Антонио Йовановски, председател на "Да го направим, Македония". 
						Първото регионално депо за отпадъци в Сърбия бе открито миналата година като част от "Стратегията за управление на отпадъците" на страната за изпълнение на стандартите на ЕС в района на река Морава за нуждите на два града, седем общини и 372 000 жители. 
						Депото се простира върху площ от 15 акра с дневен капацитет от 250 тона или годишен капацитет от 90 000 тона. 
						
Рециклирането е от решаващо значение при управлението на отпадъците. [Ройтерс]
						Това е един от 14-те проекта, осъществени през последните шест години в Сърбия на обща стойност от 65 милиона евро от ЕС чрез програма за подпомагане и развитие на местната инфраструктура. 
						Около 70% от депата за отпадъци в Сърбия нямат необходимото разрешение и не са предвидени чрез планиране. Броят на незаконните сметища бързо намалява. 
						"Броят на незаконните сметища в Сърбия се намали от 4 600 през 2009 г. до 1 600", каза за SETimes Оливер Дулич, министър на околната среда на Сърбия. 
						Макар че властите съобщиха за изграждането на седем регионални депа за общински и санитарни отпадъци, Черна гора има само едно депо за общински отпадъци в Подгорица. 
						Според официални данни на правителството общото годишно количество отпадъци в Черна гора е около 193 148 тона; едва половината от които - 96 574 тона -се събират. 
						Ивана Воинович, заместник-министър на Министерството на устойчивото развитие и туризма каза, че общинските отпадъци и отпадните води са приоритет в работата на министерството. 
						"Тази година ще започнем да работим за пречистването на водите в общините Тиват и Котор, а санитарното сметище в община Бар е на път да започне да функционира. Положението също ще се подобри поради много приети законопроекти в Черна гора, свързани със защитата на околната среда", каза Воинович за SETimes. 
						Това обаче не е най-големият проблем за страната, която се обяви за "първата екологична държава" преди две десетилетия. Все още остават две горещи точки - големи заводи, произвеждащи индустриални и токсични отпадъци, които отиват директно в природата - за което все още не е намерено решение. 
						
						Кореспондентите на SETimes Биляна Пекушич в Белград и Дражен Ремикович в Подгорица допринесоха за написването на този материал. 
					
					
				
			
					 
					
 
 

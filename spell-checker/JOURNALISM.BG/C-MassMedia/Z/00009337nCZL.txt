Турски съд повдига обвинение срещу важен заподозрян за нападенията в Истанбул
15/12/2003
Турски съд е повдигнал обвинение срещу лице, заподозряно за участие в нападенията в Истанбул през ноември. За лицето се твърди, че е играло ключова роля при нападенията, причинили смъртта на 62 души и ранили стотици други.
(Блумбърг - 15/12/03; АП, Ройтърс, Би Би Си, Гласът на Америка, Анатолия - 14/12/03)
 
 
В неделя (14 декември) турски съд повдигна обвинение срещу лице, заподозряно за участие в самоубийствените атентати миналия месец в Истанбул, при които загинаха 62 души, а стотици други бяха ранени. Твърди се, че заподозреният е признал, че е вербувал извършителите и е подготвил взривните устройства, използвани при четирите нападения.
Според турския всекидневник Хюрриет Февзи Ийтиз е бил заловен, докато се е опитвал да избяга в Иран с фалшив паспорт. За него се смята, че играл ключова роля в подготовката на смъртоносните нападения срещу синагогите "Нев Шалом" и "Бет Израел" на 15 ноември, както и на бомбените нападения срещу британското консулство и офисите на лондонската банка " Ейч Ес Би Си" пет дни по-късно.
Съобщава се, че Ийтиз е наел работилница в промишлен район на Истанбул, където бомбите са били сглобени и инсталирани на четири камиона. Според полицията помещенията са били наети под претекст, че са предназначени за производство на перилни препарати.
"От време на време виждахме хора, които внасят и изнасят торби. Това е всичко," цитира АП думите на работник от металообработващ цех близо до въпросната работилница. Той е добавил, че не е виждал никого напоследък в работилницата.
Според съобщения в местната преса Ийтиз е избягал от Истанбул три дни преди нападенията срещу синагогите.
Рано сутринта в неделя брониран автомобил, ескортиран от полицейски конвой, е отвел окования в белезници Ийтиз - който по описания на очевидци е около 30-годишен, с черна коса и къса брада - до работилницата за възстановка на местопрестъплението, стандартна процедура в хода на следствените действия в Турция.
Според полицейски източници Ийтиз е признал, че е наел четиримата атентатори-самоубийци, всички турски граждани. "По време на разпита заподозреният е казал, че е преминал подготовка по техники за водене на война, приготвяне на взривове и използване на тежко въоръжение в лагер под контрол на радикални организации в азиатска страна през 1994 г.," се казва в изявление на Истанбулската дирекция по сигурността.
В изявлението се посочва, че общо 94 души са били разпитани досега, като 31 от тях са били задържани поради предполагаема връзка с терористичните нападения.
Турският всекидневник Миллиет съобщи, че Ийтиз е бил обучаван в Афганистан. Миналия месец министърът на правосъдието Джемил Чичек каза, че чеченци и турци, свързани с мрежата " Ал-Кайда", са били замесени в приготвянето на взривните устройства, използвани при нападенията.
В неделя броят на жертвите от четирите нападения нарасна на 62, след като 31-годишен компютърен специалист, идентифициран като Селахатин Йълдъръм, почина в болницата от рани, получени при нападението срещу офиса на лондонската банка. Повече от 700 души, предимно турци, бяха ранени при взривовете.

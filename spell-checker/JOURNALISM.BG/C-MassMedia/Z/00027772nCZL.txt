Турция ще удължи правомощията за провеждане на трансгранични операции срещу ПКК
					17/09/2008
					 
						АНКАРА, Турция -- Във вторник (16 септември) управляващата Партия на справедливостта и развитието (ПСР) реши да удължи правомощията, дадени на армията за провеждане на трансгранични операции в Северен Ирак, с още една година. Сегашният мандат на армията за военни действия срещу терористичната Кюрдска работническа партия (ПКК) в Северен Ирак изтича на 17 октомври. ПСР заяви, че ще потвърди това свое решение на заседание на кабинета след провеждането на обсъждане с членове на изпълнителното бюро на партията по-късно през тази седмица. След това предложението ще бъде внесено в парламента за одобрение. Предполага се, че над 2 000 бунтовници от ПКК се укриват в Северен Ирак. 
						Други новини от вторник -- Прокюрдската Партия на демократичното общество (ПДО) отхвърли обвиненията във връзки с ПКК. Лидерът на ПДО Ахмет Тюрк се яви пред Конституционния съд, за да защити своята партия срещу обвиненията, че подкрепя тероризма. ПДО "няма никакви органични връзки" с ПКК, заяви Тюрк пред репортерите след изслушването, като настоя, че неговата партия работи за изграждането на демократично бъдеще в Турция. Миналата година главният прокурор Абдуррахман Ялчънкая заведе дело в Конституционния съд срещу ПДО с искане за закриването й по обвинения във връзки с ПКК. (Заман, Милиет - 17/09/08; Хюриет, Анадолска информационна агенция, НТВ, Заман - 16/09/08)

Наука и технологии: В България бе дадено началото на проекта „Всяко дете с лаптоп”
					21/01/2008
					България привества проект, насочен към осигуряване на по-добро компютърно оборудване за децата в училищна възраст. Още в новините от областта на науката и технологиите от седмицата: директорът на "Майкрософт" в Черна гора твърди, че приблизително 83 % от използвания софтуер в страната е незаконен.
					 
						
Програмата „Всяко дете с лаптоп” тръгва и в България. [OLPC]
						"Уан Лаптоп пър Чайлд" (OLPC), или „Всяко дете с лаптоп”, асоциация с нестопанска цел със седалище в Кеймбридж, Масачузетс, обяви миналата седмица, че ще започне свой проект в България. OLPC ще започне консултации с местни НПО и училища и има за цел да обзаведе първата си класна стая до края на годината. 
						*** 
						Екип от турски и европейски лекари е разработил система за медицинска поддръжка, наречена "Сапфир", която проследява съществени признаци на пациентите, свързва ги с медицинския им профил и предлага най-съвременни указания за медицински грижи. Лекарите се надяват, че системата ще способства за по-бързото стабилизиране на пациентите в критично състояние и ще спомогне за преместването им в редовни отделения.
						*** 
						Приблизително 83 % от целия софтуер, използван в Черна гора, е незаконен, предупреди директорът на офиса на "Майкрософт" в Черна гора Оливер Обрадович на 14 януари. Според Обрадович държавата губи между 3,45 млн. и 4 млн. евро годишно от използването на незаконни компютърни програми. 
						*** 
						Международният производител на здравни технологии "Кеърстрийм Хелт" обяви във вторник (15 януари), че ще предостави радиографски решения, печатни системи и професионални услуги на проект между Италия и Албания, финансиран от ЕС. Проектът е предназначен за подобряване на откриването и диагностицирането на тумори при албанските жени.
						*** 
						Изследователи от Гърция, Испания и Мексико откриха, че бременните жени, които се хранят със средиземноморска храна, могат да предпазят децата си от астма и алергии. Изследването е обхванало 468 майки през периода на бременност и техните деца след раждането. Установено е, че като се хранят със зеленчуци, риба и бобови растения, те могат да повлияят положително на здравето на децата си, докато яденето на месо изглежда води до по-големи рискове. 
						
(Различни източници – 14/01/08-21/01/08)

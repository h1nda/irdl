Дел Понте призовава за повече натиск върху държавите от бивша Югославия за сътрудничество с Трибунала на ООН
05/11/2003
 
ВИЕНА, Австрия -- Главният прокурор на Трибунала на ООН за военни престъпления Карла дел Понте призовава да се упражни допълнителен натиск върху държавите от бивша Югославия за сътрудничество с Трибунала в Хага. В реч пред Постоянния съвет на ОССЕ във Виена във вторник (4 ноември) тя каза, че "агресивният национализъм" е все още силен в тези държави, допълвайки, че значителна част от местното население продължава да възприема укриващите се заподозрени във военни престъпления като герои. "Освен някои жестове на политици, които заслужават похвала, в региона все още не е започнал истински процес, насочен към истината, справедливостта и помирението" каза тя.
Други новини: във вторник външният министър на Сърбия-Черна Гора Горан Свиланович призова шефа на Службата за обществена сигурност Сретен Лукич да се оттегли от поста си и да се изправи пред Трибунала на ООН за военни престъпления. Официалното му обвинение, което бе оповестено напоследък, предизвика вълнения в Белград. (Уеб сайт на ОССЕ, ХИНА, Би Би Си, Б92 - 04/11/03)

Според анализатори терористичната атака в Бургас показва пропуски в сигурността
					20/07/2012
					Според български експерти и анализатори по национална сигурност терористичното нападение в Бургас в сряда показва, че страната не е подготвена да се справи с подобни предизвикателства. 
					От Светла Димитрова за Southeast European Times от София – 20/07/12
 
					 
						
Българския министър на вътрешните работи Цветан Цветанов (в средата), министърът на финансите Симеон Дянков (вдясно) и министърът на икономиката и енергетиката Делян Добрев разговарят с репортери пред входа на Летище Бургас в четвъртък (19 юли). [Ройтерс]
						Българските власти се превърнаха в обект на критики от местни анализатори заради неуспеха им да предотвратят самоубийствения атентат в сряда в черноморския курортен град Бургас, при който загинаха петима израелски туристи и един български гражданин. 
						„Това беше трагичен за България инцидент“, заяви за SETimes в четвъртък (17 юли) проф. Юлий Абаджиев, български експерт по национална сигурност и борба с тероризма.
						„Това е престъпен акт срещу българската държава с много сериозен икономически ефект. Той доказва също, че терористите няма да проявят милост към нито една държава, докато преследват своите цели, които в този случай са свързани с Израел“, добави Абаджиев, който оглавява Съюза на българските командоси и Международна академия „Командос“, организация с нестопанска цел със седалище в София. „Българските сили за сигурност трябва да се събудят и да осъзнаят, че когато на едно място има голяма група израелци, е необходима бдителност, и че превантивните мерки за сигурност трябва да бъдат засилени.“ 
						Като се имат предвид слабостите в разузнаването на страната, службите за сигурност трябва да се концентрират върху подобряването на своя капацитет в областта на превенцията, заяви Абаджиев. 
						Инцидентът стана по-малко от час след като чартърен полет от Тел Авив със 154 души на борда се приземи в сряда на летището в Сарафово, близо до Бургас. Докато около 40 израелски туристи са се качвали в автобуса, който е трябвало да ги отведе до курорта Слънчев бряг, превозното средство е взривено при предполагаем самоубийствен атентат. Освен петимата туристи и българския шофьор на автобуса, които загинаха на място, при експлозията бяха ранени още 31 израелци и представител на българската туроператорска компания. 
						„Атентаторът самоубиец, който се е взривил или е бил взривен, не е действал сам“, каза Абаджиев. „Имайте предвид, че тези хора никога не действат сами. Те трябва да получат взривното устройство или взривните материали от някого в страната.“ 
						Атанас Атанасов, генерал от запаса и депутат от дясната партия „Демократи за Силна България“ (ДСБ), който по-рано оглавяваше силите за сигурност на страната, заяви, че инцидентът в сряда показва "пълната неспособност“ на силите за сигурност да се справят с терористични атаки. 
						„Това не е изненадващо, като се има предвид, че в годишния доклад на правителството за националната сигурност, който се състои от 44 страници, има само едно-единствено изречение за борбата с международния тероризъм като заплаха за националната сигурност“, каза той за SETimes в петък. 
						„Очевидно е, че зад атентата в Бургас стои ислямска терористична организация“, отбеляза той. „Решението той да бъде организиран на наша територия очевидно е взето заради много тежък външнополитически гаф, засягащ техния регион, който правителството в София е направило“, заяви Атанасов, като добави, че „няма да спекулира“ на тази тема. 
						Израелският всекидневник „Аарец“ съобщи в началото на януари, че министерството на транспорта на страната е поискало от службите за сигурност на редица европейски държави, включително България, да се засилят мерките за осигуряване на сигурността на групи от израелски туристи „в различни курорти, като например ски-курорти и хотели“. 
						„Официално поисках по-строги мерки за сигурност, защото се безпокоях от инцидент, свързан със сигурността“, е заявил Дани Шенар, оглавяващ службите за сигурност в Министерството на транспорта, цитиран в статия на вестника от 5 януари. „Поисках службите за сигурност в Европа да ескортират групите от израелци и да организират претърсвания с обучени кучета“, е добавил той, посочвайки София като най-застрашена цел, като същевременно е отбелязал, че „не трябва да се пренебрегват и други места.“ 
						Израел обвини Иран за нападението, който отрече обвиненията чрез държавната телевизия. „Ню Йорк Таймс” цитира неназован високопоставен американски служител, който е посочил, че американски служители са идентифицирали атентатора като член на „Хизбула“, „действащ съгласно общи указания“ да атакува израелски цели. 
						На територията на България не е имало терористични атаки от поредицата бомбени инциденти в средата на 80-те години на ХХ в., извършени основно от местни етнически турци и насочени срещу водената от комунистическия режим кампания за асимилирането им в рамките на така наречения „Възродителен процес“. Инцидентът в сряда изненада властите в страната. 
						Въпреки това българският премиер Бойко Борисов през януари омаловажи риска страната му да стане обект на терористично нападение, като се позова на добрите бизнес отношения с арабските страни.
						„Арабският свят прави бизнес в България“, заяви той, което накара неговите критици да нарекат неговата позиция "доктрината „Дюнер“. 
						„На всеки ъгъл има дюнер. Надяваме се това да бъде отчетено от хората, които вземат решенията за подобни актове“, заяви Борисов. 
						Критиците остро критикуват правителството и за това, че не е обърнало сериозно внимание на предупреждението от статията в „Аарец“ , което е било пренебрегнато изцяло. 
						„Атентатът в Бургас показа пълния провал на "дюнер дипломацията" на премиера Борисов“, заяви за SETimes в петък бившият външен министър Соломон Паси, който е основател и председател на Атлантическия клуб в България. „Основната стратегическа цел, която може да помогне на света да се справи със заплахата от евентуални бъдещи терористични атаки, трябва да бъде консолидацията и глобализацията.“ 
					
				
			
					 
					
 
 

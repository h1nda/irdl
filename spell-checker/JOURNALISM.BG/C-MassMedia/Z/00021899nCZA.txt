Албанският премиер Бериша предлага промени в кабинета
					14/03/2007
					Седмици след неуспеха в местните избори албанският премиер Сали Бериша реши да направи някои основни промени в правителството.
					От Йонилда Кочи за Southeast European Times от Тирана – 14/03/07
 
					 
						
Премиерът Сали Бериша предложи в понеделник (12 март) промени в кабинета. [Гети Имиджис]
						Определяйки това решение като желание да се стимулира процесът на реформи в Албания, апбанският премиер Бериша предложи в понеделник (12 март) промени в кабинета. Промените ще бъдат осъществени едва няколко седмици, след като управляващата Демократическа партия (ДП) понесе тежки загуби на местните избори, и целта им е също да се разшири управляващата коалиция и да се гарантира, че тя ще получи нужните й 84 гласа, когато парламентът избира президент през юни. 
						Назначаването на Нард Ндока, ръководител на Демократичната християнска партия, за здравен министър означава, че към мнозинството на коалицията се добавят още осем гласа. 
						Междувременно Газменд Окета бе определен да заеме мястото на заместник-премиера Илир Рушмайли, който ще поеме министерството на правосъдието от Алдо Бумчи. Буяр Нишани заема мястото на Сокол Олдаши, който се оттегли от вътрешното министерство, за да участва в местните изсбори на 18 февруари. 
						Майлинда Брегу ще замени Аренца Трашани в министерството на европейската интеграция, заемайки също новия пост на говорител на правителството. Или Панго ще замени Буяр Лескай в министерството на културата. 
						"Целта на тези промени е да се ускори процесът на реформи," каза Бериша, като добави, че ДП се готви да премине през "процес на преустройство". 
						Президентът Алфред Мойсиу разполага със седем дни, за да назначи новите министри в правителството, а парламентът трябва окончателно да ги одобри в срок от десет дни. Това са първите промени в кабинета след идването на власт на ДП, която спечели парламентарните избори на 3 юли 2005 г. Преди това тя бе осем години в опозиция. 
						Сега правителството на Бериша се ползва с подкрепата на 80 от общо 140 депутати в парламента, като този брой не е достатъчен за мнозинството от 3/5, което е необходимо за някои закони, включително избирането на нов президент. 
						Сегашният президент Мойсиу бе избран след постигане на компромис между мнозинството и опозицията през 2002 г., което накара албанците да го нарекат "президент на консенсуса". Няма обаче големи надежди да се постигне подобно споразумение и този път. 
						Преди няколко дни Бериша предложи Бамир Топи от ДП за евентуален кандидат за президент. "Мисля, че президентът трябва да е популярна фигура, и смятам, че Топи е най-подходящ. Той има дълга политическа кариера, която ще му помогне да изпълнява тази длъжност," каза премиерът. 
						Опозицията обаче се намеси, като заяви, че може да преговаря с мнозинството само ако премиерът подаде оставка. 
						Бериша каза, че е дошло време да се помисли дали държавният глава да не се избира народа, а не от парламента. За това обаче са необходими промени в конституцията. 
						Албания се надява догодина да получи членство в НАТО и миналата пролет подписа Споразумение за стабилизация и асоцииране с ЕС. 
						
Кореспондентът на Southeast European Times Ерлис Селимай съдейства за написването на тази статия.

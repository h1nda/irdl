РС ще съди Холандия и ООН
					06/07/2008
					 
						БАНЯ ЛУКА, Босна и Херцеговина (БиХ) -- Република Сръбска (РС) възнамерява да съди Холандия и ООН заради това, че не са успели да защитят сръбското население около Сребреница от силите, командвани от Насер Орич. Премиерът на РС Милорад Додич заяви в петък (4 юли), че холандските сили са позволили на Орич и неговите войници да задържат оръжието си, което е довело до убийството на сръбски цивилни лица. Той изрази голямото си разочарование от освобождаването на Орич тази седмица.
						Орич, който е бивш босненски мюсюлмански военен командир в Сребреница, бе посрещнат като герой при завръщането си в петък в БиХ. Около 300 души го посрещнаха на летището в Сараево. (Независне Новине, Дневни Аваз - 05/07/08; ПБС, Maкфакс - 04/07/08)

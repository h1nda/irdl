Бизнес: Сръбската “ЮАТ Еъруейз” ще бъде приватизирана
					01/08/2008
					Сръбската държавна авиокомпания официално става частна собственост. Още в новините: италианската енергийна компания “Енел” разширява своята дейност в Гърция; Истанбул бе класиран на 23-то място в проучването на “Мърсър” на разходите за живот в света за 2008 г.
					 
						
[Архив]
						Агенцията по приватизация на Сърбия започна във вторник (29 юли) процедурата по приватизация на държавната авиокомпания “ЮАТ Еъруейз". Правителството планира да продаде до 71 % от дружеството. През 2007 г. ЮАТ отчете 162 млн. евро приходи и 247 млн. евро просрочени задължения. Правителството се надява да приключи приватизацията на ЮАТ до края на годината.
						*** 
						Президентът Бранко Цървенковски и ръководителят на мисията на МВФ в Македония Марк Грифит се съгласиха по време на среща в понеделник (28 юли), че Македония трябва да обърне специално внимание на мерките, които биха позволили да бъде намален търговският дефицит на страната. Те отбелязаха също, че страната трябва да вземе мерки за упражняване на по-добър контрол върху инфлацията и да изпълни необходимите реформи за интеграция в Европа.
						 *** 
						Италианската енергийна компания “Енел” разшири своята дейност в сектора на възобновяемата енергия в Гърция. В понеделник (28 юли) дружеството подписа сделка за закупуването на дял от 30 % в поредица от проекти за вятърна енергия с капацитет до 1 400 MW. Договорът предвижда и възможност да участие в изграждането на съоръжения за още 180 MW в България, се казва в изявление на компанията.
						*** 
						
						Истанбул е на 23-то място в изследването на разходите за живот в света на “Мерсер” за 2008 г. Москва остава най-скъпият град в света. През 2007 г. Истанбул бе класиран на 38-о място. В изследването на “Мерсер” са включени 143 града на шест континента и в него се измерва сравнителната стойност на над 200 стоки и услуги във всеки град, включително разходи за жилище, транспорт, храна, облекло, битови стоки и забавления.
						*** 
						
						Турското правителство планира да приватизира държавните банки до ноември 2010 г., съобщи в неделя (27 юли) заместник-премиерът Назим Екрен. Следващата банка, която ще бъде приватизирана, е “Зираат Банкасъ”, каза Екрен. През май 2007 г. съветът по приватизация на Турция одобри продажбата на 25 % от акциите на “Халк Банкасъ”, седмата по големина банка в страната.
						*** 
						Нова агенция ще осъществява надзор над качеството на продуктите в Косово. Съветът по акредитация бе създаден в сряда (30 юли) от министерството на търговията и промишлеността. Министерството обеща да повиши качеството на местните продукти, опирайки се на три основни стълба -- акредитация, метрология и стандартизация.
						*** 
						Започна вторият етап от разширяването и модернизацията на международното летище в Тирана. Очаква се инвестицията от 20 млн. евро да удвои настоящия пътнически капацитет до 1,5 млн. през 2009 г.
						
						(Различни източници -- 25/07/08-01/08/08)

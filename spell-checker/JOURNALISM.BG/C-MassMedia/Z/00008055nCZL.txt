Белград е доволен от заседанието на Съвета за сигурност на ООН за Косово
20/08/2003
 
БЕЛГРАД, Сърбия-Черна Гора -- Местните сръбски медии съобщават, че Белград е като цяло удовлетворен от заседанието в понеделник (18 август) на Съвета за сигурност на ООН, което бе посветено на ситуацията в Косово. В изказването си по време на заседанието вицепремиерът и координатор на Белград по Косово Небойша Чович призова към прилагане на широкомащабна програма за събиране на оръжие, към разпускане на Силите за защита на Косово, както и за засилени патрули на КФОР. След заседанието той изрази надежда, че предложенията му ще бъдат приети добре и че след като се оцени ситуацията, ще дойдат конкретни резултати. Според Чович следващата стъпка е начало на преговори с Прищина, които трябва да се проведат "в рамките на следващите няколко седмици". (Б92, Бета, Танюг, Би Би Си, АП, АФП - 19/08/03)

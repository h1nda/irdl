Делова хроника 
					05/08/2005
					Преглед на деловите и икономическите новини от Балканите след 29 юли.
					(Различни източници - 29/07/05 – 05/08/05)
 
					 
						
Пътници на о. Корфу се отправят към борда на снабдения с два двигателя хидроплан "Де Хавиланд Отер" за полет до северозападния град Янина на 26 юли. Пътническата услуга с хидроплан, собственост на гръцко-канадския оператор "Еърсий лайнс", която се предлага от миналия месец, възражда един начин на транспортиране, който не е използван в Гърция от Втората световна война. [AФП]
						
Албанската електрическа централа КЕШ обяви, че ще проведе нов търг за внос на 780 млн. квтч електроенергия към края на месеца. Съобщава се, че компанията търси сделка за около 27 млн. евро. 
						*** 
						Третият по големина мобилен телефонен оператор в Хърватия "Теле 2" започна официално търговска дейност на 1 август. "Теле 2" се управлява от консорциум от девет местни фирми и в момента покрива около 20 % от населението. През февруари собствениците заплатиха 23 млн. евро за третия комбиниран GSM/UMTS лиценз в страната.
						*** 
						 Република Сръбска отново поиска от финансовото министерство на Босна и Херцеговина да отдели външния дълг, натрупан от фирмите, работещи в окръг Бръчко, от външния дълг на автономната област РС. Официални представители в Баня Лука заявиха, че от тях несправедливо се очаква да поемат пасивите на окръга, макар че не получават доходи от приватизация. Бръчко е със специален статут съгласно Дейтънското мирно споразумение.
						 *** 
						
Българските общини поискаха от правителството да отдели допълнителни 26 млн. евро от държавния бюджет за покриване на щетите от неотдавнашните големи наводнения. Местните власти твърдят, че отпуснатата досега финансовата помощ е недостатъчна. Междувременно българското Министерство на финансите оповести плановете си за създаване на държавен застрахователен фонд, който да осигурява известна обезпеченост срещу щети, нанесени от природни бедствия.
						*** 
						
Българската държавна тютюнева промишленост, "Булгартабак холдинг", обяви прогнозна печалба от 6,1 млн. евро за първата половина на 2005 г. -- спад от 8,9 % спрямо същия период на миналата година. Отговорни служители на фирмата отдават спада на забраната за пушене на обществени места, както и на временното увеличение на акцизите.
						*** 
						
Хърватското правителство одобри 5-процентно увеличение на цените на електроенергията за битови нужди и 6 % увеличение за промишлените консуматори, считано от септември. Икономическият министър Бранко Вукелич заяви, че увеличението е необходимо за предотвратяване на недостига на електричество.
						*** 
						Икономиката на Гърция отбеляза ръст от 3,5 % в годишно изражение през второто тримесечие на 2005 г., без промяна спрямо първото тримесечие, обяви икономическият министър Йоргос Алогоскуфис на 2 август. Инфлацията на потребителските цени се очаква да нарасне през юли до около 3,8 % в годишно изражение, от 3,3 % през юни, каза той. 
						*** 
						Новопубликувани данни на Националната банка на Румъния показват, че брутните преки чужди инвестиции (ПЧИ) в Румъния са достигнали 951 млн. евро през първите пет месеца на 2005 г., което е увеличение с 12 % спрямо същия период на миналата година. Увеличението отчасти се дължи на приватизацията на два регионални дистрибутора на електроенергия - "Банат" и "Добруджа".

Трибуналът на ООН обсъжда бъдещето на процеса срещу Милошевич
26/03/2004
 
ХАГА, Холандия -- Трибуналът на ООН за военни престъпления обяви в четвъртък (25 март), че ще обсъди "в интерес на правосъдието" дали процесът срещу Слободан Милошевич трябва да продължи, след като председателят на съдебния състав, съдия Ричард Мей, подаде оставка. Милошевич бе призован в съда и запитан дали е съгласен с назначаването на Патрик Робинсън на мястото на Мей. Робинсън е един от тримата съдии, които разглеждат делото срещу бившия югославски президент. Милошевич отказа да даде отговор на въпроса и вместо това поиска да бъде освободен. Сега съдът трябва да реши дали да започне нов процес или да продължи стария. Оттеглянето на съдия Мей по здравословни причини влиза в сила на 31 май. (AФП, Блумберг - 25/03/04)

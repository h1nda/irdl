Открива се Филмовият фестивал в Сараево
					15/08/2008
					Повече от 170 филма в 15 програми ще бъдат прожектирани по време на тазгодишния филмов фестивал в Сараево. Зрителите от цял свят ще могат да гледат документални, игрални и късометражни филми от региона на Югоизточна Европа.
					От Енвеса Ходжич-Ковач за Southeast European Times от Сараево –- 15/08/08
 
					 
						
В петък (15 август) вечерта се открива Филмовият фестивал в Сараево [Енвеса Ходжич-Ковач]
						Четиринадесетият Филмов фестивал в Сараево (ФФС) се открива в петък (15 август) с прожекция на игралния филм "Сняг" - босненско-германско-френско-иранска копродукция с режисьор Аида Бегич от Босна и Херцеговина (БиХ). Премиерата на филма се състоя по време на Филмовия фестивал в Кан тази година и спечели Голямата награда на Седмицата на критиците.
						ФФС тази година предлага разнообразна селекция от 174 филма - най-вече независими продукции - на творци от цял свят. Филмите ще бъдат представени в 15 програми: Конкурсни игрални филми, Конкурсни късометражни филми, Във фокус, Конкурсни документални филми, В памет на Тод Хейнс, Панорама, Панорама на документалните филми, Нови течения, Нови течения в късометражните филми, На открито, Програма за деца, ТийнАрена, Само късометражни филми, Специални прожекции и Сараево – град на филмите.
						Американските актьори Кевин Спейси и Орландо Блум са някои от знаменитостите, които ще участват във фестивала, който ще продължи до 23 август.
						Във фокуса на фестивала е регионалната кинематографична индустрия и нейното рекламиране и развитие, като ще бъдат прожектирани 62 регионални продукции. Основното събитие е конкурсната програма, в която могат да участват кинодейци от Албания, Австрия, БиХ, България, Черна гора, Гърция, Хърватия, Кипър, Унгария, Македония, Малта, Румъния, Сърбия, Словения, Турция и Косово.
						За четирите награди в раздела от конкурсната програма за игрални филми, за най-добър филм, специалната награда на журито, за най-добра актриса и най-добър актьор се съревновават десет филма.
						В конкурса тази година участват "Никога не сме били във Венеция" (Словения), "Буик Ривиера" (Хърватия-БиХ); "Четвъртият човек" (Сърбия); "Момичета" (Унгария); "Делта" (Унгария); "Точка" (Турция); "Моите Марлон и Брандо" (Турция), "Есен" (Турция-Германия), "Кино Лика" (Хърватия) и "Март" (Австрия).
						В раздела от конкурсната програма за късометражни филми, за наградата за най-добър филм и за специалното отличие се съревновават 16 регионални късометражни филма.
						В раздела за документални филми за наградата за най-добър филм и за наградата за човешки права, финансирана от швейцарското външно министерство, се състезават 15 документални филма от региона. Други награди на фестивала са наградата "Prix UIP" за най-добър късометражен филм, субсидията за таланти EDN, наградата CICAE, наградата на публиката и наградата на журито ФИПРЕСИ.
						ФФС и неговото търговско подразделение “Синелинк Копродакшън Маркет” представят най-добрите игрални филми и все още недовършени продукции на кинодейци, продуценти и режисьори от Югоизточна Европа пред международни разпространители, представители на телевизии и създатели на фестивални програми.
						До днес с усилията на “Синелинк” са създадени 12 филма – два от които ще участват в конкурсната програма тази година.
						ФФС, едно от най-големите събития в културния живот на БиХ, посреща повече от 100 000 зрители всяка година.

Обстановката в Сирия застрашава турско-иранските отношения
					23/06/2011
					Конкурентните идеологии и дългосрочните цели може да подкопаят сближаването между Турция и Иран. 
					От Арън Стайн за Southeast European Times от Истанбул – 23/06/11 
 
					 
						
Докато в Сирия Башар Асад (вдясно) продължава да бъде притискан от собствения си народ, сближаването между Турция и Иран също може да бъде изложено на риск. [Ройтерс] 
						Подобно на останалата част от света, "Арабската пролет" завари Турция и Иран неподготвени. Сега, когато и двете държави се опитват да формулират реакциите си, собствените им двустранни отношения може да бъдат подкопани от различните им дългосрочни стратегии. 
						Както Турция, така и Иран са регионални сили, търсещи увеличаване на влиянието си в Близкия изток. Като цяло отношенията им са приятелски, а и двете страни имат взаимен интерес от поддържането на близки отношения. И двете имат интерес от поддържането на стабилността в Сирия, но се разминават относно посоката на развитие на Сирия, чийто народ настоява за демокрация и реформи. 
						Докато Турция насърчава Сирия да проведе реформи и осъжда бруталните мерки срещу демонстрантите, Иран оказва подкрепа на режима на Асад и според някои съобщения е предоставил помощ на силите за сигурност. 
						Анкара и Техеран се разминават и в дългосрочните си цели, което след време би могло да застраши жизнеспособността на отношенията им. 
						 "Проблемът е, че и двете се стремят към водещи позиции в Близкия изток," което прави вероятно "техните цели да влязат в конфликт едни с други", каза за SETimes Елиот Хентов, експерт по турско-иранските отношения, като добави, че двете сили "отчасти се конкурират за един и същ пазар в Близкия изток". 
						В дългосрочен план Анкара желае Близкият изток да стане политически стабилен и икономически интегриран, а Турция да играе ролята на един от центровете му. Обратно, основната цел на Иран е да разшири влиянието си, за да намали международната си изолация. 
						 Иран е възприел стратегията "разделяй и владей", която експлоатира конфликтите за постигане на собствени цели. Според Хентов този подход влиза в разрез с усилията на Турция да играе ролята на помирител в регионалните конфликти. 
						Окопаването на Ислямската република в ливанската и иракската политика демонстрира способността й да се възползва от разцепленията и политическите междуособици, докато целта на Турция да играе ролята на доверен посредник във видимо неподатливи на решаване конфликти - като в Ливан, Палестина и Ирак - сочи, че Иран и Турция се конкурират за различни резултати. 
						В миналото "привлекателността на Иран се основаваше на способността му да се утвърди като символ на съпротивата срещу Запада, а също и на автократичните и лоялни на Запада арабски управници," смята Хентов. 
						"Арабската пролет" обаче подкопа притегателната сила на Иран, въвеждайки иницииран от арабите дебат, "който се върти около свободата и демокрацията", нещо, което Турция се стреми да насърчава. 
						Освен това сирийското въстание започна след бруталното потушаване на протести в самия Иран след президентските избори през 2009 г. и провала на неговия икономически модел. Тези два фактора притъпиха привлекателността на ислямската република. 
						 Обратно, блестящият възход на ПСР и икономическите успехи на Турция галванизираха арабското обществено мнение, както стана очевидно от популярността на премиера Реджеп Тайип Ердоган в целия Близък изток. 
						В крайна сметка Турция е по-добре подготвена за "Арабската пролет", защото това, което представлява, е по-близо до арабските маси. Все пак пред нея остава проблемът за доверието, тъй като стратегията на външната й политика разчита на партньорства с арабските автократи, чиито действия противоречат на принципните цели на външната политика на Анкара. 
						 Преди "Арабската пролет" политиката на Турция изглеждаше доста изкусна, защото "кралете и диктаторите бяха забележително ловки и умело се задържаха на власт," каза Уилям Хейл, почетен професор от СОАС, за SETimes. 
						Сега обаче, когато контролът им отслабна, Турция изглежда хваната в противоречие между външнополитическите си идеали и действията си. 
						 "Те [властите в Анкара] следваха двойствена линия на прагматична политика, сключваха споразумения със сирийския режим, докато същевременно се обгръщаха в приказки за универсалната справедливост. Има несъответствие," според Хентов, който добавя, че след време Турция ще бъде принудена да избира между тези конкуриращи се интереси. 
						Каквото и да избере, то със сигурност ще предизвика гнева на иранците. "Отсега нататък интересите на Техеран са така преплетени със сирийските, че каквото и негативно действие да предприеме Турция, ще ядоса иранците," каза Хентов. 
						Режимът на Асад в Сирия осигурява на Иран критично важна връзка с Арабския свят. Неговите представители и влияние в Ливан позволяват на Техеран да остане важен играч в арабско-израелския конфликт. Ако връзката се скъса, Иран рискува да загуби източниците на собствената си легитимност. 
						Времето не работи в полза на Турция, предупреждава Хентов, добавяйки, че един продължителен конфликт в Сирия ще изложи на показ пукнатините в турско-иранското партньорство, което ще бъде "в крайна сметка негативно". 
						 Ако отношенията се влошат, Турция рискува да загуби ценен партньор в борбата си срещу ПКК. 
						 Според Хейл "Турция трябва да си сътрудничи с Иран заради кюрдския въпрос." 
						"Никой не знае как ще се развият нещата," каза Хейл. Развиващите се в Сирия събития обаче подсказват, че алтернативите пред Анкара варират от "много лоши до най-малко лоши", що се отнася до регионалната й прогноза, добави той.

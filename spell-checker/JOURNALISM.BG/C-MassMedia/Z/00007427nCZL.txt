Мостът в Мостар ще бъде завършен до 20 декември
26/06/2003
Турската строителна компания, която възстановява моста, построен от техните отомански прадеди през 16 век, ще приключи работа до края на годината.
От Бет Кампшрор за Southeast European Times от Сараево - 26/06/03
 
 
Турските работници, които възстановяват известния средновековен мост в Мостар, могат да използват целия арсенал на строителството на 21 век, но всичките кранове, въртящи се бетонобъркачки и скелето от дебела стомана на обекта ги кара да осъзнаят колко амбициозни са били техните отомански прадеди, когато са строяли моста.
"За мен това е голяма работа", каза ръководителят на строителния обект от фирмата ЕР-БУ Йонюр Озбасбюг. "Преди петстотин години те са имали ограничени възможности, притежавали са по-малко техническо оборудване, нямали са кранове. Сега ние разполагаме с по-добри условия от тях и се опитваме да го направим такъв, какъвто е бил преди разрушението".
ЕР-БУ ще приключи работата по възстановяването на високия двадесет метра Стари Мост на река Неретва до 20 декември -- много по-малко време от десетте години, които са били необходими на отоманския строител Хайрудин през 1566 г.
Мостът бе разрушен от хърватската армия през ноември 1993 г. Четири години по-късно, водолази от унгарския контингент в СФОР извадиха от реката части от моста, надявайки се, че те ще могат да бъдат използвани за реставрация на моста. Озбасбюг каза, че старите камъни обаче ще бъдат използвани само за укрепление на десните и левите опори на моста.
"Те са били във водата 10 години и якостта на камъните не е достатъчна, така че ние не искахме да използваме тези стари материали", каза той.
Озбасбюг отбеляза, че работата върви добре и неговата 50-членна група от ЕР-БУ и десетте инженера от дубровнишката компания Омега Енджиниъринг са били "добър екип". Това е добър знак за този проект от 15.5 млн. дол. на ЮНЕСКО, чиято реализация стана възможна благодарение на кредит от 4 млн. дол. от Световната банка и 1 млн. дол. безвъзмездна помощ от Съвета на Европейската банка за развитие, а така също и дарения от правителствата на Хърватия, Италия, Холандия и Турция.
Кулите на двете страни на моста ще бъдат реконструирани отделно. Озбасбюг каза, че самият проект ще съдейства за обединението на все още разделения град.
"Този проект ще свърже двете части на Мостар не само физически, но и духовно", отбеляза той. " Ако се опиташ да поправиш приятелството и братството, ще можеш да преодолееш лошите неща от миналото".
Напрежението между мюсюлмани и хървати не е толкова силно, както преди четири години, заяви един жител на Мостар, продаващ сувенири в сергия наблизо. Възстановеният мост ще подобри още повече положението, а освен това ще върне това, от което града най-много се нуждае - туристи и валута, каза Сенад Зелентрович, 35-годишен.
"Аз мисля, че туризмът ще се върне в Мостар [след като бъде възстановен мостът]. От всички краища на света хората идват в Мостар, за да видят Стари мост. С какво друго е известен Мостар?"

Ръководителят на ЮНМИК е уверен, че статутът на Косово ще бъде решен по подходящ начин
					26/04/2007
					 
						ПРИЩИНА, Косово, Сърбия -- Ръководителят на ЮНМИК Йоахим Рюкер каза пред местни журналисти в сряда (25 април), че е уверен, че въпросът за статута на Косово ще бъде решен по подходящ начин, като добави, че провинцията е постигнала видим напредък в прилагането на международно приетите стандарти. Той предсказа, че проучвателната мисия на Съвета за сигурност на ООН ще помогне на членовете на Съвета да се убедят, че животът на повечето хора се е нормализирал. 
						Други новини от сряда -- Асоциациите на семействата, чиито близки са изчезнали по време на конфликта от 1998-1999 г., организираха обществена дискусия под надслов „Осем години по-късно – къде сме?”. Участниците призоваха местните и международните институции да вземат конкретни мерки за установяване на истината за 2 807 души, които все още се водят за безследно изчезнали. (Топ-Ченъл, РТК, Телеграф, KosovaLive, Танюг - 25/04/07)

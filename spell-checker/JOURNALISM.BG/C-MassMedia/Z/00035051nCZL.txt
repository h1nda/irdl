ОССЕ призова Турция да вдигне блокадата над "YouTube"
					23/06/2010
					 
						ВИЕНА, Австрия -- Във вторник (22 юни) ОССЕ призова Турция да свали блокадата си над популярния уебсайт за обмен на видеозаписи „YouTube” и да спазва международните стандарти за свобода на изразяването. От 2007 г. насам над 5000 уебсайта са били блокирани в Турция след въвеждането на закон за интернет, имащ за цел предотвратяване на достъпа до детска порнография и друго опасно съдържание. „Аз моля турските власти да отменят разпоредбите за блокиране на сайтове, които пречат на гражданите да бъдат част от днешното световно информационно общество”, посочи в изявление представителят на ОССЕ за свободата на медиите Дуня Миятович. За първи път Турция блокира „YouTube” през 2008 г., позовавайки се на съдържание, обидно за основателя на турската република Кемал Ататюрк. (Ройтерс, АФП, ДПА - 22/06/10)

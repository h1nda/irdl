ЕБВР обещава по-нататъшна помощ на посткомунистическите страни
09/05/2003
Според ЕБВР Югоизточна Европа постигна значителен напредък, но предизвикателствата остават. Банката проведе своята 12-та годишна среща в Ташкент, Узбекистан в началото на тази седмица.
(Различни източници -- 30/04/03 - 05/05/03)
 
 
Според ЕБВР взаимната търговия и инвестиции между всички страни от Югоизточна Европа са нараснали и регионът е постигнал забележителен напредък. От друга страна, убийството на сръбския премиер Зоран Джинджич ни напомни, че преходният процес в тази част на Европа не е стабилен, предупреди Банката.
Убийството "подчерта продължаващите рискове и неотслабващата необходимост от силна международна помощ за този регион. Ние сме впечатлени от напредъка, постигнат от Сърбия-Черна Гора след това трагично събитие", заяви Клер Шорт, председател на Борда на управителите на ЕБВР, в заключителното си слово на 12-та годишна среща на Банката, която се проведе на 4 и 5 май в столицата на Узбекистан Ташкент.
ЕБВР бе създадена през 1991 г. след падането на комунизма с мандат да "помогне за изграждането на пазарни икономики и демокрации" в 27 страни, разположени в района между Централна Европа и Централна Азия. Днес Банката е най-големият самостоятелен инвеститор в региона, който наред с предоставянето на собствено финансиране мобилизира значителни преки чуждестранни инвестиции.
За изминалите 12 години общият размер на заемите, предоставени на 27-те страни, достигна 21.6 млрд. евро, от които 3.9 млрд. бяха отпуснати само през 2002 г. Освен това миналата година Банката изигра основна роля за мобилизиране на инвестиции от 8.8 млрд. евро, които представляват повече от една четвърт от преките чуждестранни инвестиции в региона. Инвестициите на ЕБВР в страните от Югоизточна Европа се увеличиха с повече от 25% в сравнение с 2001 г., достигайки 865 млн. евро.
Това, което отличава ЕБВР от останалите международни финансови институции, е, че тя изисква от страните-реципиенти да провеждат както икономически, така и демократически реформи.
В обръщението си към Борда на управителите президентът на ЕБВР Жан Льомиер каза, че две поуки могат да се извлекат от 12-годишния опит на прехода, а именно, че "благоденствието идва от последователното провеждане на политиката на отворените пазари" и, че "близките отношения между съседите създават напредък у дома".
Според ЕБВР един от най-съществените резултати от провеждането на реформите е фактът, че осем страни от региона, в който тя оперира, ще станат членове на ЕС следващата година. Други две -- България и Румъния -- се очаква да ги последват скоро.
Срещата в Ташкент е първият подобен форум, който се провежда в централноазиатска страна. Домакини на предишните годишни срещи бяха страни от Източна и Централна Европа, включително България и Румъния. Тазгодишният избор на мястото предизвика спорове поради нарушенията на човешките права в Узбекистан. Според правозащитните организации в тази бивша съветска република има около 6500 политически затворници и много са били подлагани на мъчения. Банката обаче заяви, че главната й цел тази година е да насочи фокуса към Централна Азия.
Форумът събра около 3000 участници, включително бизнесмени, представители на неправителствени организации, журналисти и официални лица.

Оли 
			Рен
		
		комисар на ЕС по разширяването
		(Официален уебсайт на Европейската комисия; Официален уебсайт на правителството на Финландия ; Wikipedia.org; АФП)
 
		 
			
			Оли Рен пое длъжността комисар на ЕС по разширяването на 22 ноември 2004 г., четири дни след като Европейският парламент (ЕП) одобри 24-членния екип на новия председател на Европейска комисия (ЕК) Хосе Мануел Баросо. Представлявайки Финландия в изпълнителната комисия на ЕС, той замени на този пост германеца Гюнтер Верхойген. 
			Рен е роден на 31 март 1962 г. в Микели, Финландия. От 1982 до 1983 г. изучава икономика, международни отношения и журналистика в колежа “Макалестер” в Сент Пол, Минесота. Получава магистърска степен по политология в Хелзинския университет през 1989 г. и докторска степен в Оксфордския университет през 1996 г. 
			Политическата кариера на Рен започва през 1987 г., когато той става ръководител на младежкото крило на финландската Партия на центъра, оставайки на този пост до 1989 г. През 1988 г. той е избран за заместник-председател на Партията на центъра и градски съветник в Хелзинки, като работи на двете места до 1994 г. Рен е бил член на парламента на Финландия от 1991 до 1995 г. В същото време е и председател на финландската делегация в Съвета на Европа. Между 1992 и 1993 г. той е също така специален съветник на министър-председателя Еско Ахо. 
			От 1995 до 1996 г. Рен е член на Европейския парламент и в продължение на няколко месеца председателства групата на либералите. От 1996 до 1998 г. той е вицепрезидент на Европейското движение на Финландия. През 1998 г. оглавява офиса на Ерки Лийканен, финландският представител в екипа от 19 комисари на председателя на ЕК Романо Проди, и остава на този пост до 2002 г. 
			През 2002 г. Рен работи в Хелзинския университет като професор и директор по изследванията в отдела за политически науки и Центъра за европейски проучвания. Напуска университета през 2003 г., за да поеме функциите на съветник по икономическите въпроси на финландския премиер Мати Ванханен. От 12 юли до 31 октомври 2004 г. Рен работи като комисар на ЕС по въпросите на индустриалното и информационното общество, довършвайки мандата на Лийканен. 
			През август 2004 г. Рен бе назначен за комисар по разширяването в екипа на Баросо. Въпреки спора във връзка с назначаването на комисаря по въпросите на правосъдието Роко Бутиглионе, който доведе до забавяне на вота, Европейският парламент единодушно одобри преобразувания екип на 18 ноември 2004 г. 
			По време на четиригодишния си мандат, който изтича на 31 октомври 2009 г., Рен ще отговаря за по-нататъшното разширяване на съюза с планираното присъединяване на България и Румъния през 2007 г. Той също така ще председателства присъединителните преговори с Хърватия и Турция, които трябва да започнат през 2005 г., а така също ще наблюдава предприсъединителния напредък на другите балкански страни, които се стремят към членство в съюза. 
			Обръщайки се към комисията на ЕП по международните въпроси на 18 януари 2005 г. Рен посочи, че на нито една страна няма да й бъде разрешено да стане член на съюза, ако не е напълно подготвена за това. Той също така даде ясно да се разбере, че страните, участвали в балканските конфликти през 90-те години на миналия век, трябва да демонстрират пълно сътрудничество с Трибунала в Хага на ООН за военните престъпления, ако желаят да постигнат напредък по пътя им към ЕС. 
			Рен е женен и има една дъщеря.

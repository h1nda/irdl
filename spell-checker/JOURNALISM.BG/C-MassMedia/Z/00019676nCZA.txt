ФАО: "Южните Балкани са високорисков регион за H5N1" 
					22/08/2006
					В Южните Балкани и Кавказ има висок риск от заразяване със смъртоносната форма на птичия грип, заяви в понеделник агенция на ООН.
					(Организация по прехраната и земеделието, АФП, Блумбърг - 21/08/06) 
 
					 
						
Български ветеринари събират домашни птици за унищожаване в село Слънчоглед, на 300 км югоизточно от София, по-рано това лято. Селото бе под карантина в продължение на 21 дни, за да се попречи на разпространяването на птичия грип. [Гети Имиджис]
						Вирусът на птичия грип H5N1 продължава да заплашва хора, животни и икономики във все по-голям брой страни, съобщи Организацията по прехраната и земеделието (ФАО) в понеделник (21 август), като посочи Балканския регион като един от районите с висок риск. 
						"Според нас в Европа високорисков регион за H5N1 са Южните Балкани и Кавказ," е казал Хуан Луброт, ръководител на Спешната система за превенция на трансгранични болести по животните, цитиран в съобщението на ФАО. "Този регион е не само основно място за почивка на прелетните птици, но в него птицевъдството се характеризира с отглеждане на домашни птици предимно по селата и в домакинствата, като мерките за биологична сигурност и стриктните инспекции на службите не са развити добре. Все още е рано да се каже дали в Румъния положението се е стабилизирало." 
						Турция бе първата балканска страна, която тази година съобщи за случаи на заразяване на хора с H5N1. От 12-те потвърдени случая четири завършиха със смърт. Румъния, която заедно с Турция бе сред първите европейски страни, засегнати от птичия грип през октомври миналата година, съобщи за многобройни случаи на огнища на H5N1 сред домашните птици, но в страната нямаше случаи на заразяване на хора. 
						Други балкански страни, в които бе потвърдено, че вирусът H5N1 е причинил смъртта на диви прелетни птици, са България, Хърватия и Гърция. 
						Макар броят на страните с потвърдени случаи на болестта да се е повишил от 45 през април тази година до около 55 днес, темповете на заразяване сред птиците са се забавили в повечето страни, отбелязва в своето съобщение базираната в Рим агенция на ООН. 
						Няколко страни успяха да ограничат разпространението на вируса чрез предприемане на различни мерки, включително подобряване на наблюдението и на ветеринарните услуги. 
						Вирусът обаче продължи разпространението си в Азия, особено в Индонезия, където първите случаи на заразяване на хора с вируса H5N1 бяха установени през 2005 г. 
						"Ние не очакваме да премахнем вируса H5N1 сред дивите птици, но можем да го ограничим и напълно да го контролираме при домашните птици, което е най-добрата въможна гаранция, че той няма да мутира във вирус, който лесно да се предава между хората," каза главният ветеринарен специалист на ФАО Жозеф Доменек. 
						За да се ограничи разпространението на смъртоносния вирус, каза той, трябва да се подобрят ветеринарните и лабораторни услуги в по-бедните страни, в които съществува риск, но липсват необходимите средства. 
						ФАО препоръчва също страните да съсредоточат действията си за ограничаване на вируса върху такива човешки дейности, като птицевъдството, търговията и пазарите за живи птици, тъй като при тези дейности има най-голяма вероятност от разпространение на вируса, но те могат да се инспектират, контролират и усъвършенстват.

Доклад препоръчва продължаване на международните мисии на Балканите
10/12/2002
Съединените щати, ЕС и международните групи за подпомагане трябва да засилят ролята си за възстановяване на Балканите, за да предотвратят навлизането на региона в състояние на нестабилност, се казва в доклада на Съвета по външните отношения, публикуван в понеделник (9 декември).
(Съвет по външни отношения, АП, Ню Йорк Таймс, РСЕ/РС - 09/12/02)
 
 
Съединените щати, ЕС и международните групи за подпомагане трябва да засилят ролята си на Балканите, за да предотвратят навлизането на региона в състояние на нестабилност, политически екстремизъм и тероризъм, съгласно доклада на Съвета по външните отношения, публикуван в понеделник (9 декември).
Обръщайки особено внимание на Босна и Херцеговина (БиХ), Македония и Сърбия, включително Косово, докладът идентифицира продължаващите да действат източници на нестабилност, в това число безработицата, забавените реформи, недостатъчното финансиране за възстановяване и развитие, корупцията и организираната престъпност, и етническите и религиозни напрежения. Последиците от пренебрегването на тези предизвикателства могат да доведат до нарастване на бедността и повишаване на незаконната икономическа активност, както и до по-голямата вероятност от политически екстремизъм, бунтарство и тероризъм, предупреждава докладът.
По предложение на работната група, за преодоляване на тези предизвикателства международната общност трябва да се ангажира с установяване на необратима ориентация на Балканите към налагането на стандартите на ЕС до 2010 г. Трябва да се предприемат координиращи действия в пет направления: преоценка и изясняване на нейните цели и възстановяване на нейното присъствие в региона; установяване на законност и разработването на справедливи и ефективни съдебни системи по наказателно и гражданско право; реструктуриране на икономиката, включително в банковата, данъчната, търговската и пенсионната системи; връщане или повторно настаняване на бежанците и насилствено изселените лица; провеждане на реформи в образователната система и развитие на гражданско общество.
При работата си за постигане на тези цели, международната общност трябва да осигури и партньорството на реформистките местни лидери в процеса, добавя докладът. Работната група препоръчва Съединените щати да останат като активен участник на Балканите, тъй като тяхното присъствие е "от жизнено значение за спиране на насилието". Той призовава също ЕС да играе водеща роля в подпомагането на политическите и икономически реформи, а НАТО да засили ролята си във военната реформа.

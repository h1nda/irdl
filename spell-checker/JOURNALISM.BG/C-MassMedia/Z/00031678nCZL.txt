Турция призова Сирия и Ирак да преодолеят различията
					18/09/2009
					 
						AНКАРА, Турция -- Външният министър Ахмет Давутоглу призова в четвъртък (17 септември) Сирия и Ирак да предприемат конкретни стъпки, за да преодолеят различията си и да предотвратят бъдещи терористични атентати в региона. Изявлението бе направено след среща при закрити врати в Истанбул между сирийския външен министър Уалид ал-Муалем и неговия иракски колега Хошиар Зебари. Присъствал е генералният секретар на Арабската лига Амр Муса. Отношенията между Сирия и Ирак са напрегнати, откакто Багдад обвини Дамаск за поредица от терористични атентати, включително бомбени експлозии пред административни сгради, при които бяха убити 95 души миналия месец. И двете страни отзоваха посланиците си.
						След срещата в четвъртък Давутоглу също каза, че купуването на ракети "Пейтриът" от Съединените щати цели само модернизация на армията на Турция и няма да има нищо общо с каквато и да е конкретна заплаха от която и да е съседна страна. Според съобщения в турските медии Анкара е поръчала 13 ракети "Пейтриът" и съоръжения за наземно базирана противовъздушна отбрана. (Заман - 18/09/09; AП, Прес ТВ, Търкиш Дейли Нюз, ЮПИ, Ройтерс, Aнадолска информационна агенция - 17/09/09)

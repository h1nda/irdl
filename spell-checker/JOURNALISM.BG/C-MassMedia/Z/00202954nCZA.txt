Бездомните хора в Сърбия чакат да получат права
					04/07/2012
					Бави се влизането в сила на нов закон за местожителството, който дава възможност бездомните хора да използват адресите на социалните центрове като свой официален адрес.
					От Катица Джурович за Southeast European Times от Белград – 04/07/12
 
					 
						
Според проучване на НПО по улиците на Сърбия живеят 30 000 души. [Катица Джурович/SETimes]
						Милан K., на 56 г., живее по улиците на Белград през последните 13 години. Той е един от хилядите сръбски граждани, които нямат документи за самоличност и са лишени от редица права, включително съдействие при намиране на работа, медицинско лечение и право на глас. 
						През ноември 2011 г. по инициатива на омбудсмана Саша Янкович беше приет нов закон за местожителството, който дава възможност гражданите без постоянен адрес да получат лична карта и други документи. 
						Оттогава обаче е направено малко за прилагане на законодателството и много бездомни хора остават по улиците, без да знаят, че държавата може да им помогне. 
						Милан е един от около 3 000-те бездомни хора, които живеят в Белград и прекарват дни и нощи в парковете и под мостове. 
						„През зимата спя във влакови вагони, в автобуси и трамваи. Понякога, ако имам късмет, прекарвам ден или два в приюта за възрастни хора и пълнолетни“, казва той. 
						Този приют е единствената институция в Сърбия, която приема хора без документи. В другите е необходимо да се представи поне лична карта. 
						Целта на новото законодателство беше да се подобри положението не само на бездомните хора, но и на всички онези, които нямат валидни документи, включително ромите, бежанците и търсещите убежище. Законът допуска хората без дом да посочат адреса на социален център за свой постоянен адрес, като по този начин могат да подадат заявление за лична карта, здравна осигуровка или помощ от Националната служба по заетостта. 
						Милан поклаща глава в отговор на въпроса дали е чувал за тази възможност. 
						„Не знам за това, но каква е ползата? Нямам пари да платя за лична карта. Знам, че с нови документи няма да си намеря работа или място, където да живея. Идеята е добра само ако мога да получа някаква реална помощ, като например безплатна храна, жилище“, каза Милан за SETimes. 
						Според Янкович сръбските политици пренебрегват този проблем от години. 
						„Отговорните държавни органи и обществени служби не направиха нищо, включително първото и най-основно нещо: да подготвят необходимите формуляри и процедури и да информират обществеността, особено бездомните хора, за закона. Основната причина, поради която толкова малко хора се регистрираха за шест месеца, е че мнозина все още не знаят за закона, за своите права и как да реализират тези права“, каза Янкович за SETimes. 
						Според министерството на труда и социалната политика регистрирали са се едва 26 души. Проучване на НПО „Център за жилища“, публикувано през март 2012 г., показа, че в Сърбия има 30 000 души без документи за самоличност. 
						„Причината за слабата реакция… е, че правните процедури изискват време, за да бъде приложен законът. Все още не сме приели правила и наредба. Чакаме да получим съгласието на министерството на вътрешните работи“, каза за SETimes Драган Вулевич, отговарящ за административната и контролната дейност в министерството на труда и социалната политика. 
						Центърът за социална работа в Белград посочва, че също чака подзаконовите нормативни актове, които ще определят задълженията и процедурите. 
						Подобна е ситуацията и в други държави в целия регион. Хърватия и Босна и Херцеговина все още планират да приемат закони за местожителството, които предвиждат възможност бездомните хора да получат нов адрес и документи за самоличност. 
					
				
			
					 
					
 
 

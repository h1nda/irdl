Румъния и България ще бъдат подведени под отговорност в Европейския съд заради телефонния номер за спешни повиквания 112
					19/09/2008
					 
						БРЮКСЕЛ, Белгия -- Европейската комисия (ЕК) реши да повдигне обвинения срещу Румъния и България в Европейския съд заради проблемите с въвеждането на общия за ЕС спешен телефонен номер 112, съобщи в четвъртък (18 септември) еврокомисарят по телекомуникациите и информационното общество Вивиан Рединг. ЕК ще даде на двете страни не повече от три допълнителни месеца, за да решат проблема. Първоначално крайният срок за въвеждането на номера беше януари 2007 г., когато и двете страни се присъединиха към блока. ЕК реши да започне процедури за нарушение срещу Румъния миналия декември, защото общоевропейският спешен телефон не функционираше правилно. Румънските власти все още срещат трудности в идентифицирането на обаждащия се, ако той използва мобилен телефон. Проблемът на България е, че не успя да осигури функционирането на този номер на цялата територия на страната. ЕК започна процедури за нарушение срещу България преди близо една година. Европейското законодателство задължава всички страни членки да предоставят безплатен достъп до спешни услуги на всички, които изберат номер 112. (Зиаре, Hotnews.ro, Гардианул, Адевърул, Дневник - 18/09/08)

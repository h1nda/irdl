НАТО се готви за историческа среща на високо равнище
					15/11/2010
					Един от най-горещите въпроси на срещата на върха на НАТО в Лисабон по-късно тази седмица се очаква да бъде въпросът дали Турция ще подкрепи отбранителна система, целяща да защити страните членки от потенциални ракетни удари от страна на държави като Иран.
					(Различни източници -- 11/10/10 - 09/11/10)
 
					 
						
"НАТО трябва да изключи всякаква формула, която конфронтира Турция с група страни по отношение на определенията за заплаха и планиране... Ние не искаме зона на Студена война или психология около нас", заяви турският външен министър Ахмет Давутоглу три седмици преди срещата на върха. [Ройтерс]
						Лидерите на държавите членки на НАТО ще се съберат на двудневна среща на върха в Лисабон в петък (19 ноември), за да одобрят нова дългосрочна стратегия на Алианса, както и реформи, целящи да увеличат ефективността. Разговорите също ще се съсредоточат върху план за колективна противоракетна отбрана, бъдещето на ръководените от НАТО Международни сили за подпомагане на сигурността (ИСАФ) в Афганистан и отношенията с Русия. 
						Новата стратегическа концепция, която ще замени приетата през 1999 г., определя ролите и отговорностите на Алианса в преодоляването на военни и други съвременни заплахи за стабилността и сигурността като тероризма, кибервойната, ракетните атаки и пиратството. 
						"Ние инвестираме в нови капацитети като кибер и противоракетната отбрана", заяви Генералният секретар на НАТО Андерс Фог Расмусен около две седмици преди срещата на върха. "Ние увеличаваме нашите партньрства и въвеждаме по-ефикасно използване на ресурсите, включително в рамките на собствените нa НАТО структури. Накратко, ние подготвяме НАТО за предизвикателствата на 21 век." 
						Той смята, че поради задаващото се съкращаване на отбраната в ключови страни членки Алиансът трябва да предприеме стъпки, за да реформира командната си структура и агенции и че съюзниците трябва заедно да закупят и управляват повече съоръжения, нещо което не биха могли да си позволят поотделно. 
						 "Разходите на Алианса са оправдани. Заедно ние ще имаме много по-голяма сигурност, отколкото онази, която бихме постигнали поотделно. Но трябва да постигнем още по-добри резултати", каза Расмусен миналия месец. "НАТО трябва да бъде по-ефективно и в същото време да има добра възвращаемост на разходите си." 
						Един от най-парливите въпроси в дневния ред на срещата в Лисабон е планът за създаване на система за противоракетна отбрана, която да защити страните членки на Алианса от потенциални заплахи. 
						Очертавайки предложението си за нова Стратегическа концепция в реч в началото на октомври, Расмусен заяви, че съществува "реална заплаха" държава на НАТО да стане мишена на ракетно нападение. 
						
"НАТО трябва да стане по-ефективно и в същото време да има по-добра възвращаемост на разходите си", заяви Генералният секретар на НАТО Андерс Фог Расмусен. [Ройтерс]
						"Повече от 30 страни сега придобиват технологии за балистични ракети. Някои могат вече да ударят Европа", каза бившият датски премиер по време на събитие в Брюксел, организирано от американската неправителствена организация "Джърман Маршал Фънд". "Но, това е положението днес. А то ще се влошава в бъдеще." 
						НАТО вече създаде система, гарантираща защитата на силите на Алианса, която той сега иска да разшири и да покрие територията на всички държави членки - чието население общо възлиза на около 900 милиона души. 
						"Съществува технология - изпробвана и готова да бъде използвана - която може да ни защити от ракетно нападение", каза Расмусен на събитието в Брюксел на 8 октомври. "И ние можем да си я позволим; стойността на разширяването на съществуващата система за защита на нашите войски и включването на всички граждани ще възлезе на сума по-малка от 200 милиона евро от общите бюджети на НАТО, в рамките на повече от десет години, разделена между съюзниците на НАТО. Това е много голяма защита на много добра цена." 
						Предишно предложение на САЩ за противоракетен щит предвиждаше разполагането на десет ракетни прихващачи в Полша и радарна система в Чешката република до 2012 г. Но щитът нямаше да покрие страните членки на НАТО България, Гърция, Румъния и Турция. 
						На предложението за противоракетния щит твърдо се противопостави Русия, която го смяташе за възможна заплаха за своята противоракетна защита. Планът се превърна в ябълка на раздора в отношенията между Москва и Вашингтон. Смятайки сътрудничеството с Русия за съществено за САЩ и за глобалната сигурност, Админастрацията на президента Барак Обама в крайна сметка се съгласи да съкрати плана.. 
						Решението за даване на зелена светлина на новото предложение - за противоракетен щит на НАТО - трябва да бъде одобрено от всички държави членки. Макар че посочва, че не възнамерява да блокира подобно решение в Лисабон, Турция постави известни условия за подкрепата й на споразумението, въпреки, че не е ясно, дали тя активно ще участва в предложената система. 
						Анкара, която през последните години внимателно се опитва да подобри отношенията си със своите съседи, ясно изрази възражението си срещу това щитът да бъде представен като насочен срещу определена страна. 
						"Ние нямаме усещането за заплаха в съседните райони, включително Иран, Русия, Сирия и другите съседни страни", каза турският външен министър Ахмет Давутоглу. "НАТО трябва да изключи всякаква формула, която конфронтира Турция с група страни по отношение на определенията за заплаха и планиране... Ние не искаме зона на Студена война или психология около нас." 
						Членка на НАТО от 1952 г. Турция помогна за постигането на противоречива ядрена суап сделка с Иран през май. Следващия месец тя бе една от двете страни, заедно с Бразилия, която гласува срещу четвърти кръг от санкции срещу Ислямската република заради ядрената й програма в Съвета за сигурност на ООН. 
						
Планът за противоракетна отбрана трябва да бъде на първо място в дневния ред на срещата на върха на НАТО. [Ройтерс]
						Тези ходове предизвикаха тревога на Запад, че управляващата Партия на справедливостта и развитието в Турция, чиито корени са в политическия ислям, тласка страната на Изток. 
						През септември обаче турскитя външен министър Ахмет Давутоглу подчерта, че няма подобна пренастройка и потвърди, че членството в ЕС остава главен приоритет на страната. "Процесът на нашата интеграция в ЕС е най-стратегическата задача на Турция. Никой не може да обвини Турция, че бави този процес", каза той за "Файненшъл Таймс".
					
						Президентът Абдула Гюл и премиерът Реджеп Тайип Ердоган подчертаха уникалната роля на страната им като връзка между Изтока и Запада. "Вижте, това е европейската част на Истанбул, там е азиатската част и мостът е точно по средата", каза Гюл пред репортери през юни. 
						Напредъкът в Афганистан и предстоящите стъпки за ръководените от НАТО сили там ще се дискутират през втория ден на събитието. В разговорите ще участват афганистанският президент Хамид Карзай, Генералният секретар на ООН Бан Ки Мун, председателят на Съвета на ЕС Херман Ван Ромпой, председателят на Европейската комисия Жозе Мануел Барозу и президентът на Световната банка Робърт Зьолик. 
						Изявление за уебсайта на Алианса преди срещата сочи, че вероятно ще бъде направено съобщение в Лисабон за "стартирането на преход към ръководена от Афганистан сигурност, в началото на 2011 г". 
						След заседанието за Афганистан ще последва среща на Съвета НАТО-Русия (СНР) с участието на руския президент Дмитрий Медведев. В центъра на разговорите се очаква да бъде възможно руско сътрудничество по отношение на плана на Алианса за система за ракетна отбрана, както и сътрудничеството между НАТО и Русия, целящо стабилизиране на Афганистан, включително въпроси като транзита, обучение за борба с наркотичните вещества и осигуряването на хеликоптери за афганистанската армия. 
						"Време е за ново начало в отношенията НАТО-Русия", каза Расмусен след консултации с Медведев и руския външен министър Сергей Лавров в Москва на 3 ноември. 
						"Срещата на върха в Лисабон на Съвета НАТО-Русия е мястото, където трябва да се сложи ново начало. Уверен съм, че срещата ще реши в полза на всички 29 страни в СНР проблемите, свързани с Афганистан, с борбата срещу тероризма и разпространението му, и, надявам се, с ракетната отбрана", каза той.

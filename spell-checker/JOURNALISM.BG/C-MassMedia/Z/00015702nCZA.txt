Страни от Централна и Югоизточна Европа са тежко засегнати от наводнения
					25/08/2005
					Според съобщенията тази седмица в резултат на наводнения са загинали 34 души от страни в Централна и Югоизточна Европа, в т. ч. България, Хърватия и Румъния. 
					(Би Би Си, Таймс, Breakingnews.ie, Скай нюз - 25/08/05; AП, Ройтерс, Би Би Си, ЮПИ, Уърлд нюз - 24/08/05)
 
					 
						
Млада двойка спасява вещите си, след като внезапно наводнение, причинено от р. Сирет, разруши през юли дома им в Ивести, на 300 км североизточно от Букурещ. [AФП]
						Общо 34 души загинаха при наводненията, опустошили страни в Централна и Югоизточна Европа тази седмица, в т. ч. България, Хърватия и Румъния. Броят на смъртните случаи вероятно ще нарасне, след като бъдат отчетени всички изчезнали, казаха властите в сряда (24 август). 
						Както Румъния, така и България вече бяха поразени от последователни вълни на наводнения от април насам. Последното наводнение се смята за най-тежко в Румъния, където загинахи 25 души, а 2000 къщи бяха залети с вода в 21 окръга. Междувременно в Хърватия властите обявиха в сряда кризисно положение в два района, след като р. Мура преля и нанесе щети върху домове, земеделски култури и инфраструктура. Над 300 спасителни работници разнасяха храна и други помощи в наводнените райони на Източна и Западна Хърватия, посочва АП. 
						Властите в България продължават да се борят с последиците от предишните наводнения, в които загинаха 26 души, 14000 останаха без подслон, а в много райони земеделските култури бяха унищожени. Жизненоважна инфраструктура също пострада, като щетите се оценяват на около 175 млн. евро. БДЖ понесе щети за около 78 млн. евро.
						"Държавата е абсолютно неподготвена за бедствие от такъв мащаб," цитира Би Би Си в сряда думите на Красен Станчев, ръководител на мозъчния тръст Институт за пазарна икономика. "В действие е старата система на централно планиране, при която всички решения идват от върха, а интересите на ползвателите на водните ресурси не са защитени. От 1970 г. досега не са влагани средства за поддържане на дигите и мостовете в добро състояние. Сега правителството прави единственото възможно нещо - харчи пари от държавния резерв."
						Финансовият министър Пламен Орешарски посочи, че ще потърси одобрението на МВФ за пренасочване на част от бюджетния излишък на България, който в момента възлиза на половин милиард евро, към усилията за възстановяване на щетите.
						Официален правителствен представител каза в сряда, че България е поискала от ЕС и допълнителна финансова помощ в подкрепа на усилията за преодоляване на последиците от бедствието. Страната, която през януари 2007 г. трябва да се присъедини към ЕС заедно с Румъния, най-напред потърси помощта на 25-членния блок през юли, когато поиска над 200 млн. евро.
						"Изпратихме втора молба до ЕС, в която актуализирахме оценката на щетите от наводненията от началото на август," цитира "Ройтерс" в сряда думите на заместник финансовия министър Кирил Ананиев. "Ясно е, че заедно с щетите от неотдаваншните проливни дъждове разходите със сигурност ще надхвърлят 500 млн. евро."

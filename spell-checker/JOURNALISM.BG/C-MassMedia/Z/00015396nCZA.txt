Докладът на ОССЕ за Хърватия отразява както успехите, така и необходимостта от по-нататъшни усилия
					27/07/2005
					Завръщането на бежанците, върховенството на закона и правата на малцинствата са области, в които Хърватия трябва да положи допълнителни усилия, за да изпълни международните си ангажименти, заявява ОССЕ.
					(OСCE, AП - 12/07/05)
 
					 
						
Ръководителят на мисията на ОССЕ в Хърватия, посланик Хорхе Фуентес, даде пресконференция в Загреб на 12 юли. Тема на конференцията бе шестмесечният доклад на мисията по напредъка на Хърватия в изпълнението на международните й задължения. [OССE]
						Хърватия е отбелязала значителен напредък в развитието на демократичните институции, повишаването на свободата на медиите и демократизирането на полицията, се казва в последния доклад на ОССЕ за страната. В доклада обаче се призовава за допълнителни усилия в областта на завръщането на бежанците, върховенството на закона и правата на малцинствата. 
						"Хърватия е отбелязала сериозен напредък в областите, включени в мандата на мисията [на OСCE]," заяви ръководителят на мисията на ОССЕ в Загреб на 12 юли. "Пред Хърватия обаче остават проблеми в такива области, като завръщането на бежанците и върховенството на закона, които са по-сложни и деликатни и изискват повече време и по-последователни усилия," добави посланик Хорхе Фуентес. 
						Документът анализира развитието в шест области от сферата на дейност на ОССЕ -- свободата на медиите, защитата на малцинствата, работата на полицията, политическата дейност, завръщането и интеграцията на бежанците и върховенството на закона -- от декември 2004 г. до юли 2005 г.
						Според международна организация с 55 държави членки основно събитие по време на периода, отразен в доклада, е била конференцията в Сараево на 31 януари, на която си дадоха среща министрите на Босна и Херцеговина, Хърватия и Сърбия и Черна гора, за да разгледат въпроса с бежанците. Срещата доведе до приемането на обща декларация, съгласно която трите страни обещаха да решат проблема с бежанците в Югоизточна Европа до края на 2006 г. Те също така се споразумяха да започнат съвместни и индивидуални дейности за тази цел и обещаха да разработят национални планове за решаване на проблемите на бежанците в съответните страни. Хърватия представи своя план на международната общност на 6 юли.
						Най-малко 300000 хърватски сърби бяха прогонени след конфликта от 1991-1995 г. в страната. Почти десет години по-късно около 117000 са регистрирани от хърватските власти като завърнали се, се казва в доклада, като се добавя, че завръщането не става с достатъчно устойчиви темпове. 
						Един от факторите за това е липсата на достъп до жилища за бежанците и вътрешно разселените лица (ВРЛ), които са живели в комунални квартири преди конфликта. "Бившите притежатели на право на обитаване/ползване под наем ... са най-голямата оставаща категория "бежанци" и "ВРЛ", които нямат достъп до жилища," смятат от ОССЕ. В доклада се отбелязва, че мерките, приети след 2000 г. за облекчаване на ситуацията, "все още са до голяма степен неизпълнени".
						Сред другите фактори, възпрепятстващи устойчивото завръщане, са липсата на работни места и икономически възможности, както и трайната липса на достъп до елементарна инфраструктура, като енерго и водоснабдяване в някои от районите на завръщане на бежанците.
						Фуентес подчерта, че правителството на премиера Иво Санадер е обещало да предприеме някои важни стъпки, в т. ч. приемане на избирателен закон по-късно през годината и прилагане на националния план по проблемите на бежанците.
						"Когато Хърватия изпълни тези две стъпки, както и ангажиментите си към Международния наказателен съд за бивша Югославия, изпълнението на мандата на мисията [на OСCE] може да се счита за значително напреднало," каза Фуентес.

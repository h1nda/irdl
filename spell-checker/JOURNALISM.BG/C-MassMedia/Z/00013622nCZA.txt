Освежават историческия център на Букурещ 
					17/02/2005
					Работите по обновяване на централната част на Букурещ трябва да започнат това лято. Когато Румъния стане членка на ЕС, нейната столица ще има по-чист и много по-привлекателен център. 
					От Разван Амариеи за Southeast European Times от Букурещ – 17/02/05
 
					 
						
Обновяването на централната част на Букурещ трябва да започне това лято и ще продължи 18 месеца. [Архив]
						Центърът на Букурещ скоро ще се превърне в огромна строителна площадка, когато започне осъществяването на амбициозен план за неговото обновяване. Когато проектът бъде завършен, градският център с площ от 57 хектара -- за който се смята, че има значителен търговски потенциал -- ще може да се похвали с възстановени сгради, нови тръбопроводи за вода, газ и канализация, улици без дупки, пешеходни зони, по-добри условия за паркиране и много повече магазини, барове и ресторанти. 
						По график работата трябва да започне това лято и да продължи 18 месеца. Крайният срок е 1 януари 2007 г., датата, на която Румъния трябва да влезе в ЕС. Средствата за проекта, около 28 млн. евро, са осигурени главно от чуждестранни източници, включително кредит от ЕБВР и безвъзмездна помощ по програмата ФАР на ЕС, както и от бюджета на кметството на Букурещ. 
						Според общински служители целта на реконструкцията е "да се възстанови старият вид на района, но с модерни съоръжения", като се запази археологическото и архитектурно наследство на града, а в същото време се насърчи реставрирането на частните сгради. Местните власти обещаха да освободят от данъци собствениците, които ремонтират къщите си в историческия център. "Това е помощ за хората, които инвестират в обновителните работи," каза Ливиу Негойта, кмет на 3-и район на Букурещ. 
						Другите цели включват намаляване на замърсяването и задръстванията и помощ за съживяване на традиционните за района търговски дейности. 
						През комунистическата епоха историческият център -- в който има жилищни сгради, датиращи от столетия, руини на кралския двор, построен преди повече от пет века от Влад Цепеш, както и средновековни църкви и ханове -- бе пренебрегван. Апартаментите бяха национализирани и превърнати в социални домове. Магазините, ресторантите и канторите бяха също конфискувани и районът изгуби своето старинно очарование. 
						След падането на режима през 1989 г. почти нищо не се промени. "Стандартът на търговската дейност в района непрекъснато спадаше, като единствената значима промяна бе откриването на места за отдих в сводестите подземия на сградите от 19-и век", казва архитектът Владимир Виня. "Повечето от жилищните проблеми на Букурещ са в историческия център -- физическо остаряване, несигурен юридически статут или незаконно настаняване в някои сгради или апартаменти". 
						Освен това лошото състояние на транспорта, комуналните услуги и комуникационната инфраструктура попречи да се направят някакви значителни инвестиции в района. Това значително ще се промени към по-добро през следващите две години, обещаха официални лица. 
						"Трябва да започнем работа възможно най-скоро, за да спрем упадъка на историческия център. Този район е визитката на Букурещ", е заявил румънският президент Траян Бъсеску.

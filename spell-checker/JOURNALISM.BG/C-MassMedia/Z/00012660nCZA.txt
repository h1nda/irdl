Македонският премиер Хари Костов подаде оставка 
					16/11/2004
					Парламентът ще обяви официално оставката на премиера Хари Костов по време на заседание, насрочено за четвъртък, което ще положи началото на десетдневен период, в който президентът Бранко Цървенковски трябва да даде мандат за формиране на ново правителство. 
					От Мария Лазарова за Southeast European Times в Скопие - 16/11/04
 
					 
						
Македонският премиер обяви оставката си в понеделник (15 ноември). [Toмислав Георгиев]
						Македонският премиер Хари Костов подаде оставка след пет месеца на заемания пост в понеделник (15 ноември). Този ход води след себе си и оставката на целия кабинет, макар че той ще остане да изпълнява функциите си, докато се избере ново правителство, за да се предотврати вакуум във властта. 
						Парламентът ще обяви оставката на премиера по време на заседание, насрочено за четвъртък, което ще положи началото на десетдневен период, в който президентът Бранко Цървенковски трябва да даде мандат за формиране на нов кабинет. който и да получи мандат ще разполага с 20 дни, в рамките на които да предложи свой екип и излезе с работна програма. 
						"Независимо от декларираните си ангажименти, един коалиционен партньор в кабинета разбира ролята и мястото си в правителството само като инструмент за частично прилагане на политическия процес, очертан от Охридското рамково споразумение, чрез натиск за спешно прилагане на принципа на адекватното и справедливо представителство, което е дългосрочен процес, независимо от значителните резултати в тази област през последните две години," каза Костов. 
						Според премиера Демократичният съюз за интеграция (ДСИ) блокира закони, които не влияят върху междуетническите отношения, но са важни за привличане на чуждестранни инвестиции. 
						"Правителството бе блокирано през изминалия период, дори по въпроси, касаещи икономичесикте реформи, които преминаваха през няколко фази на парламентарната процедура и са част от договореностите с международните финансови институции," посочи Костов. "Принципът да се поставят условия и да се заменя експертното и професионално познание с политически пазарлъци се превръща в практика. Това стеснява възможностите за ефикасно управление. "
						ДСИ изрази учудване от решението на Костов. "Като коалиционен партньор ние нито бяхме информирани, нито имахме сведения за неговата оставка. Обвиненията му срещу ДСИ са много сериозни. Винаги сме считали, че сътрудничеството с премиера е било успешно и продуктивно. До този момент съвместно сме преодолявали някои сериозни предизвикателства като това около референдума," заяви говорителят на партията Ермира Мехмети. 
						Най-голямата партия в управляващата коалиция Социалдемократическият съюз на Македония (СДСМ) е без лидер от момента, в който Цървенковски бе избран за президент. Партийната конференция, първоначално насрочена за втората половина на този месец, сега бе отложена за 25 ноември. През следващите няколко дни СДСМ ще реши дали новият му лидер ще бъде и новият премиер или дали тези два поста ще се разделят.

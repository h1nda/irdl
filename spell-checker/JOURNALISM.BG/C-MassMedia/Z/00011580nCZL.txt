Най-малко 17 души са ранени при размирици в Струга, Македония
23/07/2004
 
СТРУГА, Македония -- Поне 17 души, в т.ч. седем полицаи, бяха ранени при размирици в четвъртък (22 юли) пред регионалната централа на управляващата партия СДСМ. Смутовете били предизвикани от неочакваните посещения на министъра на отбраната Владо Бучковски и генералния секретар на СДСМ Никола Курчиев в централата. Навън се събрала тълпа, която протестирала срещу новия законопроект на правителството за териториално деление. Стигнало се до хвърляне на камъни, бутилки и "коктейли Молотов" по сградата. Бучковски и Курчиев били под обсада в продължение на повече от пет часа, докато не пристигнали специалните полицейски части, които успели да разпръснат насъбралите се.
Други новини: В четвъртък шведският дипломат Михаел Салин встъпи в длъжност като нов специален представител на ЕС в Скопие. Той замени Сьорен Йесен-Петерсен, който неотдавна бе назначен за специален представител на генералния секретар на ООН в Косово. (MИA, Макфакс, A1 TВ - 22/07/04)

България приветства решението за приемането й в ЕС 
					27/09/2006
					Като приветства решението на Европейската комисия за приемането на страната му и съседна Румъния в ЕС на 1 януари 2007 г., във вторник българският премиер Сергей Станишев определи събитието като "окончателно падане на Берлинската стена". 
					(Файненшъл Таймс, Гардиън, Индипендънт, Уошингтън Поуст, БНН - 27/09/06; AП, AФП, Ройтерс, Интърнешънъл Хералд Трибюн, РСЕ/РС, Гласът на Америка, EUobserver, EUpolitix, Агенция София Нюз, ЕС, Българско правителство - 26/09/06)
 
					 
						
Българският премиер Сергей Станишев (вдясно) и председателят на Европейската комисия Жозе Мануел Барозу дадоха пресконференция в сряда (27 септември) в София. [Гети Имиджис]
						Българските ръководители приветстваха във вторник (26 септември) решението на Европейската комисия (ЕК) за приемането на страната им и на съседна Румъния в ЕС на 1 януари 2007 г., макар то да е обвързано с условия. 
						"Това е истинското и окончателно падане на Берлинската стена" каза българският премиер Сергей Станишев. 
						Присъединяването към ЕС е най-значимият исторически проект за бъдещето на България, е казал българският президент Георги Първанов, цитиран от "Дарик радио". Той е добавил, че България е подписала немалко договори в историята си, но точно тази стъпка най-после я поставя на равна нога с останалите европейски народи. 
						В окончателния си мониторингов доклад за напредъка на двете балкански страни към членство в ЕС, който бе публикуван във вторник, ЕК каза, че двете страни "са провели изключителен процес на реформи и са преминали през забележителна трансформация" след падането на комунизма в края на 1989 г. 
						Членството в ЕС ще бъде мощен тласък за икономическото и социално развитие на България и ще направи Съюза по-силен, каза председателят на ЕК Жозе Мануел Барозу на пресконференция в София в сряда след разговори със Станишев. Има повод да се празнува, но няма място за успокоение, подчерта той, като призова властите да се насочат към реализирането на останалите необходими реформи. 
						Строги условия бяха наложени на България и Румъния при подготовката им да станат 26-ата и 27-а страна, членка на Съюза. Ако не бъдат изпълнени изискванията, през първите три години на членството могат да се активират строгите предпазни клаузи, включени в присъединителния договор на двете страни. 
						ЕК заяви, че ще приложи сериозни механизми за мониторинг, за да гарантира, че двете страни ще осъществят предписаните мерки. Освен това София и Букурещ ще трябва да представят шестмесечни доклади за постигнатия от тях напредък в реализирането на необходимите мерки, като първият доклад трябва да бъде представен на 31 март. 
						България трябва да предприеме и незабавни корективни действия, за да се справи с недостатъците в областта на въздушната безопасност. Иначе ЕК може да ограничи достъпа на българските авиокомпании до авиационния пазар на блока. 
						Еврокомисарят по разширяването Оли Рен, който бе с Барозу в София в сряда, каза, че от България зависи предвижданите в договора предпазни клаузи да не бъдат задействани.

Наука: ООН даде висока оценка на системата за възлагане на обществени поръчки на Албания
					07/06/2010
					Албания се бори с корупцията по високите етажи с по-добра система за възлагане на обществени поръчки. Още новини от областта на науката и технологиите: Сърбия предлага стипендии на жени учени; македонски археолози откриха древни римски бани.
					 
						
Според ООН Албания е подобрила своята система за възлагане на обществени поръчки. [Гети Имиджис]
						
						Албания е подобрила своята система за възлагане на обществени поръчки по отношение на прозрачността, отчетността и отговорността, се заключава в последния доклад на ООН. Според Мрежата на публичните администрации на ООН Албания е първата държава в света, която прилага електронни процедури за възлагане на обществени поръчки за всички проекти в публичния сектор на стойност над 3 000 евро. Това помага на страната да се бори срещу корупцията на високо равнище, се казва в доклада. 
						*** 
						
						Сръбските жени учени ще получават стипендия от 5 000 евро съгласно споразумение, подписано в четвъртък (3 юни) от министъра на науката Божидар Джелич и представители на „Л’Ореал Балкан” и на Националната комисия за ЮНЕСКО. Министърът призова всички жени учени, които са на възраст до 35 години, да кандидатстват за стипендията от 1 септември. Около половината от сръбските учени са жени, заяви Джелич, като отбеляза, че това е един от най-високите проценти в Европа и в света. 
						*** 
						Останки от римски бани бяха открити при строителството на спортна зала в западния македонски град Македонски Брод, съобщиха местните медии в четвъртък (3 юни). Археолозите твърдят, че по предварителни оценки находките са от 3-ти и 4-ти век. 
						*** 
						Министърът на здравеопазването Буяр Османи откри 4-тия Македонски конгрес по кардиология в град Охрид в четвъртък (3 юни). Острият коронарен синдром беше основната тема на тридневния форум, който събра около 800 кардиолози и специалисти от Македония, Словения, Хърватия, Сърбия, България, Косово, Турция, Германия, Австрия, Гърция и други държави. 
						*** 
						Тайванският технологичен гигант „Фокскон” планира да открие завод за производство на настолни компютри в рамките на съвместен проект с „Хюлет Пакард” в Турция. Инвестицията е на стойност 60 млн. евро и се очаква да създаде 2 000 работни места. 
						*** 
						
						Турция планира скоро да добави името си към Конвенцията на Съвета на Европа за киберпрестъпленията чрез закон, който ще й позволи да се възползва от международното сътрудничество в тази област, съобщи министърът на транспорта Бинали Йълдъръм в сряда (2 юни). Конвенцията, която е подписана от 43 страни, е в сила от 1 юли 2004 г.
						*** 
						До края на август всички съдилища в Сърбия ще бъдат свързани чрез програма, която ще позволява на гражданите да следят делата си по интернет, съобщи в сряда (2 юни) министърът на правосъдието Снежана Малович. По този начин, допълни тя, вече няма да бъде необходимо хората да отиват в съда, за да правят справки относно развитието на техните производства. 
						*** 
						
						Сръбският министър на вътрешните работи Ивица Дачич и директорът на Европол Роб Уейнрайт подписаха в Хага на 28 май пътна карта за оперативно споразумение за сътрудничество. Споразумението предвижда създаване на защитени връзки за комуникация и на свързана компютърна мрежа. Това е важна стъпка към предотвратяване на престъпността, заяви Дачич. 
						*** 
						Уебсайтът на турската компания „Доган Холдинг” получи наградата „Най-добър в своя клас” в сектора „Връзки с инвеститорите” на Международните награди за интерактивни медии (IMA) на 27 май. Конкурсът, който се провежда ежегодно от 2004 г. насам, има за цел да отличи най-добрите според критериите дизайн, иновации и развитие. 
						
						(Различни източници – 31/05/10-07/06/10)

Определена е началната дата на процеса в Хага срещу Готовина, Чермак и Маркач
					15/03/2007
					Тримата генерали, обвинени в престъпления срещу човечеството, извършени в района на Краина през 1995 г., очакват началото на общия процес.
					От Наташа Радич за Southeast European Times от Загреб– 15/03/07
 
					 
						
Хърватският генерал Анте Готовина и другите двама подсъдими ще бъдат съдени през май. [Гети Имиджис]
						Съдебният процес срещу тримата хърватски генерали, подведени под отговорност заради ролята им във военните престъпления по време на операция "Буря" през 1995 г., е насрочен за 7 май в Трибунала на ООН за военни престъпления в Хага. Обвиняемите -- Анте Готовина, Младен Маркач и Иван Чермак -- участваха в предварителна среща на страните по процеса в началото на февруари и се явиха за първи път заедно в съда. Готовина бе арестуван в Испания през 2005 г., а Чермак и Маркач се предадоха през март 2004 г. 
						Тримата са обвинени в участие в "съвместно престъпно начинание" с намерение да преследват местните сърби. Обвиненията се основават на отговорността им като командири. Властите в Хърватия се противопоставиха на обвинението, определяйки го като пристрастно и погрешно, докато същевременно се опитаха да получат статут на "приятел на съда". 
						Процесът привлече силно вниманието на медиите не само защото това са най-високопоставените хърватски военни, които се явяват в Хага, но и заради екипа на защитата им. 
						Адвокатът на Маркач, Мирослав Сепарович, е бивш министър на правосъдието, който е участвал в правителството по време на операция "Буря". Както в Загреб, така и в Хага мнозина спорят дали той не трябва да се оттегли от екипа на защитата поради вероятността от конфликт на интереси. Сепарович обаче отказа да го направи с аргумента, че това ще навреди на клиента му. 
						Защитникът на Готовина е бивш прокурор в Хага, Грегъри Кехоу, който преди два месеца премина от другата страна на барикадата. По време на предварителната среща на страните по процеса той се оплака от работата на прокуратурата, заявявайки, че не е получил досъдебните доказателства и че непредоставянето им затруднява изготвянето на стратегия на защитата. 
						Междувременно единият от подсъдимите, Чермак, бе изправен пред трудни въпроси по време на предварителната среща на страните по процеса. Съдът настоя той да разясни действията си, след като бе освободен под гаранция през 2004 г. заедно с Маркач. 
						Чермак не спази изискването да остане извън вниманието на обществеността. Фотографи от хърватския седмичник "Глобус" го заснеха на различни публични прояви, на които му бе забранено да присъства при освобождаването му под гаранция. 
						Когато снимките бяха публикувани, Трибуналът реагира бързо и решително. Той отмени освобождаването под гаранция на Чермак и Маркач, като поиска от хърватските власти незабавно да ги прехвърли в Хага. По-късно съдът постанови, че Маркач може да продължи да се радва на условната си свобода, тъй като не е нарушавал правилата, докато Чермак трябва да остане в ареста в Шевенинген.

Делова хроника 
					10/12/2004
					Преглед на деловите и икономическите новини от Балканите след 3 декември:
					(Различни източници – 03/12/04 - 10/12/04)
 
					 
						
Руският президент Владимир Путин (вдясно) и гръцкият премиер Костас Караманлис се ръкуват по време на церемония по подписване на договор в Москва в четвъртък (9 декември). Сред обсъжданите въпроси бе и планът за построяване на нефтопровод за транспорт на суров нефт от Каспийско море през руското черноморско пристанище Новоросийск до гръцкото пристанище Александруполис, маршрут, който ще намали трафика на кораби през Босфора. [АФП]
						
Maкедонският кабинет с изтичащ мандат прие проектобюджет от 959 млн. евро за 2005 г. Според финансовия министър Никола Поповски планираният бюджетен дефицит е 1 % от БВП и той ще бъде покрит от външни и вътрешни заеми и финансови помощи. За първи път бюджетните разходи за отбрана ще бъдат 2,3 % от БВП, в съответствие със стандартите на НАТО. 
						*** 
						 Икономическата политика на Сърбия през следващата година ще бъде насочена към постигане на устойчиво развитие от около 4 до 5 % и умерена инфлация под 10 %, каза заместник-премиерът Миролюб Лабус на 8 декември. Той посочи, че растежът на БВП през 2004 г. е бил около 8 %, докато годишният размер на инфлацията се очаква да достигне 12 %. 
						*** 
						Икономическата програма на правителството на Република Сръбска за следващата година предвижда растеж на БВП от 6 %, обяви премиерът Драган Микеревич на 6 декември. Той каза, че бюджетът за 2005 г. ще се съсредоточи върху инфраструктурни проекти, без да ги конкретизира. 
						*** 
						Руската компания "Лукойл" обяви планове да разшири присъствието си на пазара на горива в България, като придобие 18,3 % от един от водещите местни дистрибутори, "Петрол". Очаква се сделката да струва около 40 млн. евро и да бъде осъществена чрез Българската фондова борса. 
						*** 
						
Румънското правителство се спря на седем от 12-те кандидати, участващи в търга за завършване на съоръжението за производство на атомна енергия "Чернавода III", се казва в изявление на кабинета от 7 декември. Кандидатите, които продължават участието си в търга, са: "Ансалдо" (Италия), АЕКЛ (Канада), "Джем демир" (Турция), "Енел" (Италия), "Корея хайдро нюклиър енд пауър", "ЛНМ холдингс" (Великобритания-Индия) и Обединението на доставчиците на ядрено оборудване (Румъния). 
						*** 
						
Сръбската "Mлекара Суботица" придоби 65,75 % от млекопреработвателната компания в Баня Лука в Босна и Херцеговина (БиХ) по силата на договор за продажба, подписан по време на посещението на сръбския президент Борис Тадич в БиХ по-рано тази седмица. Купувачът заплати 250 000 евро в брой и се задължи да инвестира още 6,7 млн. евро през следващите три години. 
						*** 
						Световната банка одобри трети кредит в подкрепа на усилията за намаляване на бедността в Aлбания. Банката ще предостави 10 млн. долара, за да подпомогне програмата на страната за социални мерки и увеличаване на заетостта. Първите два кредита на обща стойност 38 млн. долара бяха предоставени през 2002 и 2003 г.

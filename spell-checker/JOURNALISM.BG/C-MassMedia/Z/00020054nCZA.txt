Британска компания ще търси нефт в морските пространства на Албания 
					25/09/2006
					Албанското правителство подписа споразумение с британската компания "МедОйл" за предоставяне на права за извършване на проучвателни работи в Йонийско и Адриатическо море. 
					От Ерлис Селимай за Southeast European Times от Тирана -- 25/09/06
 
					 
						
"МедОйл" ще започне проучвателни работи в албанските морета в близките месеци. [Гети Имиджис]
						"МедОйл", базирана в Лондон компания за проучване за находища на нефт и газ, ще търси нефт в Йонийско и Адриатическо море. Подписаното този месец споразумение между албанския министър на икономиката, търговията и енргетиката Генц Рули и изпълнителния директор на "МедОйл" Джоузеф Макниф предвижда три фази на проучвания в рамките на седем години на стойност 20,3 млн. евро. 
						"МедОйл", която се занимава главно с проучвания в Южна Европа и Северна Африка, получи разрешение да работи в рамките на т. нар. офшорна зона "Йони-5", която обхваща приблизително 2500 кв. км от морското дъно край Южна Албания до северната граница на Гърция. 
						Първоначалното задължение на "МедОйл" е свързано с работна програма за триизмерни сеизмични изследвания на 400 кв. км през първия двугодишен период, като минималните работни разходи ще бъдат 1,6 млн. евро. 
						Споразумението ще бъде внесено в Министерския съвет за ратифициране, което директорите очакват да стане в края на октомври. 
						Главният изпълнителен директор Дейвид Томас коментира споразумението с албанското правителство с думите: "Радваме се, че ни беше предоставено това много перспективно разрешение за офшорни проучвания, като в блока са открити три въглеводородни пласта и всички те имат успешни аналози в Адриатическия регион." 
						"Определени са няколко района за проучване на базата на съществуващите двуизмерни сеизмични данни," добави той. 
						Британската компания ще проведе проучвателни работи на три етапа в Йонийско море от полуостров Карабурун до най-южния град Саранда, както и в района на Дуръс в Адриатическо море. 
						"Първият ще продължи две години, вторият -- три години, а последният ще продължи още две години. В случай че бъдат открити нови източници договорът ще продължи 20 години. Министерството е направило свои собствени изследвания на свободните за проучване райони за нефт и газ в морето и на сушата и сега ги предоставя на международни компании," обясни Рули. 
						Според експерти възобновяването на проучвателните работи означава, че има добри перспективи за откриване на въглеводороди. Те казаха също, че тази инициатива ще привлече повече чуждестранни компании в Албания. 
						"МедОйл" бе създадена с цел придобиване на висококачествено проучвателно оборудване при изгодни условия. Тя е насочила дейността си към райони с доказано съдържание на въглеводороди в Средиземноморския и Северноафриканския регион. 
						Албания произвежда около 350000 тона нефт годишно. Петролната индустрия първа привлече преки чужди инвестиции в Албания след разпадането на комунистическата икономическа система. През 1990 и 1991 г. албанската Дирекция за петрол и газ започна преговори с чуждестранни сондажни и проучвателни фирми за проучвания на сушата и в морските пространства.

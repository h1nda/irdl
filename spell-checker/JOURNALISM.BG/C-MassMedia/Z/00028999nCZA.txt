Турците са смутени от сензационното разследване срещу "Ергенекон"
					16/01/2009
					Турците реагират със скептицизъм и объркване не новата вълна от арести на заподозрени в планирането на преврат членове на Ергенекон". Според критици свързаното с политическия ислям правителство на ПСР се опитва да сплаши и очерни светски ориентираната опозиция.
					От Айхан Шимшек за Southeast European Times -- 16/01/09
 
					 
						
Съдебни експерти търсиха свързани с "Ергенекон" оръжия в централната част на Анкара миналата седмица. [Гети Имиджис]
						Последният арест от разследването срещу "Ергенекон" във връзка с предполагаем опит за преврат срещу турското правителство, свързаното с политическия ислям, беше извършен в четвъртък (15 януари), когато полицията задържа генерала в оставка Левент Ерсьоз. Издирването му във връзка с разследването се води от юли, но според сведения той се е намирал в чужбина. 
						Полицията, цитирана от “Анадола”, твърди, че е Ерсьоз е бил следен след нелегалното му завръщане в Турция през черноморското пристанище Зонгулдак преди две седмици. Той е бил задържан в болница, където се е регистрирал под чуждо име. 
						Мнозина в Турция са шокирани от продължаващите арести и случаите на задържане на боеприпаси при разследването на заговора на "Ергенекон". Миналата седмица полицията арестува 18 предполагаеми антиправителствено настроени секуларисти, в това число бившия заместник-председател на службата за специални операции, както и действащ подполковник от армията. Използвайки картите, които бяха открити в техните домове, полицията откри десетки ръчни и гранати и димни бомби и стотици патрони за пушки, заровени на различни места. 
						Турците обаче не са сигурни дали боеприпасите принадлежат на организирана престъпна група, или на зловеща тайна организация, ръководена от генерали от резерва и политици. 
						В мрежата на продължаващото разследване попаднаха видни военни и полицейски фигури, включително наскоро и Ибрахим Шахин, бивш заместник-началник на отдела за специални операции на полицията, както и подполковникът на действителна служба Мустафа Дьонмез. Продължаващите арести на генерали в оставка създадоха безпокойство сред военните и станаха причина за провеждането миналата седмица на спешна среща между началника на генералния щаб Илкер Башбуг и министър-председателя Реджеп Тайип Ердоган. 
						В затвора се намират и видни политици и журналисти, които очакват съдебен процес. В момента заподозрените по делото за предполагаемата подготовка на преврат от "Ергенекон" са 86. 
						Според опонентите на правителството на произхождащата от политическия ислям Партия на справедливостта и развитието (ПСР) тя се опитва да оклевети секуларистите, свързвайки ги с терористична дейност. Те изразяват опасения, че политическото въздействие и непрофесионализмът на прокуратурата ще доведат до години на съдебни дела и с нищо няма да допринесат за турската демокрация. Обвинителният обвинителен акт от 2400 страници срещу "Ергенекон" не доказва връзки между известните престъпници, които бяха арестувани, и други предполагаеми членове, а именно бивши генерали, политици и журналисти, всички които са изявени опоненти на ръководеното от ПСР правителство. 
						От друга страна, подкрепящите ПСР медии свободно публикуваха изтекли обвинения -- макар и официално разследването да е поверително -- че зад политическите убийства и други терористични актове стоят видни фигури и че те са били спрени благодарение на продължаващото разследване. 
						Длъжностни лица и журналисти разгорещено обсъждаха ползата от обвиненията срещу “Ергенекон”. Висш служител, пожелал да остане анонимен, каза за SETimes: "Можете да изтриете 50 % от написаното досега ... Но става ясно, че някои заподозрени са били замесени в незаконни дейности." 
						Енис Бербероглу, колумнист и директор на анкарското бюро на “Хюриет”, обаче изразява скептицизъм и разочарование. "С всеки ден все повече и повече губя надежда, оплаква се той, като твърди, че прокурорите раздуват прекомерно случая "Ергенекон" и безуспешно се опитват да го свържат със скандала “Сусурлук” от 1996 г., който избухна след катастрофа, при която загинаха международно преследван престъпник и висш полицейски служител. Шахин получи присъда от шест години за ролята си в този случай, но накрая бе оправдан от президента по здравословни причини. 
						Мехмет Алтан, либерал и писател антикемалист, който подкрепя разследването, обаче твърди, че като се изключат пропуските, делото ще помогне за заздравяването на позициите на Турция на Запад и за засилване на демокрацията. "Членовете на "Ергенекон" не замисляха само вътрешен преврат. Те искаха да изтеглят Турция от съюза на западните демокрации," пише той в "Стар". Той цитира собствени предишни изявления на бившите генерали, в които те критикуват процеса на интеграция на Турция в ЕС и искат отношенията с НАТО да бъдат преразгледани.

Румъния се бори срещу вълната от престъпност
					26/02/2009
					Два въоръжени грабежа за по-малко от два месеца и безпрецедентната кражба на повече от 50 оръжия от оръжеен склад са сигнал за вълна от престъпност в Румъния.
					От Паул Чокою за Southeast European Times от Букурещ – 26/02/09
 
					 
						
Крадци нападнаха клон на "Трансилвания Банк" по-рано този месец. [Габриел Петреску]
						Румънските власти обещават да овладеят изблика от жестоки и сензационни престъпления. На 13 февруари две въоръжени лица влязоха в клон на "Трасилвания Банк" в Клуж-Напока и излязоха след минута с над 60 000 евро. Двама служители на банката са получили леки наранявания. Извършителите са все още на свобода, независимо от водещото се разследване. 
						Това е едва вторият банков обир в историята на Румъния. Първият е станал през 1959 г. 
						Обирът в Клуж-Напока стана месец след обира на обменно бюро в Брашов, при който загинаха двама души, а трети загуби едното си око. Бруталността на престъплението шокира страната. Един от заподозрените, молдовски гражданин на име Сергей Горбунов, е затворник, пуснат в отпуск по болест, който не се завърнал в затвора – факт, предизвикал критики срещу лекотата, с която властите разрешават подобни отпуски. 
						Полицията го е заловила заедно със Сергей Грибенко, негов сънародник. Новоназначеният министър на вътрешните работи Дан Ника заяви пред всекидневника „Финанчиарул”, че преследването на Грибенко било такова предизвикателство за румънските власти, с каквото „не се били сблъсквали ... от 20 години”, тъй като той бил професионално обучен в контрашпионаж". 
						В края на януари крадци откраднаха над 50 оръжия от военен склад край Букурещ, първата подобна кражба в страната. Властите все още не са намерили оръжията. Министърът на отбраната уволни няколко офицери с висок ранг, между които бе и началникът на военновъздушните сили, докато трима други офицери за обвинени в кражба на оръжия, а още четирима са подследствени за нарушаване на военните устави. 
						В стремеж да потуши престъпната вълна Ника обяви, че 2 000 служители ще се присъединят към националната полиция. Той заяви, че полицията ще пренасочи 30 % от служителите си към дейности за борба с престъпността и патрули. 
						Само в Букурещ има недостиг на 1 200 полицаи. Ника каза, че страната се нуждае от още 6 000 полицаи, число, което се очаква да намалее с прехвърлянето на жандармеристи и гранични полицаи към по-спешни задачи и с дипломирането на 1 000 възпитаници на полицейската академия това лято. 
						Освен изпълването на улиците с полиция, вътрешното министерство иска да направи законите по-обезкуражаващи за престъпниците. То иска парламентът да затегне критериите за издаване на разрешения за притежаване на оръжие. Финансовите институции които боравят с големи суми пари„ ще трябва да повишат своите мерки за сигурност. Ника порица банките за „отпуснатост” в охраната и изтъкна, че за крадците банката е била по-лесна за обиране отколкото сергия на пазара. 
						Той подчерта, че министерството се подготвя за нов пик на престъпността, ако румънските престъпници, избягали в чужбина, се завърнат в страната от западните страни, засегнати от глобалната финансова криза. 
						Според доклад на полицията през 2008 г. в Румъния е ставало средно по едно убийство на ден, а броят на финансовите измами е нараснал с 25 %.

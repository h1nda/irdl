Стипе Месич: необходими са "политици с визия" 
					01/08/2011
					Онези, които прокламираха разделение, все още имат силно влияние в Босна и Херцеговина, смята един от лидерите ветерани в региона.
					От Бедрана Калетович за Southeast European Times в Сараево – 01/08/11
 
					 
						
Бившият хърватски президент Стипе Месич. [Бедрана Калетович/SETimes]
						Стипе Месич завърши два последователни мандата като президент на Хърватия преди 18 месеца, с което приключи забележителната му политическа кариера. През декември, той издаде новата си книга "Епохата на икономическата дипломация" в съавторство с вицепрезидента на Геоикономическия форум Ясна Плевник. 
						Месич твърди, че не съжалява за пенсионирането си, но продължава активно да следи положението в региона - особено дипломатическите отношения и усилията на страните в региона да превъзмогнат влиянието на конфликта и травмите от 1990-те години. 
						Той разговаря с кореспондента на SETimes Бедрана Калетович по време на неотдавнашно посещение в Босна и Херцеговина (БиХ). 
						
						SETimes: Много чуждестранни политици сравняват сложната структура на БиХ с Косово. Може ли да се прави подобен паралел? 
						
						Стипе Месич: БиХ е била обединено цяло по време на управлението на босненските царе, турската империя и австроунгарското управление, но бе република по време на Титова Югославия. Като такава тя не може да се сравнява с Косово. Косово е нещо различно. БиХ има право да съществува като страна по правилата на съвременния свят. 
						
						SETimes: Все още нямаме установено централно управление обаче и много политици от двете области са решени това положение да продължи. Как ще коментирате това?
						
						Meсич: Когато няма правителство, това ми напомня на НПО, а БиХ не може да си го позволи. Гласуването не може да се смята за преброяване на населението, от което толкова се страхува БиХ. Важно е [изборите] да се проведат по демократичен начин и ако някой не желае да бъде част от политическата платформа, той трябва да премине в опозиция. 
						
Хърватският президент Франьо Туджман (вляво) и югославският президент Слободан Милошевич се срещат в Белград през април 1991 г. [Архив/Ройтерс]
						Проблемът е предизвикан именно от това, тъй като всеки би искал да управлява, а не да сформира опозиция. 
						Когато [бившият хърватски президент Франьо] Tуджман разделяше Босна заедно с Милошевич, аз не исках да участвам, а излязох в опозиция и това за мен бе почтеното решение. Демокрацията има решение за всичко, но какъв е смисълът да се провеждат избори, ако всичко трябва да се разделя на национална основа? Гражданите живеят в БиХ и те не са само отделни нации. 
						
						SETimes: Много политици в БиХ от хърватска страна твърдят, че правата им не се зачитат. Позицията на хърватския народ в БиХ такава ли е, каквато я определят някои? 
						
						Meсич: В мига, в който хърватите получат отделна област в БиХ, това ще бъде техният край. Само част от хърватите в БиХ ще живеят в нея, а голям брой ще останат извън тази територия, което няма да доведе до никакви резултати. 
						Много се говори за положението на хърватите, без да се вземат предвид историческите елементи. Преди началото на войната през 1990-те години, начело на правителството на БиХ бе Юре Пеливан. Йерко Доко бе министър на отбраната, петима от най-силните министри бяха хървати, управител на Националната банка бе хърватин, 300 професори, лектори и асистенти бяха хървати, както и директори на големи компании. 
						Тогава никой не се оплакваше, а после се появи Мате Бобан, който заяви, че всеки хърватин, който остане в Сараево, ще бъде смятан за предател на хърватския народ. След това хърватите постепенно започнаха да напускат Сараево. 
						Днес политиците, които не разбират нищо от политика, казват, че няма хървати в Сараево, но не споменават кой бе причина за това. Те не обвиняват Мате Бобан и ХДЗ (Хърватската демократическа партия), а просто отбелязват, че не са останали хървати. 
						Църквата е сред онези, които твърдят, че положението на хърватите е застрашено, а не споменават, че хърватските политици в БиХ са виновни за това. Никой не казва, че ако се съди по числеността, хърватите в Сараево трябва да имат само един представител, а те имат осем. Трябва да се заяви обективно, че човек не се оплаква, когато е представен повече от достатъчно. Друг проблем е, че те не са достатъчно обединени по отношение на техните становища. 
						
						SETimes: Как влияе политиката в Хърватия върху положението на хърватите в БиХ? 
						
						Meсич: Аз съм представител на политиката за неразделяне на БиХ и за това областите да не бъдат отделни страни. Предложих промяна на конституцията, и ако е необходимо и на Дейтънското споразумение. Надявам се, че хърватската политика ще продължи по този път. 
						Макар че сега съм пенсионер, все още имам добри отношения с някои политици, но има и такива с които имам дълбоки разногласия. Не мога да разбера политици като [президента на РС] Mилорад Додик, който по време на среща със сърби в Хърватия, им изпраща следното послание: "Сърби, ако не сте щастливи в Хърватия, елате в Република Сръбска". Един почтен политик би приканил сръбските бежанци да се върнат в родината им, Хърватия, но той продължава да раздухва омраза. 
						
						SETimes: От време на време се чуват гласове за промяна на границите в БиХ. Какво е вашето становище? 
						
						Meсич: Според Европа тази история е приключила. БиХ заслужава да се присъедини към ЕС колкото е възможно по-скоро. Когато Югоизточна Европа се присъедини към ЕС, няма да има повече мотиви за война. Планът за разпадането на БиХ доведе до последните войни. Сформирането на Република Сръбска по времето на войната разкъса БиХ толкова, колкото и сформирането на Херцег-Босна. Само наивници могат да мислят, че сформирането на тези страни укрепи БиХ. 
						
						SETimes: Смятате ли, че по-силно влияние на международната общност може да подобри положението в БиХ? 
						
						Meсич: Международната общност трябва да присъства и да вземе мерки срещу онези, които блокират пътя за единство в БиХ. Такива хора трябва да бъдат елиминирани от политиката, за да отстъпят място на политици с визия, които да насочат страната към съвместно съществуване, толарентност и просперитет.

Турската полиция арестува убиеца на журналиста
					21/01/2007
					 
						АНКАРА, Турция -- Турската полиция арестува 17-годишен младеж във връзка с убийството на журналиста Хрант Динк, един от най-известните етнически арменци в страната. Заподозреният, идентифициран като Огун Самаст, бе арестуван в черноморския град Самсур. Той все още е носел със себе си оръжието, с което застреля Динк пред офиса му в Истанбул в петък (19 януари). Премиерът Реджеп Тайип Ердоган оцени високо бързата акция на полицаите, които арестуваха още шестима във връзка с убийството. 
						Хиляди хора междувременно се събраха в Истанбул, за да изразят протеста си срещу убийството и за да се сбогуват с човека, известен с това, че се бе опитвал да допринесе за по-доброто разбирателство между арменци и турци. ЕС, ОССЕ, Съветът на Европа, Съединените щати и Армения изразиха шока и възмущението си от убийството. Международната общност призова Анкара да разследва докрай престъплението и да изправи извършителите пред съда, като подчерта и необходимостта от взимане на мерки за гарантиране на свободата на изразяване. (AФП, Заман, Сабах, Агенция Анадолу, Радикал - 20/01/07; Уеб-сайт на ОССЕ, Уеб-сайт на СЕ, НТВ - 19/01/07)

Де Хоп Схефер заяви, че НАТО е готов да приеме страните от Западните Балкани
					10/05/2009
					 
						СКОПИЕ, Македония -- НАТО ще държи вратите си отворени за страни от Западните Балкани, обеща в петък (8 май) отиващият си генерален секретар Яп де Хоп Схефер по време на посещение в Скопие. Членството на Западните Балкани в НАТО е единственият възможен начин да се постигне "дълготраен мир и сигурност" в региона, каза той след разговори с президента Бранко Цървенковски и премиера Никола Груевски. 
						Отбелязвайки, че отдавнашният спор за името между Скопие и Атина остава единствената пречка пред пълното членство ва Македония в НАТО, той призова и двете страни да решат проблема. "За съжаление НАТО не може да играе роля в този спор. Ние искаме да го видим решен колкото се може по-скоро", каза той. Груевски потвърди ангажираността на страната си с членството в НАТО и ЕС и обеща, че правителството ще продължи да осъществява пронатовските реформи.
						По-рано в петък Де Хоп Схефер присъства на среща на външните министри на страните членки на Адриатическата харта - Албания, Босна и Херцеговина, Хърватия, Македония и Черна гора - в Тирана. Участниците обсъдиха перспективите за интеграция и развитие, укрепването на сътрудничеството и регионалната сигурност. Те също заявиха, че се надяват Сърбия и Косово да се присъединят скоро към Адриатическата харта, която цели да координира подготовките за членство в НАТО. (Ройтерс, AП, МИА, Maкфакс, МРТ, Синхуа - 08/05/09)

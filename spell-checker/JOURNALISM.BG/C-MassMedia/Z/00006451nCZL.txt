Експерти призовават ЕС да подобри подхода за интеграция на Западните Балкани
07/04/2003
ЕС трябва да подобри методите си за подкрепа и разработване на стратегии за финансово подпомагане на страните от Западните Балкани, казват някои анализатори.
(EUobserver.com - 19/03/03; Европейска инициатива за стабилност)
 
 
Опитните анализатори за Югоизточна Европа призоваха ЕС да усъвършенства подхода си към Западните Балкани, за да повиши въздействието на помощта си върху региона. По време на дискусията на Комитета за външни отношения към Европейския парламент миналия месец, експертите заявиха, че ЕС трябва да се ангажира в по-голяма степен с осигуряването на необходимата подкрепа и да въведе нови стратегии за финансово подпомагане, за да направи перспективите за присъединяване на страните от Западните Балкани по-реалистични.
Целта на дискусията бе да се подготви организирането на парламентарната конференция на Пакта за стабилност през май, която на свой ред ще подготви срещата на Европейския съвет в Солун през юни. Страните от Западните Балкани, на които вече е обещано влизане в ЕС, ще бъдат поканени на "стратегическата среща" в рамките на гръцкия форум.
Албания, Македония и Хърватска са подписали Споразумения за стабилизация и асоцииране (ССА) с ЕС. Босна и Херцеговина и Сърбия-Черна гора още не са. През февруари Хърватска подаде официално заявление за членство в ЕС, което се надява да получи в началото на 2007 г., заедно с България и Румъния. Албания и Македония възнамеряват да последват примера на Хърватска по-късно тази година.
Владимир Глигоров от Виенския институт за международни икономически изследвания заяви, че от една страна, подходът, свързан със ССА, е твърде бавен, а от друга, Съюзът неумишлено не винаги подкрепя точните хора в региона. Затова според него е решаващо ЕС да ангажира в по-голяма степен с осигуряването на необходимата подкрепа.
Председателят на Европейската инициатива за стабилност (ЕИС), Джералд Кнаус, заяви пред членовете на Европейския парламент, че регионът на Западните Балкани днес е изправен пред две основни заплахи: организираната престъпност и социален и икономически спад.
Чрез въвеждането на по-голяма съгласуваност в стратегията си за региона, ЕС ще може да помогне за разрешаването на социалните и икономическите проблеми, каза Кнаус, като добави, че страните от Западните Балкани на свой ред ще трябва да се ангажират с провеждането на реформите и борбата с организираната престъпност. Освен това той препоръча Съюзът да работи съвместно с тези страни за разработване на техни собствени инструменти за съгласуване.
Последният доклад на ЕИС посочва три условия за оценяването на срещата в Солун като успешна. Първото е обещание постигането на съгласуваност да стане главна цел на ЕС по отношение на Западните Балкани, което ще изисква обвързване с по-важни източници и по-активно участие от страна на институциите на ЕС. ЕИС обяснява по-нататък, че по-сериозното обвързване за съгласуваност по отношение на Западните Балкани е свързано по-скоро с разработването на нови стратегии за финансово подпомагане, отколкото с мобилизирането на нови по-големи финансови ресурси.
Второто условие ще бъде поемането на ангажимент за прилагане на уроците, научени от политиката на съгласуване, както и налагането на по-ефективно използване на средствата.
Третото условие ще бъде ангажимент за поддържането на нивата на финансова помощ пропорционално, така че да няма голяма разлика между страните кандидатки, като България и Румъния, и страните от Западните Балкани.
Според ЕИС, ако сега планираната помощ за Западните Балкани в размер на 500 млн евро за 2006 г. - равна само на 1 процент от регионалния БВП - бъде удвоена до 2 процента, тя пак ще бъде по-малка от сумата, предвидена за България и Румъния за същата година.

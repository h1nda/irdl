Държавният дълг на Сърбия създава проблеми
					05/01/2012
					Страната е достигнала или е надвишила, в зависимост от различните официални изчисления, позволения праг на дълга от 45 % от БВП, което е причина за притеснения за икономиката през новата година.
					От Ивана Йованович Southeast European Times от Белград -- 05/01/12
 
					 
						
Според Централната банка държавният дълг на Сърбия е достигнал 15,7 млрд. евро. [Ройтерс]
						Нарастването на дълга на Сърбия през 2011 г. до позволената граница, определена от МВФ, създава притеснения за икономиката на страната, която опитва да избегне стагнация през 2012 г. 
						Сръбската централна банка (СЦБ) и министерството на финансите използват различни методи за изчисляване на държавния дълг на страната, свързан с брутния вътрешен продукт (БВП). През първите три тримесечия на 2011 г. държавният дълг се е покачил до 46,7 % от БВП, или 15,7 млрд., евро според СЦБ. 
						Министерството на финансите изчисли дълга на 44,3 % от БВП. МВФ е определил праг от 45 % от БВП. 
						Според "Блумбърг Нюз" фискалният съвет на Сърбия е предупредил, че спадът на търсенето в ЕС, основния пазар за сръбския износ, се очаква да намалява и през 2012 г., което е допълнителна заплаха за растежа на БВП. Съветът предложи възможните решения на проблема да включват замразяване на държавните заплати и пенсиите, съобщи "Блумбърг". 
						Председателят на фискалния съвет на Сърбия Владимир Вучкович обясни за SETimes, че прагът от 45 % е обикновен коефициент, където държавният дълг е числителят, а БВП е знаменателят . 
						"СЦБ и финансовото министерство използват една и съща стойност за числителя, т.е. за държавния дълг, но разликата е в това, с което те сравняват държавния дълг - БВП. Министерството използва за БВП стойността, натрупана за цялата календарна 2011 г. СЦБ използва стойността на БВП, получена през предходните четири тримесечия, изчислена от септември 2010 г. до септември 2011 г.", заяви Вучкович. 
						Въпреки че директорът на Националната банка Деян Шошкич обяви, че тази разлика ще бъде значително намалена до края на тази година, в случай че крайното съотношение е по-близо до данните на СЦБ, правителството трябва да състави погасителен план, за да смъкне държавния дълг под 45 %, докато фискалният съвет трябва да анализира и да докладва на парламента дали този план заслужава доверие. 
						Според Вучкович фискалният съвет трябва да добави към дълга, изчислен от финансовото министерство, и "негарантирания дълг" на общините. 
						Директорът на Икономическия институт и бивш министър на икономиката и приватизацията Александър Влахович заяви, че за по-добро вникване в реалната ситуация трябва да се погледне и състоянието на частния дълг. Когато се съберат държавен и частен дълг, общият дълг на Сърбия ще бъде повече от 70 % от БВП. 
						"Държавата не предоставя държавна гаранция за частния дълг и това няма нищо общо с държавния дълг. В такъв случай невъзможността да се погаси частният дълг поставя под въпрос капацитета на икономиката - ако частните компании не са в състояние да изплащат дълговете си, тогава те изпитват криза на ликвидността, което, ако нищо не се случи, води до фалит", заяви Влахович. 
						Той добави, че общите държавни приходи ще бъдат затруднени, защото се събират от данъци. 
						Той обясни, че най-важното в сегашната ситуация не е, че държавният дълг ще надвиши прага от 45 %, а че реално се движи много близо до него. Прагът е в съответствие с реалния капацитет на икономиката и предвидения растеж на БВП, както и с възможностите на Сърбия да взема заеми. 
						Многогодишният бюджетен дефицит допринася за бързото нарастване на държавния дълг на Сърбия, защото той расте поради нуждата да се финансира дефицитът. Тъй като държавата няма собствени средства, тя е принудена да задлъжнява. 
						"Ако внимавахме повече за приходите и харченето навремето, нямаше да имаме дефицит, нито бързо нарастващ държавен дълг. От гледна точка на приходите може би имахме възможност в началото на кризата, а може би и по-рано, да извършим данъчна реформа. От гледна точка на харченето това е въпрос на икономии и реформи зад политиката на икономии", заяви Вучкович. 
						Той обясни, че забавянето на реформите в държавния сектор, [засягащи] заетостта, обществените поръчки, субсидиите, образованието, здравеопазването, полицията и армията, трябва да създадат условия за по-малко разходи, водещи до по-голям дефицит и нарастващ държавен дълг. 
						Професор Деян Ерич, директор на Института за икономически науки, каза за SETimes, че има два основни въпроса, свързани с държавния дълг. 
						"Първо, миналата година дългът стремглаво се покачи и беше нарушено златното правило за държавните финанси, т.е. държавният дълг не беше използван за инвестиции, а за текущо потребление. Второ, Сърбия е достигнала най-горната "приемлива" граница на дълга и това продължаващо безконтролно заемане на средства може да доведе страната до изключителна задлъжнялост", заяви Ерич. 
						За да се избегне най-лошият сценарий, трябва да се повдигне въпросът за външната ликвидност на страната, т.е. способността й да продължава да плаща задълженията си от 2013 г. нататък, което може да се случи, ако правителството продължи да заема средства. Затова е необходимо да се завърши преходът и реформите на компаниите, пенсионните фондове, данъчната политика и държавната администрация, а също и да се рационализира разходването. 
						"В момента се нуждаем от политика на стабилизация, както и от частична приватизация. Чуждият капитал трябва да бъде вкаран чрез различни форми на партньорства, не непременно приватизация. Реформата на пенсионния фонд е отделна глава; може би трябва да се увеличи средната възрастова граница за пенсиониране до 67 години, за да се намали тежестта върху фонда", заяви Влахович.

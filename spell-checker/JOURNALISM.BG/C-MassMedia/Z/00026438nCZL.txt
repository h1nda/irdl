Четирима косовски сърби са обвинени в заплашване на служители на ЮНМИК и КФОР
					14/05/2008
					 
						ПРИЩИНА, Косово -- Четирима сърби от Гораждевац в Западно Косово са обвинени в заплашване на ръководителя на ЮНМИК Йоахим Рюкер и командващия на КФОР Гзавие дьо Марнак по време на тяхна визита в Гораждевац през декември, непосредствено след общите избори в Косово. Миливое Здравкович, Душан Михайлович, Милич Миличевич и Радойко Дунич са обвинени в отправяне на заплахи срещу служителите на ООН и придружаващите ги лица. 
						Други новини от вторник (13 май) -- Дьо Марнак отново подчерта, че разполагането на КФОР е в съответствие с Резолюция 1244 на Съвета за сигурност на ООН, и каза, че мисията очаква нови разпореждания, след като конституцията влезе в сила на 15 юни. "Ние сме решени да продължим нашата мисия независимо от възникването на каквито и да било обстоятелства", каза той по време на визита в община Вити. (Експрес, Коха Диторе, Лайм - 14/05/08; Телеграфи, РТК - 13/05/08)

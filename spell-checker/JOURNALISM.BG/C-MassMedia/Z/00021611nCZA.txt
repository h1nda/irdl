МКГ: Нужна е нова стратегия за международния ангажимент в БиХ
					16/02/2007
					Международната кризисна група предупреди в четвъртък, че преждевременното оттегляне може да изложи на риск оцеляването на Босна и Херцеговина като единна държава.
					(EUobserver, Скотсмън - 16/02/07; Международна кризисна група - 15/02/07; ФТ - 07/02/07)
 
					 
						
Участието на ЕС е решаващо за предотвратяване на разпадането на Босна и Херцеговина, се казва в доклада на МКГ. [ПМЕС]
						За да затвърди постигнатото досега в следвоенното възстановяване на Босна и Херцеговина (БиХ), ЕС трябва да стане основният международен играч в страната до края на годината, заяви в четвъртък (15 февруари) Международната кризисна група (МКГ). Тя предупреди също, че едно евентуално решение на международната общност да напусне страната може да застраши регионалната стабилност. 
						Докладът от 40 страници на базираната в Брюксел група, озаглавен "Гарантиране на бъдещето на Босна: нова стратегия за международно участие", бе публикуван по-малко от две седмици преди заседанието на Съвета за прилагане на мира (СПМ) в края на този месец. Организацията, включваща 55 страни и межуднародни агенции, следящи за прилагането на Дейтънското мирно споразумение, трябва да реши каква ще бъде бъде ролята на международната общност в БиХ в бъдеще. 
						Службата на върховния представител (СВП) трябва да бъде закрита до края на тази година, а нейните "Бонски правомощия", упълномощаващи я да налага законодателство и да отстранява от постовете им избрани длъжностни лица, трябва да бъдат премахнати, заяви групата. Вместо това ЕС трябва да поеме прекия надзор над страната, като приеме нова политика, която да гарантира продължаващото прилагането на мира и напредъка на БиХ към европейска интеграция. 
						"Международната политика в Босна е в безпорядък и е нужна нова стратегия за участие," заяви МКГ. "Моментът не е подходящ за оттелгяне: Босна все още не е готова да поеме бъдещето си в свои ръце без външна помощ -- етническият национализъм остава твърде силен, а 2007 г. обещава ново повишаване на напрежението с наближаването на решението за статута на Косово." 
						Това решение, което Съветът за сигурност на ООН трябва да вземе до няколко месеца, ще "тества самата структура на босненската държава", заяви мозъчният тръст. 
						По-специално той цитира заплахите на премиера на Република Сръбска Милорад Додик да свика референдум за статута на босненската сръбска автономна област, ако Косово придобие независимост. "Все по-настъпателният Додик открито поставя под въпрос международните правомощия за контрол на прилагането на Дейтънското споразумение и изграждането на жизнеспособни институции на държавно ниво. За първи път след 1997 г. има реална възможност РС да предприеме по-решителни действия от обичайните обструкции," предупреди МКГ. 
						Групата препоръча редица стъпки, които СПМ, ЕС и други международни играчи би трябва да предприемат. 
						В тясно сътрудничество с партньорите си в БиХ специалният представител на ЕС (СПЕС) трябва да се съсредоточи върху приключването на конституционната реформа и прилагането на образователната, икономическата, съдебната и медийната реформа, както и върху арестуването на обвиняемите във военни престъпления и укриващите се от правосъдието Радован Караджич и Ратко Младич, заяви тя. 
						СПМ трябва също да потърси по-щедро подпомагане от донори за икономическото развитие, разкриването на работни места и подобряването на инфраструктурата в БиХ и трябва да "настоява за публичен отказ на Сърбия от всякакви териториални претенции" към своята съседка. 
						Европейската комисия трябва поне да удвои финансовата си помощ за БиХ и да гарантира планираните за 2010 г. средства да бъдат осигурени още през 2008 г., посочи групата. Тя трябва също да завърши до юни преговорите по облекчаването на визовите режими на западнобалканските страни и да "обвърже помощите за Сърбия с нейното сътрудничество с международната политика в Босна".

Хърватия коментира инцидент с чешки режисьор
					12/08/2009
					 
						ЗАГРЕБ, Хърватия -- Министерството на външните работи и европейската интеграция изрази съжаление във вторник (11 август) във връзка с инцидент от миналата седмица със спечелилия "Оскар" чешки филмов режисьор Иржи Менцел. Докато работел върху документален филм, наречен "Моята Хърватия", за Хърватската национална телевизия (ХРТ) в Дубровник, Менцел е бил нападнат преди седмица от собственика и служителите на местен ресторант. Според твърденията собственикът е побеснял, защото камерата на Менцел е закривала рекламната табела на ресторанта на улицата. Външното министерство подчерта, че всички чужденци са добре дошли в Хърватия и че властите ще направят всичко възможно престоят на всеки от тях да премине безопасно. След инцидента чешките медии призоваха пътуващите да избягват Хърватия. (ХИНА, Явно, Нови Лист - 11/08/09)

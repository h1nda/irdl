Тихомир Станич: пътят на един актьор
					12/10/2009
					Сръбският актьор говори за началото на кариерата си, за сръбския театър и за плановете си за бъдещето. 
					От Бояна Милованович за Southeast European Times в Белград -- 12/10/09 Снимки от Никола Барбутов 
 
					 
						
Тихомир Станич
						Един от най-популярните театрални актьори в Сърбия, Тихомир Станич, е играл на сцените на различни големи театри; помнят го с ролите му във "Фауст" на Гьоте, "Див мед" на Чехов, "Дон Кихот" и в любимата му "Детинство" в театър "Битеф". 
						Станич за пръв път се появява на сцената на тригодишна възраст, рецитирайки стихотворение в селското училище, където е преподавал баща му. Любовта му към театъра продължава и до днес и той създава филмова продуцентска компания в Република Сръбска, наречена "Балкански филм". 
						В ексклузивно интервю за Southeast European Times, Станич говори за началото на кариерата си в театъра, за театъра в страната днес и за новата си продуцентска компания. 
						
						SETimes: Кариерата ви на актьор датира от ранното ви детство? 
						
						Станич: Бях едва тригодишен. Баща ми, селски учител, обикновено организираше училищни рецитали, което ми даде възможност да се появя и аз на сцената. Рецитирах "Майката на героя" [стихотворение] от Бранко Копич. Още когато бях на три години, баща ми подсигуряваше дубльор, ученик в осми клас, който да продължи в случай че в даден момент блокирам. Веднъж спрях за миг, за да си поема дъх, и баща ми каза на осмокласничката Джина да продължи. После аз заплаках и казах, че знам как продължава стихотворението и го довърших. Това бе моят голям успех, който ми донесе доста пари, тъй като всички в селото побързаха да ме възнаградят. 
						Целият ми професионален живот се разви по същия начин на по-късен етап от живота ми. Първо хората не ми вярват, а след като ми повярват, аз се справям добре, после не ми плащат или заплатата ми се харчи за друго. Накрая аз не работех с онези, които не ми позволяваха да пия. Някои ще кажат, че аз по-скоро съм голям пияница, отколкото голям актьор. Днес всичко е различно; от седем години не пия и животът ми абсолютно се подобри, тъй като думата ми се чува за много повече неща отпреди. 
						
						SETimes: На 17-годишна възраст сте постъпили в Академията за драматично изкуство в Нови сад. Как започна професионалната ви кариера? 
						
Станич създаде продуцентската компания "Балкански филм" в Република Сръбска.
						
						Станич: В Нови сад отидох заради момиче, което отиде там да учи земеделие. Това бе щастливо обстоятелство, тъй като определено нямаше да успея да вляза в Академията за драматично изкуство в Белград, защото не бях подготвен. Изпитната комисия отказа да ме приеме в академията, с изключение на един преподавател, Деян Мияч. 
						Когато години по-късно попитах преподавателя си какво го е накарало да ме подкрепи, той отговори: "У теб имаше нещо". Попитах го какво и отговорът беше: "Ти имаше голямо желание." 
						
						SETimes: Играли сте много важни роли в пиеси на големи писатели като Гьоте и Чехов. Липсва ли нещо от този списък? 
						
						Станич: Не, нищо не липсва, актьорът играе само онова, което му принадлежи. Всичко си идва на мястото в изкуството. В изкуството няма несправедливост, няма "би трябвало аз да получа тази роля". Няма никаква несправедливост, тъй като всеки получава онова, което заслужава рано или късно. Ако е извършена несправедливост, съществува по-висша справедливост, която ще компенсира нещата. Играл съм много големи роли, но също така съм имал и много лоши роли. Онова, което може би е мое качество като актьор е, че всичко изглежда много лесно като продукт на някаква игра и шанс, а не защото съм презицен актьор. 
						
						SETimes: Какво мислите за сръбския театър днес и за качеството, което той предлага на публиката? 
						
						Станич: В театъра има нещо, от което всички в Сърбия сме отвратени - клановостта. В един момент осъзнах, че съм станал част от онова, което ме отвращава. Ние сме в много затворена среда. Сигурен съм, че всичко ще се промени, когато отпаднат визовите ограничения, може би не още същия ден, но с времето нещата ще се променят. 
						Сръбският театър се е затворил в самодоволно и безсмислено продуциране. Едни и същи актьори играят във всички театри, едни и същи са режисьорите. Дали една пиеса е по-добра или по-важна от друга, няма значение. Всъщност, изглежда, че театърът не съществува истински в Сърбия, той е напълно ирелевантен. 
						
						SETimes: Създадохте и продуцентска компания, "Балкански филм" в Република Сръбска. Какви планове имате за тази част от кариерата си? 
						
						Станич: Планирам да създам филм за концентрационния лагер в Ясеновац, голям проект, от който истински се вълнувам. Трябва да започнем снимките през 2011 г. Филмът ще се казва "Безименни деца". Историята е за Диана Будисавлевич, австрийка, омъжена за д-р Юлйе Будисавлевич, спасил 12 000 деца от усташкия концентрационен лагер. Тя си е водила дневник, досиета и документи, чрез които децата са могли да бъдат издирени. След войната югославското разузнаване взема документите от нея и никой не знае нищо за нея дълго време. 
						Онези деца не са могли да бъдат издирени след това, тъй като документите са били унищожени. През 2003 г. Историческият музей в Хърватия и Държавния институт в Ясеновац публикуват откъси от бележките й, озаглавени "Дневникът на Диана Будисавлевич". Дневникът вдъхнови снимането на филма. Като проследим съдбата й и хуманните й действия, ще разкажем историята на лагера в Ясеновац.

Специалният пратеник на ООН Даунър смята, че сега има най-добър шанс за обединение на Кипър
					30/07/2008
					 
						НИКОЗИЯ, Кипър -- Специалният пратеник на ООН Алексадър Даунър каза във вторник (29 юли), че сегашната ситуация в Кипър предлага най-добрия шанс за обединение на острова след 34 години на разделение. "Развитието в последните месеци засили реалното усещане, че може би никога досега не е имало по-добри перспективи за постигането на цялостно решение на проблема", заяви той на пресконференция в буферната зона след среща с кипърския президент Деметрис Христофиас и с турския кипърски лидер Мехмет Али Талят. Даунър изрази подкрепата си за това, което е чул по време на разговорите с тях, като заяви: "Ясно е, че имаме двама лидери, които са искрени в решимостта и ангажимента си да придвижат напред процеса към намирането на решение." Даунър приключва своята първа визита на острова, откакто бе назначен за специален пратеник на 12 юли.
						Други новини -- Кипърският министър на образованието Андреас Димитриу каза, че властите ще преразгледат учебниците по история на кипърските гърци, за да спомогнат за изграждането на разбирателство с общността на кипърските турци. "Промените ще компенсират някои пропуски относно бурната нова история на острова", каза той. (Хюриет, Търкиш Прес, Си Ен Ей, Филелефтерос, АФП, АП, Ройтерс - 29/07/08)

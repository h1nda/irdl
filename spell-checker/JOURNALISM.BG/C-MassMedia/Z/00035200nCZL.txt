Чичек отново подчерта решимостта на Турция да се бори с ПКК 
					06/07/2010
					 
						АНКАРА, Турция -- Заместник министър-председателят Джемил Чичек каза в понеделник (5 юли), че армията ще продължи своите операции срещу предполагаеми бази на терористичната Кюрдска работническа партия (ПКК), включително и на територията на Северен Ирак, за да им попречи да атакуват силите за сигурност на Турция в Югоизточен Анадол. „Ние сме решени да се справим с терористите и нашите военни операции в Северен Ирак ще продължат колкото е необходимо”, каза Чичек. 
						Междувременно местните медии съобщиха във вторник, че кюрдски бунтовници са убили трима турски войници и са ранили други трима при нападение срещу военен пост в провинция Хакари, близо до иракската граница. Медиите съобщиха също, че в друго нападение от понеделник петима турски войници са били ранени в град Аръджак в източната провинция Елазъг от група членове на ПКК, които са открили огън по тях. По-рано в понеделник двама войници бяха ранени от мина в провинция Хакари. (Ройтерс - 06/07/10; Анадолска информационна агенция, Синхуа - 05/07/10)

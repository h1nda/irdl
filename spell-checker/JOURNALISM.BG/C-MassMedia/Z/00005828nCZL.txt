Албания и Черна гора разширяват сътрудничеството си
31/01/2003
Срещите на албанския външен министър Илир Мета с лидерите на Черна гора се съсредоточиха върху мерките за засилване на сътрудничеството и развитието на отношенията между двете страни.
(АП, Танюг, АТА - 30/01/03)
 
 
Заместник-министър председателят на Албания и министър на външните работи Илир Мета заяви в четвъртък (30 януари), че срещите му с ръководителите на Черна гора са пример за подобряване на отношенията между двете страни. Мета проведе в Подгорица разговори с премиера на Черна Гора Мило Джуканович, председателя на парламента Филип Вуянович и външния министър Драгиша Буржан. Лидерите се споразумяха да работят за по-тясно сътрудничество в енергийния и туристическия сектор, и да открият нов граничен контролно-пропускателен пункт за улесняване на търговията и движението на превозни средства между двете страни.
"Това посещение е още едно потвърждение на доброто сътрудничество между двете страни, реалната комуникация и реалните проекти, които са израз на желание за по-нататъшно развитие на отношенията", каза Буржан на съвместната пресконференция с албанския му колега. Той заяви, че дискусиите са били съсредоточени върху два главни въпроса: опазването на водите на Шкодренското езеро и защитата на правата на малцинствата.
Преди пристигането си в Подгорица, Мета посети някои райони в източна Черна гора, населени с етнически албанци. Албанската общност представлява 6 процента от населението на Черна гора, наброяващо 650 000 души, и е представена в законодателната власт на републиката.
"Дойде времето албанците в Черна гора да усетят положителните резултати от реформите за стабилността на страната и региона", каза Мета. Оценявайки високо подкрепата на албанците за демократичното развитие в Черна гора и цялостната стабилност на региона, Мета заяви, че техният принос е "важен фактор за укрепването на връзките между двете страни и засилването на регионалната интеграция".
Буржан обеща мерки за засилване на интеграцията на албанското население в обществото на Черна гора.
От своя страна Мета обяви, че неговата страна се "ангажира със създаването на всестранни възможности за черногорците в Албания, тъй като междуетническото сътрудничество е условие за стабилността на двете страни".
Между по-важните проекти, обсъдени от Мета в Подгорица, бяха ГКПП Вермош-Плава, за който се очаква да бъде открит през пролетта, както и няколко проекта в областта на туризма. Министрите на транспорта на Албания и Черна гора ще се срещнат скоро, за да обсъдят инфраструктурни проекти.
Според изявлението на пресслужбата на Джуканович, публикувано след срещата с Мета, двамата лидери са постигнали споразумение да разширят връзките и сътрудничеството между страните на всички нива. Една от първите инициативи в това отношение ще бъде срещата между министър-председателите на Черна гора, Албания и Македония, която ще се проведе в Подгорица в близко време.
Приветствайки положителното развитие в отношенията между Албания и Черна гора, Вуянович изрази увереност, че сътрудничеството между тях ще продължи да се засилва и в бъдеще.

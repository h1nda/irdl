Посредникът на ООН ще организира среща на високо равнище между Сърбия и Косово
					16/07/2006
					 
						НЮ ЙОРК, Съединени щати -- Марти Ахтисаари, главният посредник на ООН в преговорите по определяне статута на Косово, заяви в петък (14 юли), че планира среща на върха в края на този месец между ръководителите на правителствата на Сърбия и Косово. В центъра на разговорите ще бъде определянето на темите на дискусиите по бъдещото на провинцията - досега те бяха съсредоточени върху технически въпроси и въпроси по сигурността. 
						Върховният представител на ЕС по сигурността и еврокомисарят по разширяването Оли Рен ще информират външните министри на страните-членки на Съюза за положението в Косово в понеделник. Министрите се очаква да изразят загрижеността си по отношение на бавния ход на преговорите за определяне на бъдещия статут на провинцията. 
						Други новини - Премиерът на Косово Агим Чеку представи доклад пред парламента в петък, обобщавайки първите сто дни от управлението на неговото правителство. Като главни приоритети на правителството той изтъкна преговорите за статута, осъществяването на международните стандарти и мерките за изграждане на доверие. Опозицията обвини Чеку, че представя за резултати на своето управление постижения от последните три-четири години. (Данас - 15/07/06; KosovaLive, Б92, Бета - 14/07/06; ЕС Политикс, ЮПИ - 12/07/06)

Гърция отваря сектора на автомобилните превози
					23/09/2010
					Въпреки продължаващите протести гръцките законодатели одобриха нов закон, който отваря за конкуренция сектора на товарния автомобилен транспорт.
					(eKathimerini, Balkans.com - 23/09/10; АФП, Ройтерс, ФТ, Уол Стрийт Джърнъл, ДПА, Би Би Си, Ай Ти Ен Нюз, Евронюз, София ехо, EMportal, АНА-МПА, eKathimerini - 22/09/10) 
 
					 
						
Шофьори на камиони протестираха срещу реформата в сектора на транспортните услуги в сряда (22 септември) пред парламента в Атина. [Гети Имиджис]
						В сряда (22 септември) парламентът прие оспорван закон, който отваря за конкуренция сектора на транспортните услуги в страната, въпреки яростните протести на шофьорите на камиони. 
						Законът предвижда значително, макар и постепенно намаляване на цените на новите лицензи за автомобилни превози през следващите три години -- от 70 000 евро на 1500 евро, съобщи британският ежедневник "Файненшъл Таймс". 
						Очаква се, че навлизането на нови оператори в сектора, в който не са издавани нови лицензи от 1971 г., ще намали транспортните разходи и ще повиши БВП на страната с около 2 % през първите 12 месеца след влизането в сила на закона. 
						"Няма държава в ЕС със затворен пазар на транспортните услуги. Гърция е единственото изключение," каза министърът на транспорта Димитрис Репас по-рано тази седмица. 
						 При окончателното гласуване в сряда 53-ма членове на управляващата партия ПАСОК подкрепиха законопроекта, а 46 представители на опозиционните партии гласуваха срещу него. 
						В изказването си пред парламента Репас разкритикува предишното консервативно правителство, че не е осъществило тази изключително необходима реформа, и подчерта, че правителството е твърдо решено да действа, независимо от продължаващите протести. 
						"Уплашени от политическите последствия и реакцията на шофьорите на камиони, предишните правителства предпочетоха да не предприемат тази инициатива," каза той. "Сега нещата се промениха. Ние дръзнахме да направим това." 
						Реорганизацията на пътнотранспортния сектор е един от ангажиментите, поети от правителството на премиера Георгиос Папандреу по-рано тази година, за да получи спасителния пакет от 110 млрд. евро от ЕС и МВФ. Според това споразумение кабинетът трябва да предложи до края на годината още законодателни мерки, които да спомогнат за насърчаване на конкуренцията и сред други професии, включително адвокати, архитекти и инженери. 
						Пълната либерализация на около 70-те затворени сектора в Гърция ще доведе до увеличаване на БВП на страната с 10 % за пет години и с около 17 % в дългосрочна перспектива, смятат експерти от базираната в Атина фондация за икономически проучвания IOBE, цитирани в медиите. 
						Плановете на правителството за реформа на сектора на автомобилните превози обаче предизвика яростната съпротива на операторите, за които въвеждането на по-евтини лицензи за транспортни услуги е несправедливо. Те твърдят, че много шофьори са платили до 300 000 евро, за да получат лиценз по старата система. 
						По време на няколкодневната стачка на хиляди собственици на камиони и автоцистерни през юли бензиностанциите в цялата страна останаха без бензин. Над две трети от тях бяха принудени временно да затворят поради липса на горива. 
						Шофьорите на камиони започнаха нов протест на 13 септември и блокираха някои магистрали и оживени улици в Атина. Около 2500 от тях участваха в демонстрация пред парламента във вторник, като поискаха оттеглянето на законопроекта за либерализация на сектора. 
						След приемането на новия закон в сряда някои от тях за кратко блокираха две от основните магистрали към Атина. Ядосани шофьори на камиони хвърляха камъни, пръчки и пластмасови бутилки по парламента и се опитаха да нахлуят в сградата; това доведе до лек сблъсък с полицията, която използва сълзотворен газ, за да разпръсне тълпата от около 200 души. 
						Профсъюзите на автомобилните превозвачи, които искаха реформата да се отложи с пет години, заявиха, че обмислят следващите си действия.

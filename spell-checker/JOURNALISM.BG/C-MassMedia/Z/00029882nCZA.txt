БиХ отбеляза годишнина от дипломатическото си признаване от САЩ
					09/04/2009
					На 7 април 1992 г. Съединените щати бяха една от първите държави, признали Босна и Херцеговина, след като страната се отърси от конфликта, предизвикан от разпадането на бивша Югославия.
					От Юсуф Рамаданович за Southeast European Times от Сараево -- 09/04/09
 
					 
						
Съединените щати признаха БиХ на 7 април 1992 г. [AФП]
						На 7 април преди 17 години тогавашният американски президент Джордж Буш старши обяви, че неговата страна ще признае Босна и Херцеговина. Съединените щати бяха една от първите държави – един ден след Европейската общност – признали независимостта и териториалната цялост на БиХ. Към 7 април 2009 г. 132 държави от цял свят са признали БиХ и тя е установила дипломатически отношения със 70 държави.
						БиХ получи пълноправно членство в ООН на 22 май 1992 г. С това тя придоби специфичните права, заложени в Хартата на ООН, включително правото на суверенитет и правото на самостоятелност.
						"Спомняме си колко бяха окуражени гражданите на БиХ в най-тежките времена от съвременната си история от признаването на независимостта, териториалната цялост и суверенитета им от [Съединените щати],” каза във вторник (7 април) депутатът от Камарата на представителите Адем Хускич при отбелязването на годишнината.
						"Горди сме също, че БиХ стана наш партньор на места, където мирът бе застрашен. Това е също така възможност да си спомним и почетем американските войници, които втъкаха живота си в мира, който имаме днес. По-специално си спомняме ... Робърт С. Фрейжър, Джоузеф Крузел и Нелсън С. Дрю,” добави Хускич, имайки предвид тримата американски дипломати, загинали в автомобилна катастрофа през 1995 г. 
						Хускич изрази още задоволство, че във Вашингтон има конгресна група за Босна – нещо, което допълнително укрепва дружбата между двете страни.
						"Убеден съм, че нашето приятелство ще продължи да съществува и в бъдеще,” каза Хускич. 
						Конгресът на Северноамериканските бошнаци (КСАБ) също излезе с изявление във вторник, отбелязващо специалната дата за Босна и Херцеговина. „Значителната подкрепа на американските граждани по време на агресията срещу Босна доведе до намесата на Америка, която спря агресията и геноцида," се казва в изявлението. 
						"Трябва да почетем [този] ден, като си спомним за много американски законодатели, като например покойния конгресмен Франк Макклоски, виден защитник на босненската кауза, както и за американските войски, разположени в Босна, които бяха там като част от мирния процес,” заяви КСАБ.

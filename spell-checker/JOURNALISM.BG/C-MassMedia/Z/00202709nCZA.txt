Арестът в Косово отново привлича вниманието към корупцията на Балканите
					13/04/2012
					Неотдавнашният арест на шефа на службата за борба с корупцията в Косово хвърля светлина върху практиките на държавните служители в целия регион.
					От Линда Карадаку за Southeast European Times в Прищина - 13/04/12
 
					 
						
Според ООН корупцията е част от живота на мнозина в Западните Балкани, като един на всеки шест души плаща всяка година подкупи на държавни служители. [Ройтерс]
						Арестът на шефа на службата за борба с корупцията в Косово по обвинения в корупция отново привлече вниманието към корупцията и подкупите сред държавните служители - проблем, който съществува в Западните Балкани от години. 
						Макар че арестът на специалния прокурор Назми Мустафи по обвинения в корупция е най-фрапиращият пример, Косово не е единствената страна, пред която стои този проблем. По-рано този месец Ласло Борбели в Румъния подаде оставка като министър на околната среда, след като прокурорите поискаха снемане на имунитета му, за да започнат наказателно преследване за корупция. Съобщения в медиите посочват, че Борбели е заподозрян в това, че предоставил няколко контракта на компания без публични търгове срещу ремонтни работи в личния му апартамент. Той отрича обвиненията. 
						В Хърватия на 4 април прокурорите предявиха срещу бившия министър на вътрешните работи Ивица Кирин обвинения в корупция, които според тях са ощетили държавата с повече от 2,5 милиона евро, съобщава АФП. 
						Корупцията е нормална част от живота на мнозина в региона, според ООН, която отбелязва в доклад от 2011 г., че един от всеки шест граждани в региона годишно е бил въвлечен пряко или непряко в даване на подкупи на държавни служители. 
						"За страните от Западните Балкани корупцията е особено тревожен проблем, поради вредното му влияние върху тяхното социално и икономическо развитие", се казва в доклад на Службата на ООН по наркотиците и престъпността. "Корупцията предизвиква загрижеността на обикновените граждани в региона." 
						Арестът на Мустафи е особено смущаващ за Прищина, тъй като именно той бе назначен от премиера Хашим Тачи през 2010 г. да сложи край на корупцията. Вместо това, смятат прокурорите, той се е облагодетелствал от нея. 
						"Арестът на Мустафи е обезпокоителен за всички", каза за SETimes Хасан Претени, директор на Агенцията за борба с корупцията на Косово, независима институция, която осъществява държавната политика за борба срещу корупцията и за нейната превенция. 
						В съобщение за пресата правителството на Косово заяви, че правосъдната система е независима от правителството. "Правителството на Република Косово не е определяло състава на прокурорската [служба], но подкрепи нейното създаване и функциониране в борбата срещу корупцията." 
						Дисциплинарната комисия на прокурорския съвет на Косово отстрани Мустафи на 4 април, след като бе решено той да прекара в ареста 30 дни. 
						Претени смята, че корупцията не е широко разпространена в Косово, а че "има корупция на най-високо ниво, където има по-голям бюджет, капиталови инвестиции и алчни хора." 
						"Това корупция ли е или организирана престъпност? Аз смятам, че това по-скоро е организирана престъпност. Нито един официален представител не може да бъде въвлечен в корупция без съучастници. Необходими са няколко официални представители в една процедура за търг," каза Претени. 
						В доклада на ООН обаче се изразява различно мнение. Научното му проучване показва, че около 11,1% от населението на Косово е било подкупвано през последните 12 месеца преди доклада. Практиката на даване на подкупи преобладава повече в Албания (19,3% от населението е давало подкупи), Босна и Херцеговина (20,7%) и Хърватия (11,2%). По-малко подкупи се приемат в Черна гора (9,7%), Сърбия (9,3%) и Македония (6,2%). 
						Дритон Зогиани от Прищина каза, че арестът на Мустафи кара хората да подозират, че цялата система е корумпирана. "Когато шефът на службата за борба с корупцията е корумпиран, какви са останалите?", каза Зогиани за SETimes. 
						Рамиз Осай, друг гражданин на Прищина, казва, че е разочарован и че арестът е разклатил доверието му в институциите на страната. 
						"Изглежда, че всеки, който дойде на власт, рано или късно се корумпира. В началото те внимават, но после става по-лошо. Има хора, официални представители, които не се поддават на корупция, но те са малко", каза Осай за SETimes. 
						"Корупцията засяга всяка област; един от най-големите рискове е, че гражданите губят доверие в институциите", каза Претени. 
					
				
			
					 
					
 
 

Баша вече води в надпреварата за кметското място в Тирана 
					19/05/2011
					
						ТИРАНА, Албания - Резултатът от кметските избори в Тирана на 8 май се обърна, след като Централната избирателна комисия (ЦИК) реши в сряда (18 май) да бъдат преброени бюлетините, пуснати погрешно в други избирателни урни. При отворени 20 избирателни урни кандидатът на управляващата Демократическа партия (ДП) Лулзим Баша излезе пред сегашния кмет Еди Рама, ръководител на опозиционната Социалистическа партия (СП), който от вторник водеше с изключително малката разлика от десет гласа. 
						Заседанието на ЦИК се превърна в маратонска сесия, като полицията блокира входа на сградата, за да предотврати достъпа на външни лица, включително депутати от СП, които искаха да участват в обсъжданията. По-късно Рама призова обществеността да се присъедини към масов протест в защита на вота, който, както каза той, е бил „откраднат от ЦИК”. Депутатът от СП Грамоз Ручи заяви, че ЦИК е нарушила закона с преброяването на неправилно подадените гласове, и намекна, че единственото решение е народът да излезе на улицата. Полицията подаде иск срещу него и друг депутат, Ерион Браче, за „публичен призив към насилствени действия”. 
						Ръководителят на външната политика на ЕС Катрин Аштън излезе в сряда с изявление, призоваващо политиците да приключат изборния процес по мирен и конструктивен начин. (Balkan Web, Гласът на Америка, Топ Чанъл, Алсат, Телеграфи, ТВШ, Клан - 18/05/11)

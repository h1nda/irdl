Американски дипломат похвали приноса на Македония в борбата срещу тероризма
					10/03/2006
					 
						СКОПИЕ, Македония -- Високопоставен американски дипломат похвали приноса на Скопие в борбата срещу тероризма. Страната има около 50 военнослужещи в Ирак и Афганистан. На конференция в четвъртък (9 март) Виктория Нюланд, посланик на САЩ в НАТО, посочи също, че Македония е станала силна мултиетническа и мултикултурна демокрация след кризата от 2001 г. На въпроса дали страната има някакви шансове да стане член на НАТО през 2008 г. тя отговори, че македонците са тези, които определят темповете, с които страната им се подготвя за членство.
						В четвъртък Финландия изрази мнението си за стремежите на Македония за членство в ЕС. Външният министър Ерки Туомиоя се срещна с колегата си от Македония Илинка Митрева и каза, че разширяването на ЕС трябва да продължи. Той добави, че всички страни биха били добре дошли в Съюза, след като изпълнят критериите за присъединяване. (ЮПИ, МИА, Макфакс - 09/03/06)

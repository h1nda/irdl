Сърбия: „Диалогът, а не гласуването, ще донесе решение за Косово”
					11/11/2010
					 
						БЕЛГРАД, Сърбия -- Правителството заяви в сряда (10 ноември), че не са били поставяни условия да бъдат призовани косовските сърби да участват в извънредните избори на 12 декември, организирани от Прищина. Кабинетът смята, че устойчиво и дълготрайно решение на въпроса за Косово може да бъде намерено чрез диалог между Белград и Прищина. Решението трябва да бъде приемливо и за двете страни, да води до историческо помирение и да осигурява дълготраен мир и европейска перспектива за целия регион, заяви правителството. Коментирайки позицията на правителството, ръководителят на делегацията на Европейската комисия в Сърбия Венсан Дьожер каза, че общата позиция на ЕС е, че хората трябва да отидат до избирателните секции като израз на техните демократични права. (Танюг, РТС, Б92, АП - 10/11/10)

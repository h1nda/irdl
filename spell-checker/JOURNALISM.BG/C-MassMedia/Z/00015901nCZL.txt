Според съобщенията Франция и Великобритания са постигнали компромис за Турция
					12/09/2005
					 
						ЛОНДОН, Великобритания -- Съобщава се, че Франция и Великобритания са постигнали компромис, който ще позволи присъединителните преговори на ЕС с Турция да започнат по план на 3 октомври, пише "Файненшъл таймс" в понеделник (12 септември). Според постигнатото споразумение ЕС ще заяви, че пълното членство няма да е възможно, докато Анкара не признае официално 25-те страни членки на ЕС -- включително и Кипър -- и че това трябва да стане възможно най-скоро. Очаква се Комитетът на постоянните представители на ЕС (КОРЕПЕР) да заседава отново в сряда, за да обсъди предложената декларация в отговор на категоричния отказ на Турция да признае Кипър. КОРЕПЕР не можа да постигне единомислие по въпроса по време на предишното си заседание миналата седмица. (Файненшъл таймс, EU Observer - 12/09/05; NTV - 11/09/05)

Сътрудничеството за река Сава дава надежди за бъдещето
17/01/2003
Миналия месец външните министри на Босна и Херцеговина, Хърватска, Словения и Югославия проведоха историческа среща. Споразумявайки се за съвместното управление по използването на река Сава, те положиха основите на още по-голямо сътрудничество, което да преодолее напрежението от миналото и да осигури по-светло бъдеще.
От Лиз Барет за Southeast European Times -- 16/01/03
 
 
Идеята за регионално сътрудничество, според която страните от Югоизточна Европа трябва да работят съвместно в някои политически и икономически дейности, е твърде деликатен въпрос. Войната, която са водили две страни в миналото, може да направи трудно сътрудничеството им сега. В други случаи, по-развитите страни не винаги желаят да се обвързват с по-бедните си, проблемни съседи.
Затова декемврийската среща на външните министри на Босна и Херцеговина, Хърватска, Словения и Югославия беше историческа. Четиримата министри се събраха в Кранска гора, Словения, за да подпишат споразумение за сътрудничество при използването на река Сава, която протича през четирите страни. Словенският външен министър Димитри Рупел заяви, че "подписите доказват, че страните на бивша Югославия са способни не само да приемат различията от миналото, но и да намерят общи цели за бъдещето".
Река Сава е главната артерия, която поддържа живота в региона. Тя събира водата на 60 до 70 процента от територията на четирите страни и осигурява повече от 80 процента от общата налична вода. Дейността по река Сава обаче е парализирана от множество проблеми, някои от които вследствие на войните по тези земи. Търговският трафик не може да бъде подновен, докато водният път не се изчисти от отломки, а пристанищата и инфраструктурата не бъдат възстановени.
В интерес на четирите страни е отново да използват реката, но всяка от тях смята, че не си струва да направи нещо сама. Предишната слава на реката може да бъде възстановена само ако четирите правителства работят заедно. През юни 2001 г. Пактът за стабилност събра заедно ръководителите, като организира форум за дискусии, известен като "инициативата за басейна на р. Сава". На него стана ясна ползата от сътрудничество и работната група бързо определи приоритетите: изчистване на реката за корабоплаване и сътрудничество за предотвратяване на наводнения.
Споразумението създаде и рамката за бъдещо планиране. Работните групи могат се се опитат да предвидят въздействието върху околната среда от икономическото развитие на региона или да се опитат да използват ресурсите за изграждане на Водно-електрически централи. Така страните ще бъдат по-добре подготвени за предотвратяване на замърсяването, което е проблем на всички държави.
В дългосрочен план обаче, ефектът от споразумението може да бъде още по-голям. То полага основите за сътрудничество между страни с обтегнати отношения. Съществува по-широко поле за съвместна работа, особено в области като инфраструктурата. Югоизточна Европа би спечелила много от създаването на интегрирана финансова система или обща енергийна мрежа на мястото на сегашните несъвместими връзки. На извора на река Сава в словенската Кранска гора, някои от външните министри може би са открили ключа към бъдещата стабилност и просперитет на региона.

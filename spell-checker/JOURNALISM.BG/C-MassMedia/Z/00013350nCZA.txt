Таричану ще обсъди присъединяването на Румъния към ЕС по време на посещение в Брюксел 
					24/01/2005
					Румънският премиер Калин Попеску Таричану започна първото си посещение в Брюксел в понеделник, където ще обсъди присъединяването на своята страна към ЕС и ще убеждава представители на Съюза, че правителството му полага всички усилия да изпълни изискванията за влизане през 2007 г. 
					(Pressreview.ro - 24/01/05; AFP, Mediafax, Evenimentul Zilei - 23/01/05; RFE/RL - 21/01/05; Reuters, EurActiv, IntelliNews - 20/01/05)
 
					 
						
Премиерът Калин Таричану ще обсъди напредъка на своята страна към членство в ЕС по време на посещението си в Брюксел. [AФП]
						Румънският премиер Калин Попеску Таричану започва първите си разговори с висши представители на ЕС в понеделник (24 януари) по-малко от месец след встъпването си в длъжност. Целта на двудневната му визита в Брюксел е да представи приоритетите си и да увери председателя на Европейската комисия (ЕК) и други представители, че правителството му полага всички усилия за изпълнение на изискванията с оглед присъединяването на Румъния към ЕС през 2007 г. 
						 "Членството в ЕС е абсолютен приоритет на нашето правителство," цитира АФП думите на Таричану от неделя преди отпътуването за белгийската столица, първото му посещение в чужбина след като бе избран за премиер в края на декември. Той е начело на делегация, включваща външния министър Разван Унгуряну, вътрешния министър Василе Блага и министъра на правосъдието Моника Маковей. 
						Румъния приключи преговорите си за членство в Съюза миналия месец и предстои да подпише Договора за присъединяване на 25 април преди да се присъедини към 25-членната организация през януари 2007 г. заедно с България. 
						По силата на предпазна клауза, която ще бъде включена в присъединителните договори, членството на двете страни би могло обаче да се отложи с една година, ако те не успеят да приложат реформите, необходими да се гарантира спазването на стандартите на ЕС. Решение да се приложи предпазната клауза ще изисква подкрепата на всички 25 държави-членки на ЕС. 
						Някои от ключовите условия, които Румъния трябва да изпълни, включват овладяване на ширещата се корупция, осъществяване на съдебни реформи и подобряване на конкурентноспособността. 
						В изявление на правителствената прес-служба се изтъква, че по време на разговорите в Брюксел премиерът ще конкретизира стъпките, които властите планират, за да поддържат курса към членство в ЕС. Предстоящото подписване на Присъединителния договор от Румъния ще бъде друга точка от дневния ред. 
						Таричану ще се срещне с председателя на ЕК Жозе Мануел Барозу в понеделник следобед. Сред другите високопоставени лица, с които той ще води разговори, са председателят на Европейския парламент Жозеп Борел, представители на различните политически партии в законодателното тяло на ЕС, както и белгийският му колега Ги Ферхофстадт. 
						По време на посещението на румънската делегация в Брюксел Маковей се очаква да обсъди с представители на ЕС мерките, които правителството възнамерява да предприеме, за да гарантира независимостта и по-голямата ефективност на съдебната система, както и стъпките, насочени към изпълнение на ангажиментите, поети при преговорите по глава "Правосъдие и вътрешни работи". 
						Според румънската информационна агенция Медиафакс Букурещ ще представи до март нова стратегия за реформи и план за действие относно съдебната система. 
						Изразявайки увереност, че страната му ще изпълни изискванията за членство, Таричану пое ангажимент през този месец да предприеме стъпките, необходими за постигане на тази цел. 
						Миналата седмица той нареди на министрите си да направят преглед на всички договори за обществени поръчки, подписани от предишното правителство, за да се изчистят възможни случаи на корупция. Сред тях са договорът в сферата на сигурността на стойност 1 млрд. евро, подписан с European Aeronautic Defence and Space Company, договорът на стойност 480 млн. евро за изграждане на магистрала, подписан с френската строителна компания BTP Vinci, както и договорът за 2,5 млрд. евро изграждане на магистрала, подписан с американската компания Bechtel. 
						Таричану разкритикува предишното правителство, че е избрало изпълнител по договорите без конкурс или че е сключвало договори, при които спечелилата компания е единствен участник в търга.

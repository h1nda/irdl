Лайчак предупреди, че кризата в БиХ може да се задълбочи
					28/11/2007
					 
						САРАЕВО, Босна и Херцеговина (БиХ) -- В реч пред комисия на Европейския парламент във вторник (27 ноември) върховният представител Мирослав Лайчак предупреди, че кризата в БиХ може да се задълбочи и да "излезе извън контрол". Лайчак изрази скептицизъм относно възможностите на двете автономни области в страната да постигнат съгласие за ключовите реформи и каза, че всяка от тях се опитва да наложи на държавата своето виждане. "Наследството от войната и логиката на една основана на национализма и безрезултатна политика правят изключително трудно, ако не и напълно невъзможно, постигането на разумен компромис," заключи той.
						По-късно Лайчак се срещна с еврокомисаря по разширяването Оли Рен, който подчерта необходимостта от бързо нормализиране на политическата обстановка и възобновяване на работата по дневния ред на ЕС, включително реформата в полицията. (Независне Новине, Дневни Аваз - 28/11/07; Уебсайт на СВП, РТРС, Фена, ПБС, АП - 27/11/07)

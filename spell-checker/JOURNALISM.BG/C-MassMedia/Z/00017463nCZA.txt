САЩ се обявяват за определяне на статута на Косово през 2006 г.
					03/02/2006
					Вашингтон подкрепя преговорите, имащи за цел оределяне на статута на Косово, и би желал да види решение през тази година, каза американският специален пратеник Франк Уизнър по време на посещение в Прищина тази седмица.
					От Блерта Фоничи за Southeast European Times от Прищина – 03/02/06
 
					 
						
Министърът на местното самоуправление Люфти Хазири е изготвил платформа за децентрализация, която изключва създаването на анклави или други форми на разделение по етническите граници. [AФП]
						Американският специален пратеник на преговорите за статута на Косово Франк Уизнър приключи посещението си в Прищина и трябва да пристигне в Белград в петък (3 януари) на първото си посещение там след встъпването си в длъжност. Той трябва да се срещне със сръбския премиер Воислав Кощуница и със сръбския президент Борис Тадич. 
						В Косово Уизнър се срещна с държавни и политически лидери, както и с представители на сръбското малцинство в провинцията. Той заяви, че Вашингтон се обявява за приключване на преговорите за статута през 2006 г. 
						"Съединените щати подкрепят преговорите, водени с посредничеството на [пратеника на ООН] Марти Ахтисаари, усилията за постигане на мир в региона и на изход, гарантиращ, че няма да има връщане към условията, съществували преди 1999 г.," каза Уизнър. 
						Изпълняващият длъжността президент на Косово Неджат Дачи го увери, че Косово няма да позволи забавяне на процеса.
						"Косовската делегация е готова за преговорите във Виена, ще бъдем там около 20 февруари," каза Дачи. "Много скоро ще сформираме делегацията на Косово, тя ще бъде съставена от седем души, сред които ще има представители на различни институции и политици. Естествено, новият президент на Косово ще води делегацията." 
						Лидерът на косовските сърби Оливер Иванович каза, че представителите на неговата общност скоро ще се завърнат в косовските институции. Досега сърбите ги бойкотираха в знак на протест срещу дискриминацията, както самите те твърдят. 
						"Ще се завърнем в косовските институции възможно най-скоро. Но албанците трябва да признаят, че сърбите не могат да бъдат там само като декор. Те носят отговорността да приемат сърбите като равноправни участници в преговорите и да демонстрират, че нашето участие в институциите е важно," каза Ивнаович след срещата си с Уизнър. 
						Преди преговорите във Виена преговарящият екип на Косово трябва да одобри платформата за децентрализация, изготвена от министъра на местното самоуправление Люфти Хазири. В нея се призовава за разпускане на всички паралелни институции, набляга се на "териториалната цялост на Косово и неговия единен характер" и се изключва създаването на етнически коридори, анклави и всякакви други предложения, целящи териториално разделение на Косово по етническите граници. Белград се обяви за създаването на сръбски анклави с тесни връзки с Белград, твърдейки, че те са необходими за защитата на правата на общността.

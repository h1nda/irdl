Ахтисаари е песимистично настроен относно постигането на компромис между Белград и Прищина
					06/02/2007
					Допълнителните консултации едва ли ще постигнат това, което не беше постигнато за деветте месеца преговори по-рано, посочи в понеделник специалният пратеник на ООН за статута на Косово.
					(ФТ, Гардиън, АП, Блиц, Информационна агенция Фокус - 06/02/07; AП, Ройтерс, АКИ, Евронюз, Интерфакс, Бета, Б92 - 05/02/07)
 
					 
						
Специалният пратеник на ООН Марти Ахтисаари предупреди в понеделник (5 февруари), че ако Съветът за сигурност на ООН не успее да наложи решение за провинцията, това може да доведе до възобновяване на насилието. [Гети Имиджис]
						Не виждайки никаква причина за по-нататъшно отлагане на процеса по определяне на окончателния статут на Косово, специалният пратеник на ООН Марти Ахтисаари заяви в понеделник (5 февруари), че възнамерява да внесе своето окончателно предложение за решаване на въпроса в Съвета за сигурност до края на този месец. 
						По време на посещенията си в Белград и Прищина бившият финландски президент огласи плана си, който предвижда независимост за Косово под международен надзор с разширена автономия за сръбското малцинство. 
						Сърбия, която смята Косово за неразделна част от територията си, незабавно отхвърли проектоплана, докато косовските албанци, които съставляват 90 % от населението на провинцията и които отдавна настояват за независимост, го привестваха. 
						Ахтисаари ще внесе окончателното си предложение в Съвета за сигурност след дискусии със сръбски и косовски официални представители, които предстои да започнат във Виена на 13 февруари. Макар и да заяви пред британския всекидневник "Гардиън", че би приложил всяка "блестяща идея", която би помогнала за сближаване на позициите на двете страни, в понеделник той изглеждаше песимистично настроен за изхода от предстоящите консултации.
						Девет месеца на преки преговори между сръбските и косовските албански преговарящи миналата година не доведоха до сближаване на позициите им. 
						Първоначално Ахтисаари трябваше да представи предложението си за решение преди края на 2006 г., но той реши да го отложи за след парламентарните избори в Сърбия на 21 януари. 
						В интервю за "Файненшъл Таймс" в понеделник той посочи, че с по-нататъшни отлагания няма да се постигне нищо.
						"Ако някой ми поиска повече време, аз го питам: "Това ще промени ли с нещо вашите възгледи?" каза той. "Не мисля, че даването на повече време ще промени нещо." 
						Той предупреди също, че ако Съветът за сигурност не успее да уреди въпроса, насилието в провинцията може да пламне отново. "Ако международната общност иска да намери решение на ситуацията, тя трябва да има достатъчно смелост да определи статута [на Косово], тъй като страните не могат да го направят," каза той пред британския всекидневник. 
						Междуврменно в понеделник ЕС и Русия призоваха Белград и Прищина да влязат в преговори по предложението на Ахтисаари. 
						"Общата позиция на ЕС и Русия е, че ние недвусмислено приканваме Белград и Прищина да започнат преговори помежду си по плана на Ахтисаари," заяви върховният представител на ЕС за външната политика Хавиер Солана в Москва, където той и германският външен министър Франк-Валтер Щайнмайер проведоха разговори с първия дипломат на Русия, Сергей Лавров, по редица въпроси, включително и косовксия. 
						"Имаме нужда от нова резолюция, за да променим статута на Косово. Би било много по-добре, ако новата резолюция бъде приета и от двете страни. Ако това не стане, резолюцията ще им бъде наложена от Съвета за сигурност," каза Солана. 
						В предишни изявления висши руски представители, включително и президентът Владимир Путин, намекваха, че Москва може да се възползва от правото си на вето, за да блокира всяка резолюция на Съвета за сигурност, която е неприемлива за Белград. 
						В свой коментар, публикуван през почивните дни, Лавров заяви, че Русия никога не е давала подобно обещание на Сърбия.

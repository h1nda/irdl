Македонците виждат Шенген на хоризонта
					19/06/2009
					След като официални представители на ЕС потвърдиха, че Македония е изпълнила условията, страната е убедена, че визовите ограничения ще бъдат премахнати до края на годината.
					От Зоран Николовски за Southeast European Times от Скопие -- 19/06/09
 
					 
						
Млад македонец призовава за отмяна на визовия режим на ЕС по време на протест в Скопие през 2006 г. [Гети Имиджис]
						Ако прогнозите се окажат верни, скоро македонците ще могат да пътуват по работа и на почивка, без да се редят на опашки, без да попълват купища документи и без да плащат значителни суми за визи. 
						Страната изпревари своите съседки в надпреварата за либерализация на визовия режим и се очаква да се присъедини към “белия шенгенски списък” догодина. Според еврокомисаря Жак Баро Македония е постигнала "сериозен напредък" в изпълнението на изискваните показатели, докато другите две страни - Сърбия и Черна гора - са постигнали "напредък". 
						По време на среща в Люксембург в понеделник (15 юни) външните министри от ЕС дадоха зелена светлина на плановете на Европейската комисия да премахне визовите ограничения за трите държави. Това може да стане преди края на годината, ако бъде преценено, че страните са изпълнили изискванията. 
						Македония вече направи това, като получи оценка 1 по скалата на ЕК. На уебсайта на министерството на външните работи се казва, че Македония е "първата страна в региона, която въвежда биометрични паспорти, лични карти и свидетелства за управление на МПС с най-високо качество". 
						Правителството приветства взетото в Люксембург решение. Министърът на вътрешните работи Гордана Янкуловска заяви, че то е "потвърждение за успешното провеждане на реформите в Македония и за приближаването на страната към ЕС и НАТО". 
						Според проучването “Болкън Монитор” на “Галъп” 41,3 % от македонците са посочили облекчаването на пътуванията/визовия режим, като стъпка, която международната общност може да предприеме, за да помогне на страната. 
						Либерализацията на визовия режим е голяма крачка напред. Остава обаче по-широкият въпрос за членството в ЕС. 
						Въпреки песимизма очакванията в Македония са големи. Някои младежки организации и министерството на външните работи организираха миналата седмица обществено обсъждане в Скопие, по време на което подчертаха, че Македония е готова за либерализация на визовия режим. Те определиха падането на “шенгенската стена" като технически, а не политически въпрос. 
						“Очакваме целият процес да започне в края на юни или началото на юли", заяви вицепремиерът Ивица Боцевски. 
						"Това, което е сигурно, е че Република Македония е изпълнила задачите във връзка с либерализирането на визовия режим и продължава този процес. Нищо не стои между Македония и премахването на визите," допълни той.

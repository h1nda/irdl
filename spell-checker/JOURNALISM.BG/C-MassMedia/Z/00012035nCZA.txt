Проучване дава картината на обществените нагласи в България 
					20/09/2004
					Българското правителство навлиза в политическия сезон със засилена обществена подкрепа. Ако обаче парламентарните избори се проведат днес, управляващата партия би се класирала втора след българските социалисти. 
					(Различни източници -- 19/09/04 - 20/09/04)
 
					 
						
Според последно проучване премиерът Сакскобурготски се радва на обществено одобрение от 28 % . [АФП]
						Обществената подкрепа за българското правителство леко е нараснало от 23 на 25 % през последните три месеца, съобщи в неделя (19 септември) българската социологическа агенция МБМД.
						Позовавайки се на резултати от национално проучване, проведено сред 1 019 избиратели между 10 и 16 септември, шефката на МБМД Мира Янова каза, че 35 % от интервюираните възприемат работата на сегашния кабинет като по-добра от тази на предишния. 
						С изключение на външния министър Соломон Паси, доверието в ключови министри от кабинета е нараснало. Неотдавнашната криза със заложниците в Ирак и смъртната присъда, произнесена от либийски съд срещу петима български медици се посочват сред причините за спада в подкрепата за Паси. 
						За пръв път откакто управляващото Национално движение Симеон Втори (НДСВ) дойде на власт през юли 2001 г., финансовият министър Милен Велчев е сред тримата най-популярни политици в страната с 40 %-но одобрение. Положителните икономически тенденции и позицията на Велчев по образователната реформа се сочат като основни причини за това. Според изследването най-харесваният български политик е главният секретар на МВР генерал - лейтенант Бойко Борисов с одобрение от 65 %, следван от президента Георги Първанов с 61 %. 
						Премиерът Симеон-Сакскобурготски събира обществено одобрение от 28 %, като 8,4 % от интервюираните заявяват, че биха подкрепили негов втори мандат. 
						Институциите с най-голямо доверие са президентството и Българската национална телевизия, съответно с 57 % и 55 %. След тях се нареждат Българското национално радио и полицията, с рейтинг на доверие сред интевюираните от 51 %. Съдилищата и парламентът са сред институциите с най-ниско доверие, като обществената подкрепа за тях е едва 14 %. 
						Ако парламентарните избори се проведат днес, четири партии и една дясно-центристка коалиция биха преминали 4 %-та бариера, сочат проучванията. 
						Опозиционната Българска социалистическа партия би спечелила 22,7 % от гласовете. Управляващото мнозинство НДСВ би се класирало второ с 9,2 %, а десният Съюз на демократичните сили би бил трети с 8,8 %. Младшият партньор на НДСВ, Движението за права и свободи, би взел 6,7 % от гласовете. Партията на бившия премиер Иван Костов Демократи за силна България би имала малки шансове да влезе в парламента, тъй като едва 2,1 % от интервюираните са заявили, че биха гласували за нея, ако изборите се проведат днес. 
						Над 30 % от лицата с право на глас обаче казват, че няма да се явят пред урните, докато други почти 13 % твърдят, че още не са решили дали ще участват.

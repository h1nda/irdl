Дипломатически дневник: Испания няма да признае Косово, заяви премиерът на страната
					10/03/2009
					Испанският премиер Хосе Луис Сапатеро отново повтори позицията на страната си за Косово по време на среща с гостуващия сръбски президент Борис Тадич. Междувременно Палау стана 56-ата държава, признала Косово.
					 
						
Испанският премиер Хосе Луис Родригес Сапатеро (вдясно) се ръкува със сръбския президент Борис Тадич в понеделник (9 март), в Мадрид. Тадич е на официално двудневно посещение в Испания. [Гети Имиджис]
						Испания няма да промени позицията си на отказ от признаване на независимостта на Косово, според премиера на страната Хосе Луис Сапатеро. Той направи това изявление в понеделник (9 март), по време на среща с гостуващия сръбски президент Борис Тадич. Сапатеро каза още, че Испания ще направи всичко по силите си да подкрепи кандидатурата на Сърбия за членство в ЕС. По време на разговорите си двамата лидери обсъдиха двустранните отношения, военното сътрудничество и сигурността. Във вторник министрите на отбраната на Сърбия и Испания подписаха споразумение за военно сътрудничество.
						*** 
						Република Палау е признала независимостта на Косово, с което става 56-ата държава, сторила това. „Споделяме вашия ентусиазъм, тъй като и ние станахме независима и суверенна държава през 1994 г. и се присъединихме към Обединените нации като най-млада нейна членка,” писа президентът на Палау Джонсън Торибионг до колегата си от Косово Фатмир Сейдиу. Палау е съставена от 260 малки острова в Тихия океан и има население от 22 000 души.
						*** 
						
						Македонският министър на отбраната Зоран Коняновски пристигна в понеделник (9 март) на еднодневно официално посещение в Босна и Херцеговина (БиХ). В дневния му ред са включени срещи с командващият на ЮФОР генерал-майор Стефано Кастаньото, командващия на силите на НАТО, бригаден генерал Сабато Ерико, и министъра на отбраната на БиХ Селмо Чикотич. Коняновски ще посети също така медицинския екип на военното министерство и мисията АЛТЕА в БиХ. 
						*** 
						
						Албанският министър на правосъдието Енкелейд Алибеай и италианският му колега Анджелино Алфано се срещнаха в Рим в неделя (8 март), за да обсъдят заплануваната екстрадиция на затворници в Албания. Очаква се около 50 затворници да бъдат прехвърлени в албански затвори, оповестиха министрите. Те се договориха също да засилят трансграничното си сътрудничество срещу организираната престъпност. "На път сме да превърнем нашите две страни в регион без граници, за да гарантираме сигурността на албанските и италианските граждани,” каза Алибеай. 
						*** 
						
						Сръбският премиер Мирко Цветкович и словенският му колега Борут Пахор подписаха в петък (6 март) меморандум за разбирателство относно техническа помощ и въпроси, свързани с ЕС. Те подписаха документа по време на посещението на Пахор в Сърбия – първото от встъпването му в длъжност. 
						*** 
						Президентът на Косово Фатмир Сейдиу се срещна с американския посланик в ООН Сюзън Райс по време на посещение в Съединените щати миналата седмица. Той разказа на Райс за събитията в Косово по време на първата му година като независима държава и за усилията, които Прищина полага, за да си осигури по-широко международно признание. Сейдиу се срещна също с посланиците на страни, които не са признали Косово, включително Катар, Гана, Саудитска Арабия, Пакистан и Египет. 
						
						(Различни източници -- 03/03/10-10/03/10)

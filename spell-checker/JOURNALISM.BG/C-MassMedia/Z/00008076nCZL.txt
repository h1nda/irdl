Четирдесет и четири лица са обвинени официално във връзка с убийството на Джинджич
22/08/2003
Сръбски прокурори съобщиха в четвъртък (21 август), че са повдигнали официални обвинения срещу 44 лица във връзка с убийството на премиера Зоран Джинджич. Случаят обаче с ултранационалиста Воислав Шешел, заподозрян в участие в убийството на Джинджич, ще бъде разгледан отделно.
(Индипендънт - 22/08/03; АП, Ройтърс, АФП, Радио Б92, ФТ, Гласът на Америка - 21/08/03)
 
 
Сърбия е повдигнала обвинения срещу 44 лица във връзка с убийството на премиера Зоран Джинджич, като за петнадесет от тях се предполага, че имат пряка връзка с убийството. В съобщение от четвъртък (21 август) Службата на специалния прокурор назова и Милорад Лукович като главен заподозрян в заговора. Бившият командир на паравоенни формирования, за когото се твърди, че е бил близък съюзник на бившия югославски президент Слободан Милошевич, е все още на свобода.
Процесите срещу заподозрените се очаква да започнат към средата на септември. Специалният прокурор е препоръчал Лукович и други обвиняеми, които все още не са задържани, да бъдат съдени в тяхно отсъствие.
Това са първите обвинения, официално повдигнати във връзка с убийството. След фаталните изстрели от 12 март властите наложиха извънредно положение и проведоха широкомащабна полицейска операция срещу организираната престъпност. Повече от 11,000 души бяха задържани, включително няколко члена на вече разпуснатото Звено за специални операции (ЗСО), печално известно полицейско поделение, наречено Червени Барети, което е произлязло от паравоенни структури, създадени по време на войните в Хърватия и Босна и Херцеговина.
Лукович, познат и под името Легия, се счита за мозъка на заговора срещу Джинджич, като се предполага, че той го е организирал заедно с други лидери от престъпната мрежа, наречена Земунски клан.
Звездан Йованович, заместник-командир на ЗСО, бе арестуван няколко дни след убийството, като се предполага, че е признал, че именно той е изстрелял куршума, отнел живота на Джинджич. Не след дълго бе открито и оръжието, с което е бил извършено убийството.
50-годишният Джинджич бе повален от снайперистки огън, когато излизаше от колата си пред сградата на правителството в Белград. Прозападният реформист играеше ключова роля в кампанията, довела до отстраняването на Милошевич от власт през октомври 2000 година. Като премиер той съдейства за екстрадирането на Милошевич в Хага. Този факт, както и инициираната от него офанзива срещу организираната престъпност разгневи националистите, лоялни към бившия режим.
По време на разследването на убийството полицията арестува няколко официални лица, включително генерал Ацо Томич и Раде Булатович, съветник по сигурността на бившия югославския президента Воислав Кощуница. Следователите считат,че двамата са предоставили на заговорниците гаранции, че армията няма да се намеси след убийството. Твърди се, че обвиненията в престъпление срещу Булатович са отпаднали.
Очакваше се ултранационалстическият лидер на Сръбската радикална партия Воислав Шешел да бъде сред обвинените за убийството на Джинджич, но в съобщението на службата на специалния прокурор се посочва, че неговият случай "е отделен", без да се дават други разяснения. Белградското радио Б92 информира, че неговият случай е разделен на две. Яростен критик на правителството на Джинджич, Шешел бе изпратен в Хага няколко седмици преди убийството, за да се изправи пред Трибунала по обвинения във военни престъпления по време на балканските конфликти.
Службата на специалния прокурор е изпратила обвиненията до специално поделение на Белградския окръжен съд.
Междувременно в четвъртък сръбското правителство одобри доклад, в който се критикуват някои ведомства за значителни пропуски в областта на сигурността по време на убийството на Джинджич. Трима полицейски служители, Данило Копривица, шеф на сигурността на правителствената сграда, където бе застрелян Джинджич, Любослав Секулич, шеф на сигурността на вътрешното министерство, както и Милан Милойкович, шеф на полицията за района на Земун, бяха уволнени в резултат от разследването, се казва в съобщение на МВР.

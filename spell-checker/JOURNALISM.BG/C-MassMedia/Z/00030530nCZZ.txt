Наука и технологии: Турция да бъде домакин на конференция за НЛО
					08/06/2009
					В Истанбул ще се проведе четвъртият Конгрес по въпросите на НЛО и новата ера. Още новини от областта на науката: гръцкият остров Наксос бе домакин на конгрес за питейната вода; в Сърбия бе открит древен скелет на мамут.
					 
						
Истанбул ще бъде домакин на Международен конгрес по въпросите на НЛО и новата ера. [Гети Имиджис]
						Истанбул,Турция, ще бъде домакин на 4-тия Международен конгрес по въпросите на НЛО и новата ера, който ще се проведе на 13 и 14 юни, съобщи в сряда (3 юни) Анадолската информационна агенция. В конгреса ще участват видни учени, експерти, писатели, както и пилоти от военната и гражданската авиация. Във фокуса на разискваните теми ще бъдат човешкият живот, планетата и вселената. 
						*** 
						Европейската комисия е помолила Румъния да окаже подкрепа за намирането на ваксина срещу грипния вирус H1N1, съобщи във вторник (2 юни) румънското Министерство на здравеопазването. Европейският комисар по здравеопазването Андрула Василиу е поискала в писмо страната да помогне на ЕС за ускоряване на усилията за намиране на действаща ваксина. На румънския институт “Кантакузино” е възложено да потвърди случаите на H1N1 при пациенти от девет страни в региона. 
						*** 
						
						Гръцкият остров Наксос бе домакин на световен научен конгрес за питейната вода, състоял се от 1 юни до събота (6 юни), съобщи радио СКАИ. Във форума, който е най-голямата проява в тази област, провеждана в Гърция, са участвали учени от цял свят. Сред разглежданите теми са били замърсяването на водата и законодателството на ЕС в областта на питейната вода. 
						 *** 
						Древен скелет на мамут бе открит край археологически обект в Сърбия. Според експерти това е един от най-старите мамути в Европа. Учените смятат, че животното е било високо повече от 4 м и е тежало над 10 тона. Скелетът е добре запазен. 
						*** 
						На 1 юни Сплит, Хърватия, бе домакин на Международен конгрес по съдебни науки. Тема на проявата бяха случаи от Втората световна война. 
						 *** 
						Ученичка в 11-и клас на Американския колеж в София спечели първа награда в Националния конкурс за млади таланти в областта на науката в България. Василина Татарлиева впечатли журито със своя проект за температурно картографиране чрез цифрова фотография. Тя ще представи България в следващия Европейски конкурс за млади таланти в Париж. 
						
						(Различни източници - 01/06/09 - 08/06/09)

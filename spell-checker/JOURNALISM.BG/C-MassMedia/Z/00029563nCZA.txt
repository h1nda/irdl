Румъния иска спасителни заеми от МВФ и ЕС
					11/03/2009
					Румъния обяви във вторник, че започва преговори за извънреден заем от МВФ, като някои оценяват нуждите на страната от външно финансиране на близо 20 милиарда евро.
					(Ройтерс, Найн О’клок - 11/03/09; AФП, ФТ, ДПА, Ройтерс, Euobserver, Маркет Уоч, Медиафакс - 10/03/09)
 
					 
						
Румънският президент Траян Бъсеску призова в понеделник (9 март) за икономии и заем от МВФ. [Гети Имиджис]
						Румъния изпрати във вторник (10 март) писмо до Европейската комисия (ЕК), с което поиска да започне преговори за участие на 27-членния блок в евентуален спасителен пакет от няколко милиарда евро под егидата на МВФ, който да помогне на страната да преодолее икономическата криза.
						Брюксел излезе с изявление по-късно същия ден, в което изрази готовността на председателството на ЕС и на Комисията „да подпомогне Румъния да избегне рисковете от нарасналия натиск на пазара и да постигне адекватно намаляване на дисбалансите”. 
						Разговорите с ЕК и МВФ ще определят размера на заема. 
						Румънското финансово министерство и централната банка започнаха „предварителни дискусии” с двете организации и други международни институции за оценяване на макроикономическата ситуация в страната и потенциалната й необходимост от външно финансиране, заяви финансовото министерство във вторник.
						Междувременно източник на ЕС е заявил за „Ройтерс”, че преговорите с ЕК ще започнат „много скоро” и че е вероятно да има споразумение до няколко дни.
						В сряда се очакваше в Букурещ да пристигнат експерти на МВФ на двуседмична мисия. 
						Макар че правителството запази мълчание по въпроса, близки до кабинета източници са заявили пред репортери, че страната обмисля да вземе заем от 12 милиарда евро от МВФ и 7 милиарда евро от ЕС.
						Румъния бе сред страните с най-голям икономически растеж в ЕС до настъпването на глобалната финансова криза миналата есен. Макар че националната валута, леята, се стабилизира през последните седмици, тя се е обезценила с 18 % от миналото лято, икономическият растеж е спрял, а изплащането на деноминираните в евро заеми е станало по-трудно за румънците на фона на обезценяването на тяхната валута.
						Спасителен пакет под егидата на МВФ „би трябвало да успокои страховете от незабавен срив”, каза Нийл Шиъринг, анализатор от лондонската „Капитал Икономикс.” 
						Той предупреди обаче, че заемите, които Румъния иска, не биха й позволили да се върне към модела си на развитие напоследък или да осуетят навлизането в дълбока рецесия тази година.
						"Бързият растеж бе движен от неудържимо кредитно разточителство, финансирано с външни заеми,” каза Шиъринг. 
						Наблюдатели отбелязаха още, че спасителната програма под егидата на МВФ би поставила на изпитание румънското лявоцентристко коалиционно правителство, тъй като то вероятно ще трябва да се ангажира с по-нататъшно свиване на разходите, за да се постигне споразумение. 
						Като помоли законодателите да подкрепят искането на правителството за външна финансова помощ, президентът Траян Бъсеску ги призова в понеделник да подкрепят мерките за затягане на коланите, а синдикатите - да се въздържат от искания за повишения на заплатите.
						Ако Румъния си осигури спасителен пакет, тя ще бъде поредната източноевропейска страна, получила външна подкрепа, след Унгария, Украйна, Латвия, Сърбия и Беларус.

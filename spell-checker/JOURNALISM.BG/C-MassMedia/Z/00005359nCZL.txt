Македонският Конституционен съд анулира продажбата на рафинерията
12/12/2002
 
СКОПИЕ, Македония -- Конституционният съд анулира в сряда (11 декември) продажбата на рафинерията Окта на Хеленик Петролеум, извършена от бившето правителство. Гръцката компания закупи 54 процента от акциите на единствената македонска рафинерия през 1999 г. за 32 млн долара. Кабинетът на Любчо Георгиевски й позволи да плаща само 1 процент мито при вноса на петрол, докато другите вносители трябваше да плащат 20 процента. Съдът установи, че по такъв начин гръцката фирма е придобила привилегии на монополист. Според Македонското законодателство, съдиите имат правото да преценяват основателността на бизнес сделките. В този случай те отмениха ратифицирането на продажбата от парламента. Правителственият говорител Сашо Чолаковски оцени загубите на 120 млн долара. (АП - 11/12/02)

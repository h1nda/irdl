Расте безпокойството във връзка с новите регистрационни номера на автомобили в Косово
					20/04/2012
					Прищина заяви, че автомобилните регистрационни номера, издадени в Сърбия, са незаконни и ще бъдат конфискувани.
					От Линда Карадаку за Southeast European Times от Прищина -- 20/04/12 
 
					 
						
Властите изискват всички автомобили, регистрирани в Косово, да носят нови регистрационни номера, издадени от вътрешното министерство. [Лаура Хасани/SETimes]
						Косово подготвя нови правила за регистрационните номера, които ще изискват от 1 юни всички автомобили, регистрирани в страната, да бъдат с номера, издадени от министерството на вътрешните работи. Собствениците на автомобили могат да избират между два вида регистрационни номера: обозначени с Косово (KS) или с Република Косово (RKS). 
						Законът ще позволи на полицията да спира автомобили със старите регистрационните номера, да ги конфискува и да съставя актове за нарушение на собствениците на автомобилите. Въпросът поражда безпокойство, особено в преобладаващо сръбската северна част на страната, тъй като издадените в Сърбия регистрационни номера скоро ще бъдат незаконни. Местните сръбски лидери призовават сърбите да не се регистрират за косовски документи, косовски регистрационните номера на автомобилите или свидетелства за управление, издавани от властите в Прищина. 
						Сръбските кметове на север винят за сегашната ситуация споразуменията, сключени между Косово и Сърбия с посредничеството на ЕС.
						"Споразуменията, които ръководителят на белградския екип Борислав Стефанович постигна в Брюксел, направиха живота на сърбите в Косово по-труден, особено Споразумението за свободно придвижване, което предвижда промяната на гражданството им на "косовари", е заявил за Б92 кметът на Зубин Поток Славиша Ристич. 
						През декември 2011 г. Косово и Сърбия постигнаха споразумение за свободно придвижване, според което косовските регистрационните номера RKS се заменят с временни регистрационни номера на границата при влизане на сръбска територия. 
						"За хората, които пътуват с регистрационните номера RKS, временните номера ще бъдат предоставяни на граничните пунктове," заявиха от ЕС след сключване на споразумението. 
						Жителят на Митровица Стоян М., който поиска пълното му име да не бъде цитирано от съображения за сигурност, каза, че не е сигурен какво ще се случи. "Хората на север не са готови да регистрират автомобилите си с регистрационни номера от косовските институции. Ние тъкмо получихме регистрационни номера с имената на селищата ни от институциите в Сърбия. Не виждам защо косовската полиция смята, че има правото да ни ги отнема и да ни налага косовски регистрационни номера," каза той за SETimes. 
						Стоян добави, че регистрационните номера, издадени от сръбските власти, са "законни" и че на него не му трябват косовски регистрационни номера на север. "Това е положението тук. Може след време да имам проблеми, ако пътувам [със сръбските номера] на юг; затова ще внимавам и ще намеря други начини за пътуване, когато поискам да пътувам през Косово за Видовден или ако посещавам приятели," каза Стоян. 
						Новите косовски регистрационни номера RKS бяха въведени декември 2010 г. Автомобилните номера с KS са издавани по-рано от администрацията на ООН в Косово - от 1999 до 2010 г. Сърбия все още приема регистрационните номера, обозначени с KS, за пътуване в Сърбия. 
						"Автомобилите със сръбски регистрационни номера, издадени на сръбски граждани, и автомобилите с регистрационни номера, обозначени с KS, издадени в Косово, ще могат да пътуват свободно на или през територията както на Косово, така и на Сърбия," заяви ЕС. 
					
				
			
					 
					
 
 

Румънско-молдовските отношения стигнаха до точка на замръзване
					10/04/2009
					Молдова експулсира румънския посланик и отново въведе визов режим за Румъния, отбелязвайки ново влошаване на двустранните отношения.
					От Паул Чокою за Southeast European Times от Букурещ - 10/04/09
 
					 
						
Молдовската полиция охранява правителствена сграда в Кишинев в сряда (8 април). [Гети Имиджис]
						През последните години в молдовско-румънските отношения съществува напрежение. Въпреки изразената от Румъния подкрепа за амбициите на Молдова за членство в ЕС, молдовското правителство обвинява Румъния, че крои тайни планове за обединение с Молдова. След неотдавнашните улични протести в Кишинев президентът Владимир Воронин веднага обвини Румъния в намеса във вътрешните работи. 
						Напрежението в двустранните отношения достигна кулминационната си точка след парламентарните избори в Молдова на 5 април. Над 30 000 протестиращи, предимно младежи, оспориха изборните резултати, сочещи победа на комунистите с малка разлика, въпреки че според предизборните проучвания подкрепата за комунистите бе 36 %. Демонстрантите подпалиха сградите на парламента и президентството. 
						По време на среща с представители на гражданското общество в сряда (8 април) Воронин заяви, че неговото "търпение е свършило". Молдова "реши да въведе визов режим за Румъния”. Нещо повече, румънският посланик се обявява за “персона нон грата”, заяви той. Посланик Филип Теодореску получи в сряда заповед да напусне страната в срок от 24 часа. 
						Воронин заяви пред специалния представител на ЕС Калман Мижей, че Теодореску е генерал от румънските разузнавателни служби и бил замесен лично в протестите в Кишинев. 
						Външният министър Андрей Стратан предупреди Букурещ, че, считано от сряда, всички румънски граждани трябва да имат виза, за да влязат в Молдова. Молдовската гранична полиция уведоми своите румънски колеги, че граничните контролни пунктове са затворени. Тя не допусна група от 19 журналисти да влезе на територията на Молдова в сряда под претекст, че журналистите нямат визи. "Репортери без граници" и Комитетът за защита на журналистите осъдиха мярката като "несправедлива". 
						Румънското външно министерство (МАЕ) излезе с комюнике, в което "категорично [отхвърля] обвиненията ... Неприемливо е комунистическото правителство в Кишинев да прехвърля върху Румъния и румънските граждани отговорността за своите вътрешни проблеми." MAE също така уведоми пътуващите до Молдова граждани за визовите изисквания. Освен това външният министър Кристиан Дяконеску поиска от молдовските власти да представят точния брой на румънските граждани, които са били арестувани през последните дни. 
						Върховният съвет по отбрана на Румъния (ВСОС), който се председателства от президента Траян Бъсеску, се събра в сряда вечерта, за да анализира ситуацията в Молдова. На следващия ден Бъсеску съобщи, че на 14 април ще направи обръщение към парламента. Междувременно парламентарните комисии по външни работи одобриха назначаването на Михня Константинеску за нов посланик в Молдова. 
						Министрите на външните работи на предишното, настоящото и бъдещото председателство на ЕС (Франция, Чехия и Швеция) съобщиха в комюнике, че ЕС е поискал от властите в Кишинев да възстановят отношенията с Румъния. Молдова трябва да спазва "всички конституционни свободи", се казва в комюникето.

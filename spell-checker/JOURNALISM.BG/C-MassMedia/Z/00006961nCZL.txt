Пауъл заяви, че американско-българските отношения са много близки, де факто съюз
16/05/2003
По време на посещението си в София държавният секретар на САЩ Колин Пауъл се срещна с българските ръководители и им благодари за подкрепата на кампанията срещу режима на Саддам Хюсейн.
(Различни източници -- 15/05/03 - 16/05/03)
 
 
Държавният секретар на САЩ Колин Пауъл благодари на България в четвъртък (15 май) за подкрепата на водената от САЩ кампания срещу режима на Саддам Хюсейн в Ирак. Пауъл пристигна в София, за да присъства на честването на 100-годишнината от установяването на дипломатически отношения между България и САЩ. Той се срещна с премиера Симеон Сакскобургготски, президента Георги Първанов и външния министър Соломон Паси.
"Аз искам публично да благодаря на българското правителство и на народа на България за тяхната смела позиция", заяви Пауъл на съвместната пресконференция след срещата с премиера. "Както каза президентът Буш, ние не забравяме приятелите си".
Характеризирайки отношенията като "много близки" и "де факто съюз", Пауъл изтъкна българската подкрепа по време на дебатите в СС на ООН по Ирак, а също и участието на България в Афганистан. "В действителност България доказа, че е готова да изпрати своите синове и дъщери да участват в международните усилия и това е най-големият ангажимент, който една страна може да поеме".
Пауъл обеща съдействието на Вашингтон за усилията на България да се пребори с корупцията, както и за провеждането на съдебните реформи и осигуряването на икономически растеж -- стъпки, които според него са ключови за бъдещите членове на НАТО. По време на разговорите с Първанов той призова българските институции да засилят контрола върху износа на оръжия и стоки с възможна двойна употреба, а така също и за опазването на класифицираната информация.
В отговор на въпрос за възможното разполагане на американски военни бази в България Пауъл каза, че през последните 10 години са извършени значителни съкращения на американските сили в Европа, а в същото време територията на НАТО се е разширила с приемането на нови членове. "Така че, съвсем уместно е да се преразгледа въпросът как са разположени нашите войски в Европа и да се прецени дали не е възможно по-логично разпределение на нашите сили.
"Ние може да поискаме да разположим съоръжения, които ще ни дадат достъп до тренировъчни зони в други страни, или пък ще улеснят движението на нашите войски през Европа до други части на света, като променяме стратегията на НАТО не с оглед на Съветския съюз, а за борба с тероризма, за справяне с регионалните кризи в други райони на света", допълни Пауъл.
"Целта е една Европа, един НАТО, един съюз, една Европа - цяла, свободна и мирна. Това е нашият ангажимент и нашето задължение", каза той.
България и САЩ установяват дипломатически отношения на 19 септември 1903 г., когато първият пратеник на Вашингтон Джон Джексън връчва акредитивните си писма на цар Фердинанд, дядо на сегашния премиер на България.

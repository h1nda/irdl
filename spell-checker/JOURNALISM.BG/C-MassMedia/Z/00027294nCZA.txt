Хърватите се стремят да компенсират таксите за словенските магистрали
					05/08/2008
					Шофьорите, използващи словенските магистрали, много от които водят към хърватското крайбрежие, сега трябва да плащат по 35 евро за тази привилегия. По тази причина хърватският министър на туризма съветва пътуващите да се ориентират към второстепенни пътища.
					От Ана Блажевич за Southeast European Times от Загреб -- 05/08/08
 
					 
						
От 75 милиона души, влезли в Хърватия миналата година, 95 % са дошли с автомобилите си. [Гети Имиджис]
						От 1 юли увеличените цени на бензина не са основният проблем за шофьорите по словенските магистрали. Любляна въведе нова система от такси, която не е обвързана с изминатите разстояния. Вместо това пред шофьорите от всяка националност, преминаващи през Словения, сега стоят две възможности – или да си купят разрешително за шест месеца, което струва 35 евро, или за една година, струващо 55 евро. Онези без подобно разрешително ще плащат глоби между 300 и 800 евро. Докато на словенците, които редовно пътуват по своите магистрали, тази система на заплащане с разрешителни излиза по-евтино от предишния модел, базиран на изминатото разстояние, чуждестранните шофьори са вбесени. 
						Например една двойка, планираща кратка почивка на хърватското крайбрежие, сега трябва да заплаща най-малко 35 евро, ако иска да ползва магистралата в Словения. Някои ще се замислят дали изобщо да пътуват до Хърватия, или ще се принуждават да правят икономии, щом достигнат крайната точка на пътуването си. 
						Друг неприятен момент за тези шофьори е, че много от словенските магистрали са в ремонт – над една пета от националните магистрали, покриващи разстояние от 500 км, в момента се ремонтират от екипи за пътна поддръжка. 
						Неотдавна хърватското министерство на туризма и Хърватският автомобилен клуб (ХАК) дадоха пресконференция на тема „Въвеждане на шестмесечни пътни такси в Република Словения и осигуряване на алтернативни пътища”. Както министърът на туризма Дамир Байс, така и председателят на ХАК Иво Бикич подчертаха, че алтернативните пътища отстъпват доста на първокласните по отношение на удобството и безопасността, но пък биха спестили на шофьорите много пари. Те смятат, че настоящата система от пътни такси е неоправдано бреме за чуждестранните автомобилисти и особено за туристите, преминаващи през Словения. 
						От 75 милиона туристи, влезли в Хърватия миналата година, 95 % са дошли с кола. От тях 32 милиона са пътували през Словения. 
						Хърватия обаче не е единствената държава, която се оплаква. Автомобилни клубове от Италия, Австрия и Германия са поискали от Словения да въведе по-евтини едноседмични и едномесечни разрешителни, вместо да се придържа към швейцарския модел. Словенското министерство на пътищата твърди, че краткосрочните разрешителни не носят достатъчно приходи. 
						Австрия се опита да въведе същия модел преди няколко години, но се отказа, след като Европейската комисия настоя за десетдневни и двумесечни разрешителни, които сега струват съответно 7,70 евро и 22,20 евро. Тъй като ЕС все още не е оказал натиск върху Словения да направи подобни промени, европейските туристи ще продължат да заплащат по 35 евро за използването само на 22 км от словенските магистрали. 
						Разрешителните са само временна мярка за събиране на приходи от магистралите; през идните две години Словения ще въведе транспондери.

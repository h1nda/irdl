България съкрати срока за построяване на АЕЦ "Белене" 
					02/06/2006
					Втората атомна елетроцентрала в Белене ще бъде построена две години по-рано от първоначално предвидения срок, съобщи министерството на икономиката. Още в деловите новини: Сърбия се готви за нови преговори със СТО; увеличава се външният дълг на Хърватия; австрийска банка планира да навлезе на македонския пазар. 
					
 
					 
						
Двамата останали кандидати след предварителния подбор, чешката "Шкода Алианс" и руската "Атомстройекспорт", водят преговори за спечелване на договора за построяване на втората атомна електроцентрала в България - АЕЦ "Белене". [Гети Имиджис]
						Националната електрическа компания (НЕК) на България изтегли крайния срок за построяване на втората атомна електроцентрала в Белене с две години напред, съобщи министерството на икономиката и енергетиката. Бъдещият изпълнител сега ще трябва да построи и да пусне в действие първия блок на централата в срок от шест години след подписване на договора, а не за осем години, каквито бяха първоначалните планове. Срокът за втория реактор ще бъде осем години, а не десет. Двамата останали кандидати след предварителния подбор, чешката "Шкода Алианс" и руската "Атомстройекспорт", в момента водят преговори с правителството. Очаква се НЕК да избере окончателния изпълнител до края на юни. 
						*** 
						Австрийският хранителен концерн "Аграна" заяви, че планира да построи захарна фабрика в Бръчко, Босна и Херцеговина (БиХ). Инвестиционният проект за 30 млн. евро ще бъде изпълнен чрез съвместно предприятие с босненско-австрийската холдингова компания "СКО Студен". Очаква се бъдещата фабрика да има годишен производствен капацитет от 150000 тона. 
						*** 
						Промишленото производство на Република Сръбска (РС) е спаднало с 1,4 % през април спрямо миналата година след увеличение от 17,2 % през март, се посочва в последните официални данни. Машиностроителното производство е спаднало с 11 % през април спрямо миналата година, след като бе нараснало с 27,1 % през март. 
						*** 
						Следващият кръг от преговорите на Сърбия със СТО за евентуално членство в организацията ще се проведат от 7 до 9 юни, съобщи министърът на международните икономически отношения Милан Париводич. Той каза, че независимостта на Черна гора няма да се отрази на хода на преговорите, тъй като двете републики вече функционират като отделни икономически общности. Преговорите по присъединяването трябва да завършат до 2-3 години, добави той. 
						*** 
						Външнотърговският дефицит на Хърватия се е увеличил със 773 млн. евро през април и общо с 2,76 млрд. евро през първите месеци на тази година, според официалната статистика. През април износът е намалял с 8,7 % спрямо миналата година до 582 млн. евро, докато вносът се е увеличил с 3,2 % спрямо миналата година до 1,355 млрд. евро. Спадът на износа е главно в областта производството на потребителски стоки. 
						*** 
						
Aлбанското правителство откри търг за строителството на 30-километров път от Калимаш, Албания, до граничен пункт Морина в Косово. Заеми от ЕБВР и Европейската инвестиционна банка ще се използват за финансиране на проекта на стойност 56,9 млн. евро, който е част от една по-широка инициатива за свързване на албанското адриатическо пристанище Дуръс с Морина. 
						*** 
						Австрийската банка "Хипо Алпе Адриа" съобщи, че ще навлезе на македонския пазар и ще започне лизингова дейност този септември. Изнвестициите за първата година се очаква да бъдат между 50 и 100 млн. евро. Проектът ще бъде част от общите планове за разширяване на дейността на "Хипо Алпе Адриа" в региона. 
						*** 
						Външнотърговският дефицит на Турция се е увеличил с 50 % спрямо миналата година и е достигнал 5,2 млрд. долара през април, според неокончателни данни, предоставени от Турския статистически институт. Миналия месец износът е спаднал с 6,1 % спрямо миналата година до 5,8 млрд. долара, докато вносът се е увеличил с 14,2 % спрямо миналата година до 11 млрд. долара. 
						
(Различни източници – 26/05/06 – 02/06/06)

Над 50 са загиналите при земетресение в Източна Турция
					08/03/2010
					Силно земетресение разтърси Източна Турция и отне живота на десетки хора в провинцията Елазиг. Твърди се, че село Окчулар е "изравнено със земята".
					(Заман, Хюриет, АП, АФП, Ройтерс, Би Би Си, Си Ен Ен, Ню Йорк Таймс, Гласът на Америка, ДПА, Дойче Веле - 08/03/10)
 
					 
						
Турски селяни чакат около разрушените си домове в турското село Окчулар, след като силно земетресение удари района в ранните часове на понеделник (8 март). [Гети Имиджис]
						Най-малко 57 души са загиналите, а много други са ранени при земетресението, което разлюля Източна Турция призори в понеделник (8 март). 
						Трусът с магнитуд 6,0 по скалата на Рихтер е поразил планински селски район в провинция Елазиг в 4,32 ч. местно време, докато мнозина още са спели. Той е бил последван от поне 40 вторични труса, включително един с магнитуд 5,5, през следващите шест часа. 
						 През идните дни се очакват още вторични трусове в района, населяван от около 500 000 души. 
						Епицентърът на земетресението е бил в с. Башюрт, близо до гр. Каракочан, на около 550 км източно от Анкара, съобщиха от истанбулската обсерватория "Кандили". Сред жертвите са и жители на пет други села, където са били повредени или разрушени множество кирпичени къщи. Паднали са минаретата на три джамии. 
						По съобщения на медиите и властите броят на ранените е между 70 и 100 души. Много от тях са били откарани с частни автомобили или линейки до държавна болница в близкия град Кованджълар. Според съобщенията някои от ранените са пострадали, докато са скачали през прозорци или балкони, след като са усетили първите трусове. 
						Земетресението е било усетено в съседните провинции Тунджели, Бингол и Диарбекир, предаде турският всекидневник "Хюриет". 
						"Селата, в които къщите са най-вече кирпичени, са претърпели щети, но при нас те са минимални, като пукнатини в сгради от камък или цимент," каза валията на Елазиг, Муамер Ерол, пред телевизия "Си Ен Ен Тюрк". 
						Най-малко 17 от убитите при земетресението са били от Окчулар, най-голямото от шестте най-силно засегнати села, като близо 30 от къщите в него са сринати, предаде Би Би Си. 
						"Селото е напълно изравнено със земята", е казал кметът на селото Хасан Демирдаг, цитиран от турския телевизионен канал НТВ. 
						Над 200 спасители и медицински работници са изпратени спешно в района, заяви премиерът Реджеп Тайип Ердоган, цитиран от информационната агенция "Блумбърг". Представители на правителството, между които и вицепремиерът Джемил Чичек и трима други министри, се отправиха към мястото на бедствието, а турският Червен полумесец е изпратил 230 палатки за останалите без дом. 
						Кадри, излъчени по телевизията, показват как спасители изравят хора изпод отломъците на съборените сгради в Окчулар. 
						"Линейките непрекъснато сноват напред-назад," каза пред репортери Ерол. "Спасителните работи продължават. Нашата жандармерия и екипите на гражданската отбрана работят." 
						 Елазиг, с население от 547 000, се намира в близост до мрежа от язовири, водноелектрически централи и напоителни канали в района на проекта "Югоизточен Анадол". 
						Турция, която е разположена върху няколко разлома, е силно изложена на земетресения. Едно от най-разрушителните се случи през август 1999 г., когато трус с магнитуд 7,6 разтърси гъсто населени райони в Северозападна Турция и отне живота на 17 000 души. В началото на май 2003 г. при земетресение с магнитуд 6,4 в гр. Бингол загинаха близо 180 души, между които 83 деца.

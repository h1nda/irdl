Властите в БиХ и Сърбия проведоха операции по издирване на укриващи се военнопрестъпници
					27/03/2008
					 
						ПАЛЕ, Босна и Херцеговина (БиХ) -- В четвъртък (27 март) силите на ЕС и НАТО претърсиха жилищата на съпругата на укриващия се Радован Караджич, на дъщеря му и на техен съсед. Полицейските акции в босненския град Пале имаха за цел "оказване на натиск върху мрежите", за които се подозира, че подпомагат бегълците, заяви говорител на ЮФОР. Босненският сръбски военновременен политически лидер, който е обвинен във връзка с клането в Сребреница през 1995 г. на мъже и момчета мюсюлмани, се укрива вече 12 години.
						Междувременно в сряда в сръбския град Ниш полицията и служители на Агенцията за разузнаване и сигурност проведоха операция, имаща за цел арестуването на укриващия се военнопрестъпник Стоян Жуплянин. Акцията приключи, без арести. (Данас, Би Би Си - 27/03/08; Бета, Б92, АП - 26/03/08)

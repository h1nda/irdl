Нимиц се стреми към напредък в спора за името на Македония
					07/12/2007
					Специалният представител на ООН Матю Нимиц посети Скопие и Атина тази седмица с надежда да даде нов тласък на процеса на преговори.
					От Марина Стояновска за Southeast European Times от Скопие -- 07/12/07
 
					 
						
Посредникът на ООН в спора за името между Гърция и Македония Матю Нимиц (вляво) се срещна с македонски официални представители в Скопие в понеделник (3 декември). [Томислав Георгиев]
						След посещението си в Атина в сряда (5 декември) и Скопие седмица по-рано специалният пратеник на ООН Матю Нимиц каза, че двете страни в спора за името на Македония са се съгласили да се срещнат отново след празниците. 
						"Ще проведем нови преговори в Скопие и ако тези преговори не се увенчаят с успех, ще проведем преговори и в Атина, каза Нимиц. Неговата цел е да сближи позициите на двете страни през следващите няколко месеца. 
						Гърция възразява срещу конституционното наименование на съседката си, Република Македония, защото смята, че това име изопачава историята и може да доведе до териториални претенции към северногръцката провинция Македония. Атина предупреди, че може да блокира присъединяването на Скопие към НАТО и ЕС, ако въпросът не се уреди. 
						По време на срещата на Нимиц с гръцкия външен министър Дора Бакоянис двамата се договориха, че преговорите трябва да се ускорят. Междувременно Бакоянис призова Македония да покаже по-голяма гъвкавост. 
						Срещата в понеделник в Скопие бе окачествена като "важна и конструктивна". Нимиц бе там, за да прецени реакциите по отношение на рамковото споразумение, което той предложи миналия месец в Ню Йорк. 
						"Въпросът никак не е лесен, но е налице желание да бъде решен," каза специалният пратеник, добавяйки, че вижда голям интерес към предприемането на крачки за решаването му. Преговорите може да се ускорят през идните месеци, каза той. 
						Македонският преговарящ Никола Димитров каза, че преговорите с Нимиц са били конструктивни. Неговата страна обаче е изразила възражения срещу някои части от рамковото споразумение. 
						Президентът Бранко Цървенковски, премиерът Никола Груевски, външният министър Антонио Милошоски и Димитров се срещнаха непосредствено преди пристигането на Нимиц в Скопие. 
						В изявление след срещата ръководителите отново заявиха решимостта си за решаване на спора. Същевременно те отново подчертаха, че Скопие подкрепя "формулата за двойно наименование", предложена по-рано от Нимиц. Съгласно неговото предложение страната би могла да използва едно име в отношенията си с Гърция и своето конституционно наименование във връзките си с останалия свят.

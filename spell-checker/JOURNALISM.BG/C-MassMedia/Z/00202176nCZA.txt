България се оттегля от предизвикал спорове проект за петролопровод
					20/12/2011
					Решението на българското правителство да се оттегли от проекта за петролопровода Бургас-Александруполис остави Атина и Москва разочаровани, но беше приветствано от хората в балканската държава, живеещи по южния бряг на Черно море.
					От Светла Димитрова за Southeast European Times от София -- 20/12/11
 
					 
						
България ще се оттегли от проекта за петролопровода Бургас-Александруполис. [Архив]
						Очаква се руското правителство да обсъди предложението на България за прекратяване на споразумението за петролопровода Бургас-Александруполис на заседание в началото на следващата година, съобщи в понеделник (19 декември) московската новинарска агенция "РИА Новости". 
						Тя цитира също руския заместник-министър на енергетиката Анатоли Яновски, който заяви, че участниците в сделката, включително Гърция, могат да отговорят на искането на София както решат. 
						На 7 декември българското правителство заяви, че иска подписаното в Атина на 15 март 2007 г. тристранно споразумение да бъде прекратено по взаимно съгласие. Ако останалите участници не се съгласят, България ще се оттегли от проекта до дванадесет месеца. 
						Решението на кабинета се основава на факта, че София вече не смята проекта за финансово и икономически изгоден, заяви пред репортери финансовият министър Симеон Дянков, добавяйки, че България не е заплашена от санкции. 
						"Според анализа на проекта за петролопровода той не може да бъде изпълнен според условията на споразумението през 2007 г.", обясни министърът. 
						Според договора 279-километровият надземен петролопровод, идеята за който дойде през далечната 1993 г., ще пренася руски суров петрол от българския черноморски пристанищен град Бургас до гръцкия град Александруполис (Дедеагач) на Егейско море. Първоначалният му годишен капацитет щеше да бъде 35 млн. тона, който по-късно щеше да бъде увеличен до 50 млн. тона. 
						След години на преговори страните накрая се споразумяха руските фирми да държат 51 % дял от компанията "ТрансБолкън Пайплайн", изпълняваща проекта, оставяйки на България и Гърция по 24,5 % дял на всяка. 
						България официално уведоми партньорите си за решението си миналата седмица. Разочарован от действията на София, гръцкият министър на околната среда, енергетиката и климатичните промени Георгиос Папаконстантину заяви, че Атина е готова да предоговори условията на договора. 
						"Много съжаляваме за твърдата сегашна позиция на българското правителство и бихме искали да видим решени съществуващите проблеми", заяви министърът в интервю за онлайн новинарския портал Greek Reporter. "Готови сме да подновим преговорите с другите две участващи страни, така че да намерим възможност да осъществим проекта под някаква друга форма." 
						Управляващата в България дясноцентристка партия "ГЕРБ" предупреждаваше за евентуално оттегляне на страната от проекта, откакто дойде на власт през юли 2009 г. 
						Освен финансовите и икономическите съображения, преди това тя посочваше притесненията за околната среда като един от главните мотиви за всяко действие в тази посока. 
						Планът да се изгради петролопровод, част от който да минава през защитени зони, като европейската мрежа "Натура 2000", беше критикуван от природозащитните организации. Населението на Бургас и други засегнати зони в района, където много хора се прехранват от туризъм, са твърдо против проекта. 
						На референдум в пристанищния град през февруари 2008 г. 97 % от участвалите гласуваха против петролопровода. Вотът обаче се провали заради ниска активност. 
						Проучване на софийската агенция "Алфа Рисърч" малко след като правителството обяви решението си да прекрати проекта показа, че 86 % от жителите на Бургас подкрепят хода. 
						Кметът на Бургас Димитър Николов заяви, че се е радвал с всички жители на града, които са показали открито и твърдо нежеланието си да се строи петролопроводът". 
						Приветствайки решението на правителството, той отбеляза също така, че през последните няколко години животът на хората в Бургас е бил напрегнат заради несигурността и потенциалните рискове, които носи проектът. 
						Въпреки че в момента работи и живее в София, Гергана Дойнова казва, че решението е "добра новина" за родния й град Бургас, тъй като е премахнало нова потенциална заплаха за околната среда в региона, както и за черноморския туризъм. 
						"Животът на много хора по цялото крайбрежие зависи от туризма. Можете ли да си представите какво би станало в случай на инцидент?", каза Дойнова за SETimes. "Един разлив на петрол не само би имал разрушително влияние върху черноморската флора и фауна, но със сигурност би унищожил туризма в Бургас и региона и би го обрекъл на години икономически спад в най-добрия случай." 
						Цвятко Топалов, собственик на триетажен семеен хотел в град Черноморец, на 25 км южно от Бургас, казва, че няма място за никакви съоръжения в Черно море. 
						"Много съм щастлив, че правителството има смелостта да прекрати [проекта]", каза той за SETimes. "Погледнете всички икономически и финансови проблеми, които имаме днес. България не се нуждае от екологична катастрофа отгоре на всичко. Това би ни съсипало... Черно море трябва да се пази чисто."

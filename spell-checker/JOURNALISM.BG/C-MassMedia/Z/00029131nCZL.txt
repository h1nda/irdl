Турция разследва участие на "Ергенекон" в убийството на Динк
					28/01/2009
					 
						АНКАРА, Турция -- Наказателен съд в Истанбул е поискал от прокурорите, разследващи сенчестата секуларистка група "Ергенекон", да проучат възможна връзка с убийството през 2007 г. на турския журналист от арменски произход Хрант Динк, съобщиха медиите във вторник (27 януари). Съдът иска прокурорите да проверят телефонните разговори и банковите сметки на полковник Али Йоз, който е отговарял за областната жандармерия в град Трабзон, когато въоръжен мъж застреля Динк. Йоз и бившият директор на разузнавателната служба лейтенант Метин Йълдъз са разследвани за неизпълнение на служебните си задължения преди убийството на Динк пред офиса на неговия вестник в Истанбул на 19 януари 2007 г. Според обвиненията групата "Ергенекон" е планирала да предизвика хаос, който да даде началото на преврат срещу правителството на Партията на справедливостта и развитието. (Хюриет, Търкиш Уикли, Радикал - 27/01/09)

Македония се стреми да увеличи използването на компютри
					27/12/2007
					Ваучери, усвояване на информационни технологии и безплатен достъп до интернет са сред услугите, които правителството предоставя, за да засили присъствието на Македония в дигиталния свят. Пречките за това, обаче, все още не се отстранени.
					От Горан Трайков за Southeast European Times в Скопие – 27/12/07
 
					 
						
Студенти масово използват компютърни ваучери в магазините. [Томислав Георгиев]
						За да увеличи броя на потребителите на компютри и интернет в Македония, правителството осъществява програма, наречена "Македония: страна на компютърни експерти". Понастоящем в страната има малко потребители на компютри и интернет, главно поради ниския жизнен стандарт и високата цена на компютрите и интернет. 
						"В центъра на 21 в. е дигиталната грамотност, интернет и работата в глобалната мрежа. Не можем да си позволим дигиталната пропаст между Македония и световните икономики да се разшири", заяви президентът Никола Груевски, обяснявайки необходимостта от програмата. 
						Програмата има три главни компонента. В първата й фаза бяха раздадени ваучери на стойност 200 евро на студенти от горния курс. Те имаха възможност да ги използват за закупуване на компютри. Според Министерството на образованието ваучери са получили около 10 000 студенти. 
						Ваучерите можеха да се използват във всеки регистриран компютърен магазин до 15 декември. Министерството на вътрешните работи и Министерството на финансите анулираха неизползваните ваучери, за да предотвратят измами. 
						Междувременно правителството организира безплатни курсове по информационни технологии за всички, които искаха да се включат. 
						И накрая, предприемат се стъпки за предоставяне на безплатен интернет достъп за всички граждани. Общо 200 безплатни интернет кафета ще бъдат открити в цялата страна, като 50 вече функционират. 
						От друга страна безплатен достъп до интернет през телефонна линия ще бъде предоставен за всеки дом, като таксите за интернет и телефон ще бъдат отменени. 
						Макар че кампанията на правителството има потенциал да промени дигиталния пейзаж на Македония, към нея бяха отправени и критики поради очевидни недостатъци. 
						Така например много домакинства не могат да се възползват от безплатния достъп до интернет, тъй като нямат телефонна линия. 
						Междувременно студентите твърдят, че ваучерната програма не е покрила адекватно разходите им. Мнозина не са могли да си позволят да платят разликата между стойността на ваучера и действителната цена на компютъра. Макар че компютър и монитор втора ръка могат да се купят за 200 евро, ваучерите са били валидни само за нови компютри. 
						Според студентите по-добре би било, ако ваучерите покриваха пълната стойност на най-евтините компютри на пазара. 
						Подобна кампания, целяща осигуряването на 150 000 персонални компютри за началните училища и гимназиите в страната, бе предприета през септември. Тя срещна същите проблеми. Точно както липсата на домашни телефонни линии ограничава броя на потребителите, които могат да се възползват от безплатна връзка, така много училища нямат подходящото оборудване за свързване с интернет.

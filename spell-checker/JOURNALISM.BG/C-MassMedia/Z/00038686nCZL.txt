Аштън посети Косово, за да потвърди европейската перспектива на страната
					27/05/2011
					
						ПРИЩИНА, Косово -- Върховният представител за външната политика на ЕС Катрин Аштън е на посещение в Прищина в петък (27 май), за да "потвърди ангажимента на ЕС към европейската перспектива на Косово". Аштън ще изрази също подкрепа за диалога между Косово и Сърбия като съществена стъпка за премахване на пречките по пътя към ЕС. В изявление, публикувано от кабинета на Аштън, се казва, че ЕС иска всички западнобалкански страни да напреднат по пътя си към Европа. "Искаме да намерим практически решения, които могат да подобрят ежедневния живот на обикновените хора," се казва още в него. Вестник "Коха Диторе" предаде, че ръководителят на косовския преговарящ екип за диалога със Сърбия, Едита Тахири, ще отправи три искания: ускоряване на процеса на либерализиране на визите, сключване на договорни споразумения с ЕС и ускоряване на процеса, който би помогнал на Косово да получи кандидатски статут за ЕС. (Коха Диторе, Косова Сот, Експрес - 27/05/11; Телеграфи, РТК - 26/05/11)

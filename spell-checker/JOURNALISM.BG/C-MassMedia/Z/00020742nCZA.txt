Гърция е единствената страна от ЮИЕ, която е посочена като "пълна демокрация" в индекса на "Икономист"
					24/11/2006
					Ново проучване на "Икономист Интелиджънс Юнит" (анализаторското звено на "Икономист Груп") на 167 страни поставя Гърция сред 28-те "пълни демокрации" в света, а седем други страни от Югоизточна Европа са в групата на "несъвършените демокрации". Три други страни от региона се смятат за "хибридни режими".
					(EUobserver, Агенция София Нюз, ХИНА, Макфакс - 23/11/06; Блумбърг - 21/11/06; Икономист Интелиджънс Юнит)
 
					 
						
Най-добрите оценки на Гърция са за избирателния процес и плурализма и за гражданските свободи, а най-ниските - за участие в политическия процес. [SE Times]
						Гърция е единствената страна от Югоизточна Европа (ЮИЕ), включена в групата на най-демократичните страни в света, се посочва в ново проучване на "Икономист Интелиджънс Юнит" (ИИЮ), публикувано тази седмица. 
						Поставена на 22-о място сред проучените 165 страни и две територии, Гърция е класифицирана като "пълна демокрация" наред с още 27 държави. Останалите страни попадат в една от следните три групи, включени в индекса на демокрацията на ИИЮ - "несъвършени демокрации", "хибридни режими" и "авторитарни режими". 
						Индексът се базира на оценките на страните по 60 показателя в рамките на пет широки категории: избирателен процес и плурализъм, функциониране на правителството, участие в политическия процес, политическа култура и граждански свободи. 
						За всяка от тези категории проучваните държави получават оценка от 0 до 10. Общият индекс на демокрацията е средната аритметична стойност от петте индекса за категориите. Почти без изключение най-добрите оценки на страните от ЮИЕ са за категориите "избирателен процес и плурализъм" и "граждански свободи". 
						С обща оценка от 9,88 и оценки 10,00 в четири от петте категории Швеция е държавата, поставена на първо място в таблицата. 
						Общата оценка на Гърция от 8,13 я нарежда след Белгия и Япония, които разделят 20-ото място, и пред Великобритания и Франция, които са съответно на 23-о и 24-о място. Най-добрите оценки са за избирателния процес и плурализма (9,58) и за гражданските права (9,41), а най-ниската оценка (6,67) е за участие в политическия процес. 
						Повечето от другите страни от региона попадат във втората група, на "несъвършените демокрации". На първо място сред тях е Кипър, който се присъедини към ЕС през май 2004 г. заедно с Полша и осем други страни от Централна и Източна Европа. Кипър разделя 36-ото място с Ботсвана с обща оценка от 7,60. 
						Също като Гърция и повечето от останалите страни от ЮИЕ, Кипър получава най-високи оценки за избирателния процес и плурализма и за гражданските права - съответно 9,17 и 9,12. Най-ниската оценка (6,25) е за политическа култура. 
						Шест други страни от ЮИЕ - България (49), Румъния (50), Хърватия (51), Сърбия (55), Черна гора (58) и Македония (68) - също попадат в групата на "несъвършените демокрации". 
						Общата оценка на България е 7,60, която е само с 0,04 точки по-висока от тази на северната й съседка Румъния. Двете страни, които ще се присъединят към ЕС на 1 януари, имат еднакви оценки - 9,58 и 8,53 - за избирателния процес и плурализма и за гражданските права. И двете са с най-ниска оценка (5,00) за политическа култура. 
						Макар и оценките й в тази категория да са малко по-добри от тези на България и Румъния, Хърватия - с обща оценка 7,04 - има най-ниска оценка (5,63) също за политическа култура. 
						Сърбия и Черна гора имат общи оценки съответно 6,62 и 6,57. Те имат еднакви най-високи оценки (9,17) за избирателния процес и плурализма и една и съща най-ниска оценка (5,00) за участие в политическия процес. 
						Общата оценка на Македония е 6,33. Най-ниската й е оценка е 3,75 за политическа култура. 
						Поставени съответно на 83-о, 87-о и 88-о място, Албания, Босна и Херцеговина и Турция са в групата на "хибридните режими", която включва 30 държави. Общата им оценка варира от 5,91 точки за Албания до 5,78 за Босна и Херцеговина и 5,70 за Турция. Най-високите им оценки са за избирателния процес и плурализма. Най-ниската оценка на Албания е 4,44 за участие в политическия процес, а най-ниската оценка на БиХ е 3,29 за функциониране на правителството. Най-ниската оценка на Турция е 3,75 за политическа култура.

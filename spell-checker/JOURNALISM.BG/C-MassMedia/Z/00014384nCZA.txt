Ашдаун нарече "непълен" доклада на Комисията за Сребреница на Република Сръбска 
					28/04/2005
					Докладът, представен по-рано тази година от Комисията за Сребреница, е сериозен труд, но не отговаря на всички изисквания, каза върховният представител Пади Ашдаун миналата седмица. Документът посочва имената на 892 души, заподозрени в участие в клането през 1995 г., които все още са на служба в правителствени структури.
					От Антонио Пърленда за Southeast European Times от Сараево – 28/04/05
 
					 
						
Министерствата на вътрешните работи и на отбраната на Република Сръбска не успяха да предоставят конкретни данни за лица, които са участвали в клането в Сребреница, каза върховният представител в БиХ Пади Ашдаун. [АФП]
						Комисията за Сребреница на Република Сръбска (РС) трябва да завърши своята работа до 31 май, като приключи всички дейности, целящи откриването и даването под съд на всички лица, отговорни за клането в Сребреница през 1995 г., каза миналата седмица върховният представител Пади Ашдаун в писмо до премиера на РС Перо Букейлович. Писмото бе изпратено в отговор на доклад, представен на 31 март от Комисията за Сребреница на босненската сръбска област. 
						Като каза, че комисията е създала един сериозен труд, Ашдаун предупреди, че документът е непълен и не отговаря на всички изисквания, определени от самия него през декември -- главно поради недостатъчно сътрудничество между министерствата на вътрешните работи и на отбраната на РС. Двете министерства не са предоставили конкретни данни за лица, участвали в операцията в Сребреница, каза Ашдаун. Той поиска от властите в РС незабавно да свикат отново комисията, за да бъде предоставена липсващата информация на прокуратурата на БиХ и на трибунала на ООН за военни престъпления в Хага. 
						Изтече почти десетилетие, откакто на 11 юли 1995 г. войските на босненските сърби навлязоха в района на Сребреница, обявен от ООН за безопасен район. Последвалото клане, в което бяха зверски убити 8000 мъже и момчета, се смята за най-жестокото в Европа след края на Втората световна война. 
						"През юли 1995 г. в района на Сребреница бяха извършени ужасни престъпления при грубо нарушаване на международните хуманитарни закони … правителството на РС е твърдо решено и предприема решителни мерки за изправяне пред правосъдието на всички лица, които са извършили военни престъпления," заяви комисията, като посочи имената на 892 души, които ще бъдат разследвани във връзка с убийствата. 
						Тези хора са все още на работа в общински, републикански или държавни институции. Поверителният доклад бе представен на прокуратурата на БиХ, която ще се заеме със съдебното преследване. Членове на Организацията на жените от Сребреница обявиха, че веднага след публикуването на доклада ще поискат незабавно да започнат съдебни производства срещу всички лица, посочени в него. 
						Междувременно Ашдаун призова правителството на РС да разследва ролята на лицата, заподозрени във военни престъпления, които все още работят в правителствени агенции. Той подчерта, че главната задача ще бъде да се установят тези от тях, които работят в министерствата на отбраната и на вътрешните работи на РС, в армията на РС и в други републикански или държавни служби за сигурност. Ашдаун посъветва прокурорите да определят индивидуалната вина на лицата, посочени в доклада на комисията, на базата на представените доказателства. Тези лица, които трябва да бъдат изправени пред съда, ще бъдат освободени от длъжност или от изпълнение на задълженията им в съответствие с наредбите. 
						Комисията за Сребреница бе създадена, когато Камарата за човешки права за БиХ прие 49 молби от семейства на жертви, които съдят РС за това, че не е предоставила и разкрила информация за изчезнали членове на семействата им.

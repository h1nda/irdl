Македонското радио и телевизия е в криза
					09/08/2006
					Македонското национално радио и телевизия е в сериозна криза, с лош счетоводен баланс и невъзможност да изплати заплатите на служителите си и да предложи висококачествени програми. Нов закон има за цел да го превърне от държавна компания в независима обществена организация, но прилагането му се натъква на препятствия.
					От Зоран Николовски за Southeast European Times от Скопие – 09/08/06
 
					 
						
Има опасност МРТ да загуби своята аудитория. [Гети Имиджис]
						През последния месец Македонското радио и телевизия (МРТ) е изправено пред най-сериозната криза в 62-годишната си история. Служителите обявиха стачка заради неизплатени заплати и осигуровки. Компанията функционира "на червено", а качеството на програмите е спаднало рязко. 
						Всичко това се случва, докато МРТ се трансформира от държавна компания в независима обществена организация, като целта е тя да се освободи от политическото влияние и да работи в съответствие с принципите на корпоративното управление. Тези промени са включени в закона за радиото и телевизията, приет преди няколко месеца. Той обаче не се прилага в пълна степен. 
						Според закона МРТ трябва да бъде финансирано от такса "телевизия", заплащана от гражданите, която се равнява на около 5 евро месечно на домакинство. В преходния период, докато новата система на събиране на таксата още не функционира, правителството трябва да предостави на МРТ 80 % от сумата, която иначе ще бъде събирана от таксата. МРТ изчислява сумата на 4,8 млн. евро. 
						Правителството обаче не е отпуснало тези средства. Администрацията на Владо Бучковски, чийто мандат изтича, обяви, че е изплатила на МРТ само около 1,6 млн. евро. Същевременно тя призова за одит на финансовите операции на радиото и телевизията, очевидно намеквайки за нередности. 
						Междувременно бе създаден нов Съвет на МРТ, като бе обявен конкурс за борда на директорите. Но ВМРО-ДПМНЕ, партията, която сформира новото правителство в Македония, поиска от Съвета да отмени конкурса на основание, че компанията не може да покрие разходите за него. 
						Съветът възропта и обвини ВМРО-ДПМНЕ и съюзниците й, че се опитват да назначат свои хора в органите на МРТ. 
						"Парламентът вече не назначава членовете на органите на МРТ," каза председателят на Съвета на МРТ Горан Коевски. "Той прехвърля това задължение на Съвета на МРТ, а членовете на останалите органи се избират посредством публични обявления за свободни работни места." 
						В понеделник (7 август) генералният директор на МРТ Гордана Стошич подаде оставка, заявявайки, че е била пренебрегвана от държавните институции през последните четири години и не е могла да предприеме необходимите мерки. 
						Много репортери, ветерани от МРТ, коментираха публично ситуацията. Главният редактор на новинарската програма написа материал в "Утрински Весник", задавайки въпроса какво ще се случи с "незаменимото национално богатство" -- аудио- и видеоархива от близката история на Македония -- ако МРТ колабира.
						ОССЕ и международни донори -- в т. ч. холандското, френското и германското правителство -- казват, че МРТ се нуждае от дългосрочна програма за възстановяване. Приемането на закона за радиото и телевизията е важно събитие, казват те. Но преди да се осъществи по-нататъшен напредък, проблемът с работните заплати трябва да бъде решен.

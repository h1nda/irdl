ПРООН призова Македония да осъществи бърза реформа за ускорен растеж
					23/11/2006
					Специален доклад на ПРООН предлага редица мерки, които би трябвало да ускорят икономическия растеж на Македония. В доклада се препоръчва правителството да участва по-малко в икономиката, да засили експортните възможности на страната и да осигури балансиран бюджет.
					От Марина Стояновска за Southeast European Times от Скопие -- 23/11/06
 
					 
						
Според доклада Македония е осъществила първата вълна от реформи -- включително освобождаване на цените и либерализиране на търговията. [SE Times] 
						Според доклада на ПРООН, публикуван миналия месец, Македония трябва да увеличи своите експортни възможности и да вдигне бариерите пред външната търговия. Тя трябва също да осъществи реформа на данъчната система, да осигури балансиран бюджет в средносрочен план и да намали участието на правителството в икономиката. 
						Известен като "Доклада от експерти на високо ниво", документът на ПРООН предлага препоръки за ускоряване на икономическия растеж. В него се констатира, че Македония е завършила първата вълна от реформи -- включително освобождаване на цените и либерализиране на търговията - но все още страда от недостатъчна интеграция в световната икономика, корупция и прекалено влияние на деловия сектор върху политиците. 
						"Мерките, посочени в доклада, са взаимно свързани и всички препоръки трябва да се изпълнят в съответния ред, за да се постигне желаната цел," каза Джозеф Брейда, ръководител на екип към Комисията от експерти на високо ниво за Македония. "Опитали сме се да представим реалистична картина на това какво може да се постигне в Македония през следващите десет години и сме предоставили пътна карта на маршрута, по който трябва да се върви напред." 
						Конкретните стъпки включват разширяване на кредитирането на експорта, насърчаване на експортното застраховане и премахване на някои бариери пред външната търговия. В доклада се препоръчва скоростно либерализиране на капитала, намаляване на правителствения контрол, реформа на данъчната система и приватизиране на второстепенните правителствени дейности. 
						"Това, което трябва да се направи през следващия период, е да се насърчи динамиката на частния сектор и да се подобри ефективността на държавния сектор, заяви постоянният представител на ПРООН в Македония Мария Луиза Силва Мехиас. 
						Според заместник-премиера Зоран Ставревски икономическата политика на страната е на прав път, а правителството трябва да засили изпълнението й. "Докладът предлага конкретни мерки и решения за тяхното прилагане, а крайната цел е ускорено икономическо развитие, което трябва да допълва пропуснатото до момента," каза Ставревски. 
						Председателят на Македонската икономическа палата Бранко Азевски обаче смята, че е необходима основна промяна на политиките от миналото. "Някои активи трябва да се прехвърлят от социалния пакет към сектора за развитие," каза Азевски. "Това ще създаде климат за привличане на чужди инвестиции и по-динамичен растеж." 
						Според Ванчо Узунов от Скопския университет ключът към ускорено икономическото развитие е макроикономическата стабилност. Нестабилността в тази област ще ограничи Македония до краткосрочен икономически растеж, казва той.

ЕС подновява търговските преференции за балканските страни
					04/01/2012
					Според новото споразумение износителите могат да търсят компенсации за търговски мита за ЕС, платени през 2011 година. Други бизнес новини: Турция даде зелена светлина на изграждането на тръбопровода "Южен поток", а Косово постигна по-висок от очаквания икономически растеж през 2011 година.
					 
						
Преференциите ще позволят безмитен достъп на продукти от региона към блока. [Reuters]
						В петък (30 декември) ЕС реши да поднови търговските преференции за Албания, Босна и Херцеговина, Хърватия, Македония, Черна гора, Сърбия и Косово до 2015 година. Преференциите, които изтекоха в края на декември 2010 г., ще позволят безмитен достъп на почти всички продукти от региона към блока. Всички износители ще могат да потърсят компенсации за митата, които са платили през 2011 година. 
						*** 
						
						Гърците започнаха новата година с нови по-високи цени на електричеството, след като държавната електрическа компания PPC увеличи цените с 9,2%. Повишението е по-ниско от 17-те процента, които компанията поиска, и 12,7-те процента, които енергийният регулатор на страната препоръча, за да се приведат цените в съответствие с реалната стойност на енергията според условията на спасителния план на ЕС/МВФ. 
						*** 
						
						Турция даде на Русия зелена светлина да започне изграждането на тръбопровода "Южен поток" под Черно море, обяви "Газпром" на 28 декември. "Южен поток", чието пускане в експлоатация се планира за 2015 г., ще пренася до 63 милиарда кубични метра руски газ годишно към България, Сърбия, Унгария, Словения, Австрия и Италия по единия си клон и към Хърватия, Македония, Гърция и Турция по втория. 
						*** 
						Парламентът на Босна и Херцеговина спешно прие държавния бюджет за 2012 г. в събота (31 декември), малко след като тримата основни лидери в страната се договориха за формиране на правителство на държавно ниво. Без тази стъпка всички плащания към държавните институции щяха да спрат на 1 януари. Бюджетът беше определен на 500 милиона евро. 
						*** 
						
						Румъния ще увеличи минните роялти такси за злато и други ценни метали от 4 на 8%, обяви правителството на 28 декември. Очаква се мярката, заедно с предходното увеличение на роялти таксите за среброто и платината, да донесе допълнителни 65 милиона евро в държавния бюджет тази година. 
						*** 
						Телекомуникационният гигант "Дойче Телеком" миналата седмица постигна споразумение с американските власти по обвинения за плащане на повече от 95 милиона долара под формата на подкупи на държавни служители в Македония и Черна гора. Обвиненията срещу компанията и унгарското ѝ дъщерно дружество "Маджар Телеком" се свързани с незаконни плащания, направени през 2005 и 2006 г., за да се осигурят благоприятни договори Черна гора и да не се допуснат конкуренти на пазара в Македония. 
						*** 
						
						Косово приключи 2011 г. с икономически растеж от 5,3% в сравнение с 3,9% през 2010 г., обяви министърът на икономическото развитие Бешим Бекай в петък (30 декември). Той отбеляза, че цифрата надхвърля предварителните оценки, но е малко под прогнозираното на МВФ за ниво от 5,5%. 
						*** 
						
						Сърбия и руският държавен газов гигант "Газпром" постигнаха споразумение за намаляване с 12% на цената на природния газ, доставян за балканската държава. Това обяви "Сърбиягаз" на 27 декември. Според условията на сделката, която ще бъде подписана през март, Белград ще плаща 478 вместо 545 щатски долара за 1000 кубични метра природен газ, докато двете страни не договорят други дългосрочни условия. 
						*** 
						
						Турция регистрира рекордно повишение на износа през 2011 г., съобщи министърът на икономиката Зафер Чаглаян в понеделник (2 януари). Според него миналата година износът се е увеличил с 18,2%, като е достигнал исторически най-високото ниво от 134,6 милиарда долара. 
						
						(Различни източници -- 28/12/11-04/01/12)

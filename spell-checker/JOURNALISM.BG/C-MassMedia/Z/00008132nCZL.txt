Ердоган подсказва, че решението за изпращане на турски войски в Ирак ще се забави
27/08/2003
 
АНКАРА, Турция -- Премиерът Реджеп Тайип Ердоган подсказа във вторник (26 август), че правителството му ще отложи решението за изпращане на войски в Ирак за октомври. Той опроверга съобщения в медиите, че парламентът ще бъде свикан на извънредно заседание през септември. Фарук Челик, ръководител на парламентарната група на Партията на справедливостта и развитието, потвърди, че въпросът ще бъде обсъден по време на редовната сесия на Националното събрание. Законодателите ще бъдат във ваканция до 1 октомври. Според турската конституция парламентът взема всички решения, отнасящи се до разполагането на въоръжени сили зад граница.
Други новини: германският канцлер Герхард Шрьодер се ангажира с по-нататъшна подкрепа за стремежа на Турция за членство в ЕС. Той направи този коментар по време на прощална среща с приключилия мандат си турски посланик в Германия Осман Корютюрк. (Ройтърс, АФП, Анадолска агенция, ТРТ 2 - 26/08/03)

Турция е по-конкурентноспособна от Гърция в сферата на туризма 
					11/04/2005
					Туристическата индустрия на Балканите набира скорост, като турският бряг на Егейско море отбелязва сериозен напредък в привличането на туристи поради ниските цени и усиленото рекламиране. 
					От Василис Василиу за Southeast European Times в Атина – 11/04/05
 
					 
						
Туризмът набира постоянно скорост на Балканите през последните няколко години. [AФП]
						С бързото наближаване на лятото хората, ангажирани в туризма, се подготвят за своя голям сезон. ЮИЕ е най-предпочитаното място за много европейци, имайки предвид че Испания, Италия, Гърция и Турция са най-силните играчи. 
						Туристическият трафик нараства постоянно на Балканите през последните няколко години, след като районът се справи с проблема около политическата нестабилност. Това влияе върху възприятията за целия регион, а не толкова за отделни държави от него. 
						Макар че Гърция получи огромно внимание от медиите миналата година по време на Олимпиадата в Атина, а правителството увеличи четирикратно бюджета за рекламиране на туризма от 7.5 на 30 млн. евро, растежът на туристическата индустрия е по-слаб от очакваното. 
						Докато Турция успя да привлече големи договори с четири големи ервропейски оператори, то на Гърция предстои да измине още дълъг път. Миналата година за пръв път бе създадено Министерство на туризма. Министърът на туризма Димитрис Аврамопулос, бивш кмет на Атина, се очаква да се срещне с представители на големите европейски туроператори като TUI, Neckerman, Thomas Cook и First Choice, за да се запознае с нуждите им за следващия сезон. 
						От своя страна Турция се справя доста добре. При годишен темп на нарастване от 23 % на приходящите туристи очаква се страната да задмине Испания като водеща туристическа дестинация за европейците. Турция похарчи 117 млн. евро за туризъм през 2004 г., докато Испания задели почти 176 млн. евро. 
						Повечето европейски туристи са от Великобритания и Германия. Почти една пета от тях са посетили Гърция през 2003 г., но Турция проведе впечатляваща кампания през 2004 г. и отне туристи както от Гърция, така и от Испания. 
						Повечето от пестеливите туристи от Централна Европа предпочитат Гърция и Турция пред Испания, което доведе до двуцифрени увеличения на броя им и в двете държави. Докато Испания чувства, че трябва да промени профила си , Турция се радва на изгодите от ниските заплати и добре разработените плажове по своето крайбрежие. 
						Гърция опипва почвата с поглед към следващата година. Макар че местните асоциации се опитват да подобрят допълнително качеството на услугите и популяризирането на своите оферти, проучване на Атинския университет по икономика и бизнес (AUEB) изрази становище, че преобладаващото мнозинство от посетителите просто търсят морето и слънцето. Гърция може да извлича ползи от това в течение на три месеца, но губи пазара през останалите девет месеца. 
						Правителството прави всичко по силите му за стимулиране на цялостното развитие на алтернативния туризъм. Отпускат се помощи за лица, които изграждат съоръжения за агротуризъм в селските райони. Дават се нисколихвени заеми за разширяване и реконструкция на хотели, както и се полагат усилия да се достигне до клиенти от категория "лукс" чрез насърчаване на изграждането на игрища за голф. Според изследването на AUEB тези усилия обаче са в твърде начална фаза, за да повлияят осезателно върху пазара преди 2006 г.

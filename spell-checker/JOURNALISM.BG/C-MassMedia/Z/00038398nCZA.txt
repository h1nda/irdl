Турция се подготвя за евентуален наплив от бежанци от Сирия
					04/05/2011
					Проблемите в турската съседка означават, че към Турция може да се отправят вълни от бежанци, което да създаде проблеми.
					От Алакбар Рауфоглу за Southeast European Times – 04/05/11
 
					 
						
Сирийски бежанци вече се насочват към границите, за да избегнат размириците. [Ройтерс]
						Първата група от бежанци, спасяващи се от насилието след въстанието в Сирия, се появи на границата с Турция в края на миналата седмица, пораждайки опасения за големи потоци от бежанци. Анкара вече създаде лагер за около 300 сирийци в южната провинция Хатай. 
						Някои, включително Хикмет Четин, бивш министър на външните работи и председател на парламента, обаче се страхуват, че масовото емигриране в близко бъдеще е съвсем реална възможност и това може да дестабилизира и Турция, и Сирия. Двете държави едва наскоро подобриха отношенията помежду си. 
						„Изглежда, че нашето правителство, вместо да застане на страната на народа, предпочита собственото си приятелство с режима на Башар Асад”, каза той за SETimes, като добави, че нито Сирия, нито Близкият изток като цяло „някога отново ще бъдат същите”. 
						„Трябва открито да обясним на режима на Асад, че проблемите с народа не може да се решават със сила”, заяви той, като призова Анкара на първо място да вземе предвид своите национални интереси. 
						На дипломатическия фронт миналата седмица Турция изпрати пратеници в Дамаск, а Съветът за национална сигурност проведе в петък (29 април) „среща на високо равнище по въпросите на бежанците” и призова „приятелска Сирия” да спре насилието. 
						Според Гьокхан Дургун, член на парламента от основната опозиционна Републиканска народна партия от Хатай, диалогът със Сирия не дава резултати, тъй като Асад пренебрегва всички. Той е загрижен, че въстанието вече е нанесло вреди на граничните райони. 
						„Започнахме да чувстваме ефекта върху икономиката”, каза Дургун за SETimes, като отбеляза, че много от неговите приятели от Хатай, които са инвестирали в Сирия след облекчаването на визовия режим, вече са загубили парите си. „Вместо този сезон да имаме сирийски туристи, посрещнахме бежанци”, каза той. 
						Дургун предлага управляващата Партия на справедливостта и развитието (ПСР) да поеме инициативата и да посредничи в диалога между режима на Асад и народа, вместо да предлага само „приятелски съвети”. 
						Абдулхади Кахия, депутат от ПСР от Хатай, прогнозира, че въстанието в Сирия ще има сравнително слабо въздействие върху региона. 
						„Сърцето на Турция и най-вече на Хатай бие в ритъма на сърцето на Сирия”, каза той, като допълни, че те искат „там да има логични реформи, а не насилие”..., и че „нашите политици в Анкара се стремят към постигането на тази цел”. 
						По отношение на бежанците Гейбула Рамазаноглу, съветник на премиера Реджеп Тайип Ердоган каза за SETimes: „Разбира се, ние ще се отнасяме към тях по хуманен начин”. 
						Според Осман Бахадър Динчер, анализатор за Сирия в Организацията за международни стратегически проучвания (УСАК) в Анкара, фактът, че бежанците бягат към Турция, само засилва дипломатическата активност на Анкара. 
						„Правителството разбира ролята си в Сирия, но това е тест за Турция”, каза той за SETimes, като добави, че ако Анкара се провали в диалога с Асад, тя ще загуби целия Арабски свят. 
						„За разлика от Египет и други държави, в Сирия няма сила, която да управлява страната през преходния период. Затова Анкара е длъжна да убеди Асад, че за него има изход.” 
						Динчер предупреждава, че ако това не стане, вълната от сирийски бежанци – включително кюрди – може да породи по-големи етнически проблеми в Турция.

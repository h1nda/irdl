Изследване показва, че жените в Македония бележат напредък
					13/09/2011
					Според нови данни на македонския омбудсман жените са стеснили половите различия както на държавно, така и на местно административно ниво.
					От Марина Стояновска за Southeast European Times от Скопие -- 13/09/11
 
					 
						
Председателят на Националният съвет за равноправие между половете Савка Тодоровска. [С любезното съдействие на НСРП]
						Службата обществения посредник - или омбудсман - в Македония неотдавна приключи разширено изследване на половото представителство и образование в държавната и местната администрация на страната. 
						Тя събра данни от 628 институции и установи, че макар и процентът на мъжете, служители в администрацията, да е по-висок - 53 % мъже срещу 47 % жени - разликата се стопява. 
						Изследването на омбудсмана заключава също, че макар и мъжете да държат повече управленски длъжности, повече жени имат дипломи за висше образование. 
						Изследването е разкрило, че все още съществуват преобладаващо мъжки и женски професии и министерства. Мъжете доминират в министерствата на външните работи и на отбраната. В полицията и армията са заети съответно 64 % и 84 % мъже. 
						Обратно, жените преобладават в областта на образованието, здравеопазването, финансите, труда и социалната политика и в подразделенията на съдебната система. 
						Жените са напреднали особено в съдебната администрация, където доминират почти на всяко ниво. В двете първоинстанционни съдилища в Скопие, например, жените съставляват съответно 78 % и 67 % от служителите. 
						Нещо повече, жените доминират в отделите на парламента и президентския кабинет, където представляват съответно 63 % и 59 % от служителите. 
						В професионалните отдели на правителството разликата между мъже и жени се е стопила до по-малко от 1 %. 
						"За да се тълкуват правилно статистическите данни, е необходимо да се прилагат специфични научни методи и да се вземат под внимание всички свързани фактори, които влияят на резултата. Данните на омбудсмана дават основа за оценка на ситуацията," каза Савка Тодоровска, председател на Националния съвет за равноправие между половете (НСРП), за SETimes. 
						Тодоровска обясни, че подобрената законова рамка е допринесла значително за напредването на жените в различни области. Някои от законите третират равните възможности, защитата от дискриминация и законите за изборите, като последните предвиждат квота за жени. 
						"Жените имат равни права, но на практика някои закони невинаги се прилагат последователно въпреки общите положителни тенденции," каза тя. 
						Социолози като Татяна Стояновска са окуражени от подобряването на ситуацията на жените и особено от това, че по-голям брой от тях имат дипломи за висше образование. Тя обаче предупреждава за съществуването на тенденция мъжете да имат последната дума. 
						"Не трябва да пренебрегваме факта, че на Балканите традицията мъжът да бъде "шеф", все още битува", каза Стояновска за SETimes. 
						Председателят на Върховния съд Йово Вангеловски каза за SETimes, че е факт, че мъжете напускат съдебната власт, за да практикуват право като адвокати, което разкрива повече възможности за жените в съдебната система. 
						Вангеловски не е изненадан, че мъжете заемат водещи позиции, дори и да са по-слабо образовани от жените. "Тази [практика] е установена преди векове, когато от мъжете се е очаквало да печелят пари, ето защо е налице схващането, че мъжете трябва да водят," каза той. 
						Констатациите на омбудсмана сочат, че са необходими допълнителни кампании за увеличаване на осведомеността за половото равенство и за създаването на възможности за по-високи управленски постове за жените. 
						"През последните 20 години имаше повишена активност и конкретна ангажираност - повишен е броят на жените в НПО, в политическите партии и избирателните листи и вследствие на това имаме повишен брой жени на изборни длъжности и жени с позиции да оформят политиката. Тази ангажираност дава реалистични надежди, че ако работим за увеличаване на осведомеността за половото равенство на всички нива, резултатът ще бъде положителен," каза Тодоровска.

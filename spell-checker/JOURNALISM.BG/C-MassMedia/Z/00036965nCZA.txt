Православна Коледа за косовските сърби: празници и надежда
					06/01/2011
					Време е да се запали бъдник и да се отправят добри пожелания за следващата година.
					От Линда Карадаку за Southeast European Times от Прищина – 06/01/11
 
					 
						
Косовските сърби ще участват в литургията по случай Бъдни вечер в четвъртък. [Ройтерс]
						Ранко Костич и съпругата му Драгана са подготвили всичко за Коледа в дома си в село Видане в Клина. Елхата е украсена, скоро кухнята ще бъде изпълнена с ароматите на традиционните ястия, а надеждата за бъдещето струи отвсякъде. 
						„Коледа означава много за нас, православните християни. Това е щастлив ден, на който много се радваме. Гостуваме си, прекарваме време заедно, помиряваме се с онези, с които не сме се спогаждали, или с хората, които не харесваме”, казва Костич за SETimes. 
						Рибата и свинското са основните ястия. Костич казва, че на Бъдни вечер (7 януари) се яде риба, а на Коледа – свинско печено. 
						Бъдникът – пън, който ритуално гори в огнището - се внася в дома. Първият гост, който влезе в къщата сутринта на Коледа – полазник – запалва огъня в камината и пожелава богатство и здраве. 
						Полазникът носи късмет на дома през следващата година. 
						Костич има две дъщери, Таня и Саня. „Децата много се забавляват; ядат сладкиши и торти”, казва той. Семейството отива на църква за литургията в полунощ, където изрича молитва към бъдника и му пее."
						Тази година ще отидем в манастира „Будисалци”, който е на 7 км от Виденя. През първия ден обикновено оставаме у дома, а на втория ден си гостуваме семейно”, обяснява Костич. През последните години сърбите от Централно Косово се организираха, за да отрежат дървото за бъдника, придружени от Косовската полицейска служба. 
						Заместник-началникът на участъка на Косовската полиция в Грачаница Раме Крюезиу каза за радио КИМ, че тази година не е получил такива искания, но въпреки това ще има засилено полицейско присъствие. 
						„Както и в предишни години, ще имаме разположени служители през ранните сутрешни часове и през деня в определени пунктове по езерото до манастира Грачаница, за да регулираме движението и поддържаме законността и реда”, каза Крюезиу. 
						Основната коледна литургия в петък вечерта ще се състои в Призрен, в църквата „Св. Георги”. Тя ще бъде отслужена от Рашко-Призренския епископ Теодосий заедно със свещеници от епархията. Коледните празници започват в четвъртък с литургия в църквата „Свети Димитър” в Митровица.

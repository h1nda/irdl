Турската компания ТАВ ще реконструира македонски летища
					09/02/2011
					Македония си поставя за цел да превърне летище „Александър Велики” в Скопие в регионален транспортен център.
					От Клаудия Лутовска за Southeast European Times от Скопие – 09/02/11
 
					 
						
Сградата на новия терминал на летище Скопие. [Клаудия Лутовска/SETimes]
						Един от големите летищни оператори в света, „ТАВ Еърпортс Холдинг”, ще инвестира 200 млн. евро в Македония, за да обнови двете летища в Скопие и Охрид и да изгради ново летище за товари в Щип. 
						ТАВ започна да управлява летищата в Македония през март 2010 г., след като подписа 20-годишен договор с правителството. Според постигнатата договореност фирмата ще запази работните места на 800-те летищни служители за срок от седем години и няма да намалява техните заплати. 
						„Целта ни е да превърнем Скопие в популярен регионален транспортен център, като използваме неговото благоприятно географско положение”, каза за SETimes заместник генералният директор на „ТАВ Македония” Алп Ер Тунга Ерсой. „Благодарение на тази инвестиция Македония ще разполага с най-съвременна летищна база, а летище „Александър Велики” в Скопие ще бъде един от основните двигатели на икономическия растеж в региона.” 
						След ремонтните дейности, които трябва да завършат през октомври, летището в Скопие ще бъде почти два пъти по-голямо по размери от тези в Белград и София. Пистата на летището ще бъде удължена с 500 метра, за да обслужва по-големи самолети, извършващи полети на дълги разстояния. 
						Компанията се е насочила към наброяващата около 10 милиона души турска диаспора. „Стратегията на ТАВ е да пренасочи част от тези пътници към македонските летища”, каза за SETimes директорът по сигурността на летище Скопие Зоран Доревски. 
						В момента 18 превозвачи изпълняват полети до 24 дестинации от Скопие, а 15 превозвачи летят до 15 дестинации от Охрид. 
						 Ерсой не отхвърли възможността „Търкиш Еърлайнс” да създаде компания в Македония, за да увеличи броя на директните полети до различни европейски градове. ТАВ обаче също се стреми да привлече въздушни превозвачи, за да сформира национален македонски превозвач, каза за SETimes директорът на „ТАВ Македония” Мурат Йорнекол. „Ако не разполагате с национален превозвач, транспортът на практика е блокиран”, каза Йорнекол. 
						 Въздушните превозвачи сочат високата цена на петрола в Македония като причина за по-скъпите самолетни билети. 
						Съответно ТАВ планира да изгради няколко бензиностанции и настоящият местен доставчик на гориво „Макпетрол” може да се окаже в конкуренция с руската „Лукойл” и гръцката „Окта”. 
						 „Горивото на „Макпетрол” е с много по-висока цена в сравнение с горивата извън Македония и е необходимо да се предприемат сериозни мерки, които да продължат живота ни като македонска компания”, заяви за SETimes управителят на „Скайуингс” Аям Джеровски. 
						 Джеровски посочи, че проблемите на въздушните превозвачи не са решени, откакто ТАВ е поела управлението, но е налице съществено подобрение в услугите и комфорта на летището. 
						 Като цяло пътниците са развълнувани. „Понякога в Македония има забрани на движението по пътищата и транспортни затруднения. Въздушният транспорт е решението за много от нас, които живеят в чужбина”, каза за SETimes Владимир Атанасов, на 36 г., жител на Рим.
					
						Атанасов обясни, че членовете на семейството му живеят в Рим, Белград и Скопие и той посещава тези дестинации по няколко пъти в годината. „Белград предлага невероятно ниски цени на самолетните билети, достигащи 180 евро за двупосочен билет през летния сезон. Надявам се да получа такива оферти от Скопие”, каза той. 
						Летище „Св. апостол Павел” в Охрид също е в процес на ремонт, а работата в товарното летище „Филип ІІ” в Щип върви по план. 
						„Това е ключов проект за въздушния транспорт на Македония и ние очакваме дългосрочни ползи, както и значително подобряване на услугите”, заяви министърът на транспорта Миле Янакиевски за последния проект. 
						Същевременно 11 млн. евро от общата инвестиция на ТАВ са определени за изграждането на нов военен център за контрол на въздушното движение, хангари за ВВС и първата в страната пилотска школа, каза за SETimes министърът на отбраната Зоран Коняновски.

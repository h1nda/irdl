Сръбското правителство е пред задълбочаващ се разрив
					07/02/2008
					Сръбското правителство изпадна в най-тежката си политическа криза в сряда, когато проевропейски ориентираният президент на страната и премиерът националист влязоха в противоречие относно плановете на ЕС за тяхната страна и бъдещето на Косово.
					(Б92, Блиц, Ню Йорк Таймс, Интърнешънъл Хералд Трибюн, Гардиън, Дейли Телеграф, EurActiv - 07/02/08; AП, АФП, Ройтерс, ДПА, Блумберг, Euobserver, Бета, Б92, Balkan Insight, Гласът на Америка, Сръбско правителство - 06/02/08)
 
					 
						
"Дълбоко съжалявам за пречките, издигнати от някои политици в Белград, които блокират подписването," каза еврокомисарят по разширяването Оли Рен. [Гети Имиджис]
						Правителството на Сърбия, което е в деветия месец от управлението си, бе изправено пред колапс в сряда (6 февруари), когато премиерът националист блокира ново споразумение с ЕС, подкрепено от проевропейските партии в коалиционния му кабинет. 
						Премиерът Воислав Кощуница отмени редовното заседание на правителството в четвъртък, на което трябваше да бъде одобрено предложеното временно политическо споразумение с Брюксел, преди то да бъде подписано по-късно същия ден. 
						На вицепремиера Божидар Джелич бе даден мандат да подпише много по-широкообхватното Споразумение за стабилизация и асоцииране (ССА) с ЕС, но не и споразумението, предложено на Сърбия преди преизбирането в неделя на прозападно ориентирания президент Борис Тадич. 
						Твърд противник на независимостта на Косово, Кощуница определи новото предложение на 27-членния блок като "заблуда", предназначена да подмами Сърбия да даде съгласието си за отцепването на провинцията. 
						От страх да не загуби гласуването срещу министрите от Демократическата партия (ДП) на Тадич и "Г17 Плюс", в резултат на което споразумението с ЕС би било одобрено, премиерът отказа да свика заседание на кабинета и вместо това настоя, че въпросът трябва да бъде обсъден на извънредно парламентарно заседание в понеделник. 
						Членът на ДП и председател на парламента Оливер Джелич отхвърли искането на премиера, заявявайки, че ще насрочи заседание едва когато правителството обяви официалната си позиция по подписването на политическото споразумение с ЕС. 
						Макар че също се противопоставя на независимостта на Косово, Тадич вярва, че бъдещето на страната му е в ЕС, и изрази подкрепа за временната спогодба за политически диалог, свободна търговия, либерализация на визите и образователен обмен. Той призова Кощуница да свика заседание на кабинета, така че да може да се постигне обща позиция по върпоса. 
						"За да се запази стабилността на държавата, е необходимо всички държавни институции да си вършат работата и на никого да не се позволява да пречи на работата на държавните институции по политически подбуди," каза в свое изявление Тадич в сряда. "Правителството трябва да работи в интерес на гражданите," добави той, като напомни на Кощуница, че съгласно сръбската конституция правителството носи отговорност за вземането и прилагането на политическите решения. 
						"Работата на правителството на Сърбия не може да зависи от нечия добра воля, нито парламентът на Сърбия може да замести правителството на Сърбия," каза президентът. "Всеки си има задължения и правомощия, опредлени от конституцията и закона." 
						Междувременно Джелич и 16 други министри от кабинета подписаха писмо до Кощуница, в което искат кабинетът да проведе редовното си заседание в четвъртък. 
						Изявление на правителството от едно изречение даде ясно да се разбере, че това няма да стане. 
						След хода на Кощуница за блокиране на подписването на споразумението Бюксел заяви, че е решил да го отложи, но че предложението остава в сила, докато Белград реши да го подпише. 
						"Трябва да кажа още, че дълбоко съжалявам за издигането на пречки от някои политици в Белград и блокирането на подписването утре," каза в сряда в Брюксел еврокомисарят по разширяването Оли Рен, обявявайки решението на блока: "По мое мнение те наистина не чуха гласа на сръбския народ, който гласува миналата неделя в полза на европейското бъдеще на Сърбия, в полза на по-добър живот и по-добри граждански права. Наистина е жалко за Сърбия, ако политиците продължават да поставят борбата за власт пред интересите на собствения си народ." 
						Сръбски анализатори предупредиха, че настоящата институционална криза би могла да доведе до падане на правителството и предсрочни парламентарни избори.

Македонската полиция започна кампания срещу проституцията и трафика на хора
13/03/2003
През последния месец македонската полиция затвори дузина нощни клубове заради проституция. По оценки на ОССЕ и УНИЦЕФ, между 1 500 и 2 000 жени са потърпевшите от незаконната търговия с хора в Македония.
Валентин Нешовски за Southeast European Times от Скопие - 13/03/03
 
 
Македонската полиция започна серия от операции срещу трафика на хора, проституцията и продажбата на спиртни напитки на непълнолетни, които доведоха до незабавни резултати. Бяха арестувани заподозрени босове на престъпни организации. Тринадесет чужди граждани, работили предимно в западна Македония без разрешения, бяха депортирани. Много нощни клубове, предлагащи сексуални услуги, бяха затворени. Кафенета и ресторанти в Скопие и на други места в страната са започнали да се съобразяват с разрешените часове за работа и са спрели да продават спиртни напитки на младежи под 18 години.
Миналия ноември ЕС отпусна 465 млн. евро за борбата с организираната престъпност. В края на февруари съюзът поиска от балканските страни да покажат конкретни резултати до юни. Той стигна до заключение, че последствията от войните на Балканите, заедно със слабия граничен контрол, са превърнали региона в център на незаконната търговия с жени и проституцията.
С последните си акции македонската полиция изпълни някои от изискванията. В клубове в Скопие, Тетово, Гостивар, Охрид, Струга и Битоля бяха извършени внезапни проверки и бяха задържани 34 млади жени и чужди граждани.
По неофициални оценки на УНИЦЕФ, между 1 500 и 2 000 жени се намират в публични домове в Македония. Те идват предимно от Румъния, България, Украйна и Молдова. Около 25 до 30 процента от момичетата, принуждавани да проституират, са непълнолетни, според данни на ОССЕ.
Люси Каняса, представителка на ОССЕ в Македония, заяви че организацията е успяла да помогне на около 80 потърпевши на незаконния трафик, които са били приютени в транзитен център на Международната организация по миграция.
Данните, публикувани от македонското Министерство на вътрешните работи (МВР), показват че около 110 бара и нощни клубове, главно в Скопие и западна Македония, предлагат сексуални услуги. Само в Скопие, в около 30 бара и нощни клуба работят 200 момичета. Село Велеста в областта Струга има по-малко от 1 000 жители, но най-малко девет бара. Според оценките на македонската полиция, около 3 000 млади жени работят като проститутки.
Освен борбата с трафика на хора и проституцията, МВР провежда обширна кампания за проверка по кафенетата и ресторантите. В миналото повечето ресторанти не спазваха законните часове за започване на работа и продаваха алкохол на непълнолетни. След серията полицейски акции в тези заведения, някои градове в Македония вече се радват на по-мирна атмосфера.

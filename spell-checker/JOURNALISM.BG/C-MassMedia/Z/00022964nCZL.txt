Шварц-Шилинг отхвърли призива за премахване на Република Сръбска
					20/06/2007
					 
						САРАЕВО, Босна и Херцеговина (БиХ) -- Върховният представител на международната общност в БиХ отхвърли във вторник (19 юни) призива на мюсюлманския и хърватския член на тристранното председателство за премахване на босненската сръбска автономна област. Харис Силайджич и Желко Комшич изпратиха по-рано тази седмица писмо до генералния секретар на ООН Бан Ки Мун, в което твърдят, че Република Сръбска е създадена в резултат на геноцид и следователно няма право на съществуване. „Това писмо … допълнително допринася за влошаване на политическите отношения. Ясно е, че това не е официален акт на правителството или на председателството”, каза Кристиан Шварц-Шилинг. 
						Други новини от вторник -- Специалният съд на БиХ за военни престъпления оправда бившия член на босненските сръбски полувоенни отряди Зоран Янкович по обвинението в престъпления срещу човечеството. Прокуратурата го бе обвинила в участие в нападение, незаконно задържане, насилствено депортиране и убийство на 36 босненски селяни в източната част на БиХ през 1992 г. Това бе първата оправдателна присъда, произнесена от съда. (АП, АФП, Ройтерс - 19/06/07)

Правителството се заема с въпроса за мините в Югоизточна Турция
24/07/2003
Стотици са убити или сериозно ранени в инциденти с мини по границата между Турция и Сирия -- наследство от 20-годишна тиха война между силите за сигурност и кюрдските партизани. Сега правителството взима мерки, за да реши проблема.
От Фатих Баран за Southeast European Times от Истанбул - 24/07/03
 
 
Според изчисленията около един милион мини са разположени в Югоизточна Турция в резултат на тихата война между турските сили за сигурност и Работническата партия на Кюрдистан (ПКК), по-късно преименувана в Кюрдистански демократичен конгрес (КАДЕК). Турските войски са поставили мините по границите, за да предотвратят нелегалното влизане в Турция на контрабандисти и терористи. ПКК-КАДЕК също са поставили мини в селските райони, за да противодействат на турските сили за сигурност в региона.
Напрежението спадна, но мините остават, причинявайки смъртта и нараняването на цивилни. Тези, поставени от ПКК-КАДЕК, представляват по-голяма опасност, тъй като не е известно местонахождението им. Според неотдавнашен доклад на Асоциацията по човешките права 82 души, в това число войници, цивилни лица и деца, са загинали, а 155 души са били ранени при инциденти с мини.
Турското министерство на отбраната наскоро обяви, че е започнало изпълнението на програма за подготовка на специалисти за обезвреждане на мините покрай югоизточната граница със Сирия. В момента мините са разположени в район, разпростиращ се на 350000 хектара близо до границата. Минираните области по границите с Ирак и Иран също трябва да бъдат прочистени.
Началникът на отдела за планиране в министерството на отбраната адмирал Чан Ереноглу неотдавна заяви пред Анадолската осведомителна агенция, че мините ще бъдат премахнати, за да се създаде нова селскостопанска земя за населението в региона. Проблемът с мините има административни, технологически, икономически и други измерения, свързани със сигурността, и трябва да бъде решен именно в тези рамки, каза Ереноглу.
Правителството планира да изразходва близо 12 млн. дол. за обезвреждане на мините. Над 2500 души от селата се очаква да се възползват от освободените земи, ако Турция успее да ги очисти.
Според доклад, публикуван през септември миналата година, над 100 милиона мини са поставени в 64 страни. Той изчислява, че всеки месец 800 души, предимно цивилни, в това число жени и деца, загиват в резултат на инциденти с тези мини. В доклада се посочват Босна и Херцеговина (БиХ), Камбоджа и Хърватия като страни, където този проблем е най-сериозен.

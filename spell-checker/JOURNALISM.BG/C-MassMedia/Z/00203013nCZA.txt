Инициативата на Николич за постигане на консенсус по въпроса за Косово беше приветствана
		24/07/2012
		Сръбският президент Томислав Николич съобщи, че се подготвя "да поеме историческа отговорност", като се опита да постигне консенсус в Сърбия по въпроса за Косово.
		От Игор Йованович и Линда Карадаку за Southeast European Times от Белград и Прищина – 24/07/12
 
		 
			
"Ще събера всички, които се явяват фактор в Сърбия, за да постигнем най-накрая платформа... Едва тогава ще бъдат възобновени преговорите [с Прищина] ", заяви Николич. [Ройтерс]
			Сръбският президент Томислав Николич заяви, че ще се опита да постигне национален консенсус по въпроса за Косово, защото смята, че това не е проблем, който може да бъде решен от един човек, от една партия или от само едно правителство.
			"С радост ще поема тази историческа отговорност. Ще събера всички, които се явяват фактор в Сърбия – политици, интелектуалци, бизнесмени и архиереи – за да постигнем най-накрая платформа, основаваща се на конституцията и на интересите на сръбските граждани... Едва тогава може да бъдат възобновени преговорите с Прищина]", заяви миналата седмица Николич в интервю за белградския всекидневник "Вечерне новости".
			Въпреки че Сърбия отказва да признае независимостта на Косово, добрите отношения с Прищина са условие за европейската интеграция на Белград, която е "личен приоритет" за Николич.
			Той обаче заяви, че Сърбия никога няма да признае независимостта на Косово и ако Брюксел постави признаването на Прищина като формално условие за Белград, Сърбия ще трябва да търси пътища извън ЕС.
			„Европейският съюз е нашият първи вариант, но все пак просто една от възможностите”, каза Николич.
			Александър Митич, директор на проекта „Компромис за Косово", приветства инициативата на президента.
			"До момента само бившият президент Борис Тадич и най-близките до него хора вземаха решения по този въпрос. Ето защо е добра новина, че въпросът ще бъде решен от компетентните държавни институции, най-вече от сръбския парламент", каза Митич заSETimes.
			Засега обаче е невъзможно да се каже дали позицията на Николич по отношение на Косово ще бъде по-твърда от тази на неговия предшественик. "Мисля, че Николич скоро ще осъзнае, че политиката „и Косово, и ЕС” е трудна за изпълнение. В крайна сметка дори предишния президент не успя да се справи с това”, добави Митич.
			Съоснователят на организацията „Трансконфликт” Иън Банкрофт смята, че политиката на Николич "осигурява по-стабилна основа за решителни мерки по въпроса за Косово, отколкото тази на Тадич и ДП, които постоянно се бояха да не бъдат изместени в политически план от по-националистическите гласове.”
			"Това ще даде възможност Николич или други членове на новото правителство да се срещат публично с избрани от тях партньори в Косово; нещо, което предишното правителство никога не би разгледало като възможност”, каза Банкрофт заSETimes.
			Според него Николич вероятно ще успее да осигури широк консенсус сред политическия елит на Сърбия. "Това може да даде на Николич по-големи правомощия за постигането на компромис, както и възможност да определи условията на този компромис, което ще окаже по-голям натиск върху позицията за преговори на Прищина и желанието й да прави отстъпки", каза той.
			Властите в Прищина не изглеждаха особено загрижени от съобщението на Николич.
			"Хубаво е, когато хората поемат отговорност. Добре е преди всичко, когато те показват на своя народ бъдещия път и истината. В този случай [пътят] би бил Сърбия да се откаже от Косово ", заяви косовският вицепремиер Хайредин Кучи за SETimes.
			Себ Бютючи, изпълнителен директор на Института за балканска политика, обаче смята, че решението на Николич да поеме "историческа отговорност" по въпроса за Косово може да означава, че той е готов "за процес, който признава Косово извън суверенитета на Сърбия – въпреки че [Белград] се надява да постигне това, без да признава Косово като независима държава. "
			"Ако има разбиране, че статуквото не може да бъде запазено и трябва да се постигне споразумение, може да станем свидетели на споразумение, подобно на това между двете Германии – нещо като „съгласие за несъгласие”. Николич е в добра позиция да ръководи този процес заради своите националистически идеи. Освен това той се ползва с доверието на повечето косовски сърби ", каза Бютючи заSETimes.
		
	
 
					 
					
 
 

Сръбското правителство си навлече критики след убийството на ключов свидетел по процеса за атентата срещу Джинджич 
					05/06/2006
					Сръбското правителство бе подложено на силни критики в неделя, след като ключов свидетел по процеса за атентата срещу Джинджич и още един гангстер бяха убити.
					От Светла Димитрова и Игор Йованович за Southeast European Times – 05/06/06
 
					 
						
Бившият сръбски премиер Зоран Джинджич бе убит през март 2003 г. [Гети Имиджис]
						Сръбското правителство бе подложено на силни критики в неделя (4 юни) заради убийството на поставен под защита свидетел по процеса за атентата срещу Зоран Джинджич. Тялото на Зоран Вукоевич-Вук, член на престъпната групировка "Земунски клан", полуизгоряло и с белезници на ръцете, бе открито в събота в поле край магистралата Белград-Загреб. 
						Запален автомобил, за който се предполага, че е бил използван в убийството, бе открит близо до белградската зала "Арена" в Нови Белград, което напомня за първия опит на "Земунския клан" да елиминира Джинджич през февруари 2003 г. чрез инсцениране на пътна злополука. 
						По-рано същия ден полицията откри тялото на още един гангстер, Зоран Пович, на входа на Спешния медицински център в Белград, недалеч от сградата на вътрешното министерство. 
						Привържениците на демокрацията, включително Владан Батич от опозиционната Християндемократическа партия, определиха убийствата като знак, че земунската престъпна организация отново се появява на сцената. Премиерът Воислав Кощуница и правителството му носят отговорност, че са допуснали това да се случи, казаха те. 
						
						Министърът на вътрешните работи Драган Йочич обаче заяви, че смъртта на Вукоевич е в резултат от "уреждане на сметки в престъпна групировка". Той каза също, че самият Вукоевич е виновен за смъртта си, тъй като е отказал да бъде включен в програма за защита на свидетелите. 
						Вукоевич се обърна срещу другите членове на престъпната групировка, като стана ключов свидетел на обвинението в процеса срещу 13 престъпници и бивши полицаи, обвинени в убийството на Джинджич през март 2003 г. 
						Дадените от него показания през април 2004 г. не станаха публично достояние. Има обаче сведения, че той е казал пред Белградския специален съд, че синът на бившия югославски президент Слободан Милошевич, Марко, е предложил на сръбската мафия 5 млн. германски марки за убийството на премиера. 
						Сръбската опозиционна Демократическа партия (ДП) заяви, че Йочич не е успял да се справи с организираната престъпност в страната и поиска оставката му. "Жестоките убийства на Вукоевич и Пович са не само опит за възпрепятстване на съдебното производство по убийството на премиера Зоран Джинджич, но и опит да се всее страх сред свидетелите и другите участници в съдебния процес," заяви партията в неделя. 
						Вукоевич не е първият убит свидетел по процеса за убийството на Джинджич, отбеляза в понеделник сръбският ежедневник "Блиц". Куйо Криесторац, единственият човек, който е видял как престъпниците извършват убийството, бе убит на 1 март 2004 г. 
						Друг важен свидетел, Ненад Шаре, е бил посетен в ареста от бивши свои колеги от разформирования вече сръбски отряд за специални операции един ден, преди да се яви пред съда, и според сведенията е бил предупреден да промени показанията си. 
						Убийството на Вукоевич може да накара други членове на групировката, евентуално готови да свидетелстват срещу шефовете си, да се откажат от намеренията си, каза Мая Ковачевич-Томич, говорител на Белградския специален съд. 
						"Ако не привличахме бивши престъпници за свидетели, много престъпления и убийства щяха да останат неразкрити,” каза Ковачевич-Томич, като добави, че последните убийства могат да повлияят на свидетели, които още не са дали показания. 
						Тринадесет престъпници и бивши полицаи са дадени под съд за убийството на Джинджич. Процесът започна в края на 2003 г.

София засилва контрола върху износа на оръжие
19/05/2003
Пред прага на членството си в НАТО София е подложена на натиск да приложи по-стриктен контрол върху износа на стоки с военно предназначение.
От Емил Ценков за Southeast European Times в София - 19/05/03
 
 
По време на посещението си в София в четвъртък (15 май) държавният секретар на САЩ Колин Пауъл високо оцени България като "дясната ръка на САЩ в борбата срещу тероризма." Американците и западноевропейците обаче запазват своята загриженост относно нелегалния износ на българско оръжие за близкоизточни държави. Тези притеснения бяха засилени след разкритията миналата година, че държавната компания ТЕРЕМ е изнесла резервни части за бойни машини за Сирия с предполагаем краен потребител Ирак.
Властите в София бързо предприеха стъпки за преодоляване на щетите, нанесени върху имиджа на страната. Допълнителни мерки бяха взети за ограничаване на рисковете от подобни сделки. Решено бе всички бъдещи сделки на компаниите, занимаващи се с производство на оръжие в рамките на военното министерство, да бъдат одобрявани от министъра. По-строг контрол бе въведен и в митниците със специално внимание върху износа на стоки с двойно предназначение. Военни експерти изразиха подкрепата си за установяване на система за контрол върху вътрешния трафик на оръжие, което ще позволи на властите да проследят количествата и типовете въоръжения, които се продават на частни компании в България. Само дни преди визитата на Пауъл в София някои от виновните за сделката на ТЕРЕМ бяха санкционирани от правителството.
България има сравнително осъвременено законодателство в областта на контрола върху износа на оръжие. От декември 2002 година бе наложен държавен контрол върху посредниците при търговията с оръжие и тяхната дейност се разглежда като част от експортния пакет. Въведена е двустепенна система за контрол - специализиран съвет на министерско равнище издава лицензи за търговия и посредническа дейност, докато комитет по експортконтрола към Министерството на икономиката ще оторизира осъществяването на конкретните сделки. Страната освен това се е присъединила към съответни международни договорености.
Сред критиците на този подход е народният представител от опозицията Иво Цанев, който твърди, че са налице "вратички в законите" и че корупцията все още би могла да попречи на държавните органи да проследят съмнителни сделки с оръжие, в които участват чуждестранни посредници. В доклад, който скоро ще бъде публикуван от софийския Център за изследване на демокрацията и британската неправителствена организация "Сейфъруърлд", се лансират някои предложения за подобряване на правната среда, за въвеждане на по-строги наказания за нелегалните търговци на оръжие, както и за по-ефикасни действия на право прилагащите органи в изпълнение на техните задължения.
Създадена през комунистическата епоха като сектор, 90% от чиято продукция е експортно ориентирана, военната промишленост се превърна в един от най-технологично развитите браншове в местната икономика и неговите продукти се ценят високо в редица страни от третия свят.
При сегашните ограничения върху износа на оръжие към конфликтни зони и при безпрецедентните съкращения на българската армия обаче, някогашният процъфтяващ сектор става все по-излишен на пазара. Това вещае неприятности особено в градове като Казанлък и Сопот, чиято индустрия е преди всичко свързана с военната продукция. Огромният процент безработни представлява както риск за националната сигурност, така и социален проблем. Във възникващия черен пазар на малки оръжия са замесени някои служители от нерентабилните заводи, а организираната престъпност е по-добре въоръжена от местната полиция.
Големи надежди се възлагат на членството на България в НАТО, което се очаква да ускори интеграцията на националния военно-промишлен комплекс в западните оръжейни пазари и да даде тласък на чуждите инвестиции в този доскоро водещ сектор на българската промишленост.

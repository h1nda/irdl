Бивш македонски министър е изправен пред съда в Хага
					16/04/2007
					 
						СКОПИЕ, Македония -- Бившият министър на вътрешните работи Любе Бошковски и Йохан Тарчуловски, бивш висш полицейски служител, бяха изправени пред Трибунала на ООН в Хага в началото на процеса срещу тях в понеделник (16 април). Те са обвинени в убийството на седем етнически албанци в село Люботен през август 2001 г. Македонската полиция нападнала селото, извършила обиски дом по дом и запалила 14 къщи. Бягащите жители били спирани на пропусквателните пунктове и бити, очевидно като отмъщение за смъртта на осем македонски войници, чийто камион се натъкнал на мина. Двамата обвиняеми не се признаха за виновни с обяснението, че по онова време не е имало война, така че никой не би могъл да бъде съден за военни престъпления. Подсъдимите изтъкнаха също така довода, че не са командвали пряко частите, претърсвали селото. 
						Прокурорите на ООН заявиха, че Бошковски и Тарчуловски са били част от престъпен заговор за извършването на акцията с цел отмъщение. По искане на прокурорите делото бе отложено за 7 май, за да се даде възможност за събиране на допълнителни доказателства. (Макфакс, МИА, МРТ, Ройтерс, Би Би Си, АП - 16/04/07; АП - 15/04/07)

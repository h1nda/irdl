Румъния
		Президентски и парламентарни избори 
		28/11/2004
		Източник : Rompres.ro, ElectionGuide.org
 
		
			Президентски избори
			Траян Басеску, кандидат на коалицията “Справедливост и истина”, спечели втория тур на румънските президентски избори на 12 декември, 2004 г., побеждавайки Адриан Настасе, кандидат на алианса между Социалдемократическата партия и Партията на хуманистите. Басеску получи 5,126,794 гласа (51.2 %), докато Настасе - 4,881,520 гласа (48.7 %). Активността на втория тур бе 54.80 %, като 10,112,262 от общо 18,449,676 имащи право на глас се явиха пред урните. Резултатите от втория тур предизвикаха обрат в сравнение с вота по време на първия тур от 28 ноември, когато Настасе спечели с малка разлика от 40.94 % на 33.92 %. Освен Басеску и Настасе, няколко други кандидати участваха на първия тур, вкл. Корнелиу Вадим Тудор от ултранационалистическата партия “Велика Румъния” ( 12.57 %), Марко Бела от Унгарския демократичен съюз за Румъния (5.10 %), Георге Кориолан Чуханду от Демократичната национална селска партия (1.9 %), Джордже Бекали от партията Нова Генерация (1.77 %) и Петре Роман от Партията на демократичните сили в Румъния ( 1.35 %). Гласуването по време на първия тур бе помрачено от твърдения за измами, като опозиционни политици и няколко НПО отправиха обвинения, че управляващите социалдемократи са организирали системни нарушения, вкл. транспортиране на поддръжници с автобуси за осъществяване на многократно гласуване в различни секции. 
			Парламентарни избори 
			Парламентарните избори в Румъния на 28 ноември доведоха до почти изравнен резултат между Алианса между Социалдемократическата партия и Партията на хуманистите, спечелил 132 места в Камарата на депутатите и 57 места в Сената, и Алианса “Справедливост и истина”, завоювал 112 места в Камарата на депутатите и 49 мандата в Сената. Ултранационалистите на Вадим Тудор получиха 48 места в Камарата и 21 – в Сената, а Демократичният съюз на унгарците спечели 22 места в Камарата и 10 – в Сената. Другите малки партии получиха общо 18 места в Камарата на депутатите. В сряда ( 22 декември) новоизбраният президент Траян Басеску официално даде мандат за формиране на ново правителство на кандидат-премиера Калин Попеску Таричану.

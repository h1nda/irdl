Наука и технологии: Гърция пое председателството на ЮНЕСКО 
					22/10/2007
					За първи път от 62 години Гърция бе избрана да председателства ЮНЕСКО. Още от седмицата: българската компания "Макс Телеком" въвежда нова национална широколентова мрежа; хърватското правителство пусна нов публичен интернетпортал. 
					 
						
ЮНЕСКО проведе 34-ата сесия на своята Генерална конференция в Париж. [Гети Имиджис]
						
Гърция пое председателството на ЮНЕСКО за първи път от 62 години във вторник (16 октомври). Посланикът на страната в ЮНЕСКО бе единодушно избран за председател на организацията на 34-ата сесия на нейната Генерална конференция в Париж. 
						*** 
						
Българската телекомуникационна компания "Макс Телеком" съобщи, че пуска национална широколентова мрежа. Услугата за достъп ще се продава под името "Max DSL" и "MaxCard", а гласовите услуги ще се наричат "MaxVox". Безжичният достъп до Интернет и гласовите услуги ще бъдат на разположение на над 2 милиона потребители. 
						*** 
						Нов примитивен вид рак, наречен Cycloprosopon dobrogea, бе открит в Източна Румъния от екип изследователи от Университета в Букурещ и Държавния университет в Кент. Експерти смятат, че древният вид от семейство Prosopidae е съществувал преди повече от 150 млн. години през юрския период и никога не е бил изследван. 
						 *** 
						Blogger.com, собственост на Google, закри блога на сръбския неонацист Горан Давидович и неговото движение "Национални Строй" в понеделник (15 октомври). Уебсайтът бе закрит след успешна кампания на сръбски интернетпотребители, които подадоха съвместно оплакване за неприемливо съдържание. 
						*** 
						Форум на "Ай Би Ем" под мотото "Ускоряване на растежа" ще се проведе в Сараево в сряда (24 октомври). Събитието ще събере водещи фирми от Босна и Херцеговина, представители на финансови институции и на държавната администрация. Те ще научат за продуктите и услугите на "Ай Би Ем" и как да ги използват в дейността си. 
						
(Различни източници – 15/10/07-22/10/07)

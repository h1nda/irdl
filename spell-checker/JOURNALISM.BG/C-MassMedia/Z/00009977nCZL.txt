Доклад на ПАСЕ предлага изваждане на Турция от списъка на наблюдаваните страни
27/02/2004
 
АНКАРА, Турция -- Източници съобщават, че в проектодоклад на Парламентарната асамблея на Съвета на Европа (ПАСЕ) се изразява становището, че вече няма да е необходимо Турция да присъства в списъка на наблюдаваните страни. Турция бе включена в списъка през 1996 г. поради неизпълнение на европейските демократични стандарти. Според съобщения в местната преса от четвъртък (26 февруари) новият проект, в който се предлага отпадането на Турция от списъка, по всяка вероятност ще бъде одобрен от ПАСЕ през април. Това ще приближи перспективите за начало на присъединителните преговори с ЕС.
Други новини от четвъртък: Мисия на МВФ пристигна в Истанбул за приключване на втория етап от преговорите по седмия преглед на стендбай споразумението с фонда. Ще се обсъжда отпускането на следващия транш от 500 млн. щатски долара за Турция. (Радикал, Миллиет, Хюриет - 27/02/04; TРT 2, Анадолска агенция, НТВ - 26/02/04)

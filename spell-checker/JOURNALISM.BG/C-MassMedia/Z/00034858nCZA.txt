Сръбският футболен отбор търси разплата
					08/06/2010
					Сърбия се отправя към ЮАР, за да възстанови националното си достойнство след пълния провал на последното световно първенство в Германия.
					От Георги Митев-Шантек за Southeast European Times от Белград -- 08/06/10
 
					 
						
Това е 11-ият път, в който сръбският отбор се състезава за Световната купа. Както ФИФА, така и УЕФА признават Сърбия за наследник на държавите "Сърбия и Черна гора" и "Югославия". [AФП]
						Сръбският национален отбор отпътува за Йоханесбург в понеделник (7 юни), изпълнен с оптимизъм преди първия си мач с Гана на 13 юни. 
						Играчи и треньори се срещнаха със запалянковци и журналисти в "Кафе Марко", собственост на клуб "Аякс" и централния нападател на националния отбор Марко Пантелич, за да отговорят на последни въпроси, преди да се качат в самолета. 
						 Голмайсторът Никола Жигич увери събралите се, че отборът е добре подготвен и ще покаже точно това в първия мач с Гана. "Ще дадем максимума [от себе си] и със сигурност няма да се изложим," каза той. 
						Ненад Сантрач от Сръбската футболна федерация каза за SETimes, че "отборът без съмнение ще покаже най-доброто, на което е способен, точно както в квалификациите, когато завърши първи в групата си, пред Франция и Румъния, и аз очаквам да се класираме за втория кръг." 
						 Според Сантрач главният треньор Радомир Антич има основна заслуга за успехите, показани в квалификациите. 
						 "Антич има огромен опит, той ни върна вярата в националния отбор," каза той след позорното елиминиране на Сърбия на последното световно първенство в Германия, когато загуби с 0:6 от Аржентина, наред с други загуби. 
						Антич имаше успешна кариера в Испания, но никога не е бил треньор в състезания за Световната купа, и се съгласи да допринесе със своя експертен опит, като се завърна в Сърбия през август 2008 г. Той превърна националния отбор в петия по брой на вкараните голове отбор в европейските квалификации, запазвайки много силна защита. 
						 Сантрач обаче отбелязва, че отборът никога не е играл в условията на надморската височина на ЮАР, където от висока играчите ще слязат на много ниска надморска височина. Положителното е, че Сърбия няма нито един играч с травма след квалификациите, за разлика от други отбори. 
						За 11-и път сръбският отбор се състезава за Световната купа; ФИФА и УЕФА признават Сърбия за наследник на държавите "Сърбия и Черна гора" и "Югославия". 
						 През 2006 г. в Германия отборът не спечели нито една точка и допусна много голове. Разгромът му бе още по-труден за преглъщане, защото страната се класира първа на квалификациите, пред Испания. 
						Този път шансът Сърбия да си върне славата се възлага на такива звезди, като Деян Станкович (Интер), Никола Жигич (Бърмингам Сити), Неманя Видич (Манчестър Юнайтед), Владимир Стойкович (Уигъм) и Ивица Драгутинович (Севиля). 
						Видич е звездата на отбора, смятан от мнозина за един от най-добрите "стопери" в европейския футбол. Той е толкова популярен, че привържениците на "Манчестър Юнайтед" са измислили песен за него. 
						Сред по-младите обещаващи играчи са защитникът на "Борусия Дортмунд" Невен Суботич, 22 годишен, роден в Баня Лука. Суботич бе искан от националните отбори на САЩ, БиХ и Сърбия. 
						Също толкова обещаващ е вратарят Владимир Стойкович, който ще се изправи срещу съотборника си от "Уигъм" Ричард Кингсън в мача с Гана. 
						"Разбира се, всички се надяват, че ще преминем във втория кръг, но трябва и да сме реалисти," каза за SETimes Олгица Николич, спортна журналистка от всекидневника "Данас". 
						"Мачът срещу Гана вероятно ще е решаващ, а този отбор е по-слаб "на хартия" заради отсъствието на [Майкъл] Есиен и травмата на [Съли] Мунтари. Но африканските играчи са в цяла Европа и сега те са добавили тактически умения към природната си бързина и боравене с топката." 
						Нещо повече, треньорът на Гана Милован Райевац познава сръбския футбол в душата си, каза Николич. 
						"Сигурен съм, че ще преминем във втория кръг," каза горещият поддръжник Зоран Йович. "Имам вяра в Антич, както и във Видич и Станкович. Половината ни отбор играе в Англия и това си казва думата. Ако можем да направим добър мач срещу Гана и не подценим Австралия, сме в следващия кръг и тогава всичко е възможно." 
						"Германия 2006 няма да се случи пак, това е сигурно," каза той за SETimes.

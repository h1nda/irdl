Албания ще сложи край на организираната престъпност
20/03/2003
 
ТИРАНА, Албания -- Министър-председателят Фатос Нано обяви, че правителството ще сложи край на организираната престъпност и ще засили сигурността с оглед на операцията по разоръжаване на иракския режим. Късно във вторник (18 март) Нано призова своите министри да приемат мерки за поддържане на обществения ред, като вземат предвид, че участието на Тирана във водената от САЩ коалиция може да я направи цел на терористични атаки. Той добави, че властите ще активизират усилията си за изкореняване на организираната престъпност, считана за източник на финансиране на терористите. Началникът на Генералния щаб на армията, генерал Пелумб Казими, заяви че армията следи отблизо развитието на събитията в Ирак и има готовност да реагира в случай на извънредна ситуация. Албания е между 30-те страни, които се присъединиха към водената от САЩ антитерористична коалиция и е предложила логистична подкрепа. (AП, ATA, ATВ - 19/03/03)

Спорт и култура: Гърция победи Хърватия в квалификационен мач от Европейското първенство по баскетбол
					12/09/2007
					Попадение от три точки осигури победата на Гърция на "Мадрид Арена". Още от седмицата: нов филм за издирването на Караджич излезе на големия екран.
					 
						
Гръцките играчи се радват на победата си. [Гети Имиджис]
						
Гърция победи Хърватия, с 81:78 в Група E от квалификационния кръг на Европейското първенство по баскетбол на "Мадрид Арена" в гр. Мадрид в неделя (9 септември). Мачът завърши с победно попадение от 3 точки на Василис Спанулис от Гърция секунда преди последния съдийски сигнал. Испания и Русия оглавяват Група Е с по седем точки, а Гърция и Хърватия имат по шест точки. Израел и Португалия имат по пет. 
						*** 
						Двудневна конференция на министрите на културата от Югоизточна Европа бе открита в понеделник (10 септември) в хърватския град Задар. Четвъртото издание на срещата се провежда под надслова "Мост към споделеното бъдеще". Министрите ще обсъждат проекти за защита на културното наследство в Югоизточна Европа.
						*** 
						11-ият театрален фестивал "Сцена на кръстопът" бе открит в Пловдив, България, в понеделник (10 септември). Очаква се 13-дневното събитие, основано от министъра на културата Стефан Данаилов, да привлече над 100 актьори и музиканти. Програмата на фестивала включва 23 театрални представления, представяния на книги и теоретична конференция по българска драматургия.
						*** 
						"Ловна дружина", с участието на Ричард Гиър и Терънс Хауърд, излиза по екраните в петък (14 септември). Филмът, свободна интерпретация на истински случай, е разказ за трима журналисти, които пътуват до Босна и Херцеговина с цел да издирят обвиняемия във военни престъпления Радован Караджич. 
						*** 
						
Гръцкият режисьор Никос Панайотопулос и един от сценаристите Мишел Фе започнаха снимките на новия си филм "Атина-Истанбул" в неделя (9 септември) в театър "Аполон" в Атина. Филмът е разказ за един музикант, една жена и мъж на средна възраст, които пътуват заедно до Истанбул. Актьорският състав включва гръцките актьори Димитрис Пуликакос, Алексия Калцики и Лефтерис Вояцис. 
						*** 
						Камерният театрален фестивал "Ристо Шишков" в Струмица, Македония, се закрива в сряда (12 септември). Събитието предложи пиеси, поставени от театри от Македония, Черна гора, Гърция, Албания, България, Русия, както и една френско-хърватска копродукция. Около 40 местни и чужди актьори се състезават за наградата за най-добър актьор.
						*** 
						Седем пълнометражни филма на турския продуцент Зеки Демиркубуз ще бъдат излъчени този месец в нюйоркския киносалон "Уолтър Рийд" в рамките на поредица, един от домакините на която е Филмовото общество на центъра "Линкълн". Демиркубуз, който се очаква да присъства на проявата, бе избран, тъй като "заедно с Нури Билге Джейлан, Йесим Устаоглу и неколцина други той извърши революция в турското кино през последното десетилетие", казаха организаторите.
						
(Различни източници -- 05/09/07-12/09/07)

Представител на САЩ: „Бъдещето на Балканите е в евро-атлантическите институции” 
					23/06/2011
					При посещение в района на Западните Балкани представителят на Държавния департамент на САЩ Филип Гордън предупреди за нерешените проблеми, които спъват напредъка. 
					От Биляна Пекушич за Southeast European Times от Белград - 23.06.2011 г. 
 
					 
						
Помощник държавният секретар Филип Гордън отново подчерта подкрепата на САЩ за суверенитета и териториалната цялост на Косово. [Ройтерс]
						Два от най-големите проблеми на Балканите - отношенията между Сърбия и Косово и спрелите реформи в Босна и Херцеговина (БиХ) - бяха в центъра на вниманието при посещението миналата седмица на помощник държавния секретар на САЩ Филип Гордън в региона. 
						 В Белград той заяви пред сръбската национална телевизионна мрежа РТС, че ЕС не може да приеме нови членове, които имат неопределени или несъгласувани граници със съседни държави. 
						 Правителството добре разбира, че въпросът за признаването на границата с Косово е на дневен ред, но във вътрешен план, поради страхове от загуба на гласове на приближаващите парламентарни избори, то омаловажава този въпрос, заяви за SETimes политическият анализатор Душан Янич. 
						След среща на 15 юни между Гордън и сръбския външен министър Вук Йеремич Белград излезе с официално изявление, в което се посочва, че разговорите са подчертали факта, че двустранните отношения са били възстановени, и че Йеремич е информирал Гордън за искането на Сърбия за провеждане на международно наказателно разследване във връзка с обвиненията на Дик Марти за трафик на човешки органи в Косово. 
						 Йеремич заяви, че Сърбия не може да приеме едностранна декларация за независимост от част от нейната територия, защото, „ако не се отнесем сериозно към албанските сепаратисти, едностранната декларация за независимост от 17 февруари 2008 г. няма да е последната, на която ще станем свидетели.” 
						 В Прищина Гордън отново подчерта подкрепата на САЩ за суверенитета и териториалната цялост на Косово и за продължаващия диалог между Прищина и Белград, подчертавайки важността на обсъждането от двете страни на различията между тях. 
						„Нашата визия за този регион е Сърбия и Косово да се придвижат напред към интеграция в Европа. За да стане това, важно е двете страни да решат практически въпроси, които ще подобрят живота на гражданите, и точно затова се води този диалог”, заяви Гордън в Прищина, където се срещна с президента Атифете Яхяга и министър-председателя Хашим Тачи. 
						Гордън също посочи, че идеята за разделяне на Косово, която неотдавна беше пусната в обращение от сръбския заместник министър-председател Ивица Дачич, не е в интерес на никого и може да има отрицателни последствия за целия регион. Той определи идеята като „рецепта за катастрофа”. 
						Сърбия трябва да реши проблема за отношенията си с Косово, а Косово трябва да се съсредоточи върху борбата с корупцията и укрепването на демокрацията, заяви Гордън. 
						 Двамата с Тачи подписаха меморандум за разбирателство, който потвърждава ангажимента на правителството на САЩ - между другото - да подпомага институциите в осъществяването на реформи, свързани с икономическото развитие и децентрализацията. Помощта на САЩ за тази програма възлиза на 9,7 милиона долара. 
						При посещението си в Сараево Гордън заяви, че БиХ е постигнала значителен напредък в сравнение с 90-те години на 20-и век, но последните пет години не са били използвани в правилната посока и страната рискува да изостане от останалите държави в региона. 
						„Опасно е да се набляга на националистическата реторика…, правителствените институции и Дейтънското споразумение се оспорват и има опити за връщане назад на реформите, необходими за присъединяване към Европейския съюз и НАТО”, отбеляза той. 
						В допълнение Гордън подчерта, че всеки трябва да има желание за компромис, и призова властите на Република Сръбска да ”преразгледат своите действия и предизвикателствата, отправяни към рамката на Дейтънското споразумение, идващи от парламента на РС." 
						В Сараево той взе участие в конференция под надслов „Западните Балкани: напредък, стагнация или регрес”, организирана от Босненско-американската фондация и Центъра за трансатлантически отношения на САИС към Университета "Джон Хопкинс" във Вашингтон. 
						„Балканите са ключова част от Европа, исторически, географски и културно, и тяхното бъдеще е в евро-атлантическите институции. САЩ винаги ще подкрепят политиката на отворени врати за влизане в Европейския съюз и НАТО и ще сме винаги готови да подпомогнем държавите при преминаването им през тази врата”, заяви той. В Сараево Гордън се срещна с върховния представител за БиХ Валентин Инцко.

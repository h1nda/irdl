Ядрена електроцентрала в съседна държава предизвика дебат на високо равнище в Сърбия
					11/01/2011
					Министрите от правителството са в конфликт дали Сърбия да се присъедини към проекта „Белене” в България.
					От Игор Йованович за Southeast European Times от Белград – 11/01/11
 
					 
						
Строителната площадка на АЕЦ „Белене”. [Ройтерс]
						Поканата към Сърбия на българския премиер Бойко Борисов за сътрудничество с България в изграждането на АЕЦ „Белене” предизвика разгорещени дискусии в Белград. Признаци за постигането на консенсус няма и дебатът вече стигна до правителството. 
						Сърбия взе „принципно решение” да участва в изграждането на централата в съседна България, заяви в началото на декември пред белградските медии министърът на минното дело и енергетиката Петър Шкундрич, като определи инициативата като „важен регионален и европейски проект”. 
						Окончателното решение, посочи той, ще се основава на предложението на българското правителство и резултатите от проведените от Сърбия проучвания. 
						Белград ще вземе предвид степента на участието на Сърбия в проекта и средствата, с които разполага правителството за него, добави Шкундрич. 
						Министърът на околната среда и пространственото планиране Оливер Дулич обаче смята, че сръбското участие е лоша идея. Според него за страната ще бъде по-добре, ако насочи усилията си другаде. 
						„Сърбия трябва да търси начини да компенсира своя енергиен дефицит чрез възобновяеми енергийни източници, тъй като разполага с огромен потенциал за производство на енергия от биомаса и от водна енергия”, заяви Дулич. Той допълни, че министерството на околната среда ще се противопостави на използването на ядрена енергия, докато не бъдат изчерпани всички източници на възобновяема енергия. 
						Шкундрич обаче смята, че възобновяемите енергийни източници не могат да задоволят търсенето, което се очаква да се удвои през следващите 30 до 40 години. Той твърди, че Сърбия добива 62 % от енергията в ТЕЦ, захранвани с въглища, а запасите на страната от въглища ще бъдат изчерпани до 50 години. 
						Някои екологични организации също се противопоставят на включването на Сърбия в проекта „Белене”. 
						Центърът за околна среда и устойчиво развитие проведе през декември митинги в знак на протест срещу потенциалното участие на Белград. 
						 Представителят на организацията Звездан Калмар каза за SETimes, че Сърбия не трябва да участва в „Белене” поради „съображения, свързани с околната среда, икономиката и безопасността”. 
						 „Ядрената централа се изгражда върху много нестабилен терен [земетръсна зона] и има причини за загриженост във връзка с нейното въздействие върху околната среда”, твърди Калмар. 
						АЕЦ „Белене" ще бъде с капацитет 1060 MW и ще бъде изградена в Северна България, близо до р. Дунав, от руската фирма „Атомстройекспорт”. Разходите за проекта се изчисляват на 7 до 9 млрд. евро.

Коалицията ДПС-НС заплаши Тадич с импичмънт във връзка със ССА
					14/04/2008
					 
						БЕЛГРАД, Сърбия -- Управляващата коалиция Демократическа партия-Нова Сърбия (ДПС-НС) заплаши да внесе искане за отстраняване от поста на президента Борис Тадич, ако той подпише Споразумението за стабилизация и асоцииране (ССА) с ЕС, предупреди в неделя (13 април) оттеглящият се лидер на НС и министър на инфраструктурата Велимир Илич. "Ние съветваме президента Тадич и неговите съмишленици да не си играят със Сърбия и да не подписват нищо, защото с това ще си създадат голям проблем", каза той. Илич, който е близък съюзник на лидера на ДПС и министър-председател Воислав Кощуница, отново подчерта, че подписването на ССА е равнозначно на признаване на независимостта на Косово. 
						Съгласно неотдавнашна поправка в закона за президентството една трета от депутатите могат да предложат обсъждане в парламента на процедура по импичмънт, ако са уверени, че президентът е нарушил конституцията. По-нататък процесът продължава в конституционния съд и после отново се връща в парламента. В петък вестник "Вечерне Новости" съобщи, че Тадич може да се позове на Виенската конвенция, която му дава право да подписва международни споразумения, каквото е и ССА. (Б92, Танюг, Бета - 13/04/08; Вечерне Новости - 11/04/08)

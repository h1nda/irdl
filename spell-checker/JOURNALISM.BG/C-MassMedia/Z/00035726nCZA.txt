Македонските мюсюлмани призовават за единство
					20/08/2010
					Въпреки напрежението в мюсюлманската общност много вярващи споделят, че искат да прекарат месеца рамазан в мир и спокойствие.
					От Мишко Талески за Southeast European Times от Скопие
 
					 
						
Джамията „Иса Бей” в Скопие. [Томислав Георгиев/SETimes]
						Мюсюлманите в Македония спазват рамазан, деветия и най-свещен месец от лунния календар, с пост и молитви и като показват солидарност и милосърдие. 
						Празничният дух се усеща по тротоари и пазари, а сладкарниците и месарските магазини са пълни с купувачи, пазаруващи за празника. 
						Според мюсюлманите тук рамазан е период, когато вратата към небето се отваря, а вратата към ада се затваря. Всички са насърчавани да наблягат на духовните неща и да избягват нечистите помисли, тривиалните и неприлични разговори, а също и насилието. Особено се насърчава показването на уважение към възрастните хора и това символично се изразява чрез целуване на ръка. 
						Почти 30 % от 2,1-милионното население на Македония са мюсюлмани, като мнозинството от тях са албанци и турци, въпреки че значителен брой македонци и роми също изповядват тази вяра. 
						Премиерът Никола Груевски и президентът Георге Иванов се обърнаха към мюсюлманската общност на 11 август, първият ден от свещения месец, и отново потвърдиха следваната от Македония политика на междуетническо и междурелигиозно съжителство. 
						"От зори до здрач... нека тези дни на пост да увеличат милосърдието, любовта и добрите дела във вашите семейства, към вашите съседи, приятели и сънародници, но също и към бедните, болните и бедстващите”, каза Груевски. 
						"Това са ценностите на човечеството и цивилизацията, за които Македония и нашето общество са получили признание..., ценности, които трябва да защитаваме, пазим и насърчаваме”, добави той. 
						След едномесечния пост по случай рамазан следва Рамазан байрам, който продължава три дни и е един от най-големите празници в ислямския свят. Първият ден на Рамазан байрам – 9 септември – е официален празник в Македония. Според възприетата практика след обявяването на този ден за празник преди няколко години министър-председателят посещава джамия и поздравява мюсюлманите. 
						През тази година обаче духът на солидарността и толерантността донякъде беше помрачен. През последните няколко месеца в Ислямската религиозна общност (ИРО) в Македония започна процес на разцепление между умереното мнозинство и новопоявилото се уахабитско крило. 
						Последните успяха да установят контрол върху няколко джамии, въпреки че ИРО наложи забрана на техния лидер Рамадан Рамадани и му забрани да организира молитви. 
						"Моля се Бог да ни позволи да прекараме месец рамазан в поклонение, за да засилим благотворителността, да се покаем за греховете си, да победим разединението и споровете и да засилим единството на исляма и ислямската религиозна общност”, каза лидерът на ИРО Сюлейман Реджепи в своето послание по случай рамазан. 
						Той допълни, че ИРО е вършила добра работа в миналото и ще продължи по същия път „въпреки хората, които искат да попречат на нейното развитие. Съществуването и укрепването на [ИРО] е възможно само ако се зачитат нейните правила и вътрешен ред”. 
						Въпреки наложената му забрана Рамадани продължава да организира молитви в джамията „Иса бей” в Скопие и предлага храна в района на джамията. 
						"Неговата цел е да спечели вярващи. Апелирам към тях да не се поддават на тези манипулации срещу чиния супа”, каза мюфтията на Скопие Ибрахим Шабани. 
						Разпространението на радикалния ислям накара Реджепи да потърси закрилата на полицията и да поиска среща с американския посланик Филип Рийкър. 
						„Това не е в духа на исляма. Това е последното нещо, от което се нуждаем сега, когато започва месецът рамазан. Вместо единство виждаме разкол. Това няма да донесе добро на никого”, каза разочарован вярващ мюсюлманин за SETimes.

Българското правителство оцеля след гласуването на вот на недоверие
30/05/2003
Правителството на премиера Симеон Сакскобургготски спечели уважение в чужбина, но е подложено на критики в страната. В четвъртък то оцеля след гласуване на вот на недоверие, който бе внесен след неуспешните опити да се приватизират двете най-големи компании в България.
(АП, Ройтерс, БТА, БНН, Новините, Медиапул, Дневник, РФЕ/РЛ - 29/05/03)
 
 
Българският парламент отхвърли след гласуване в четвъртък (29 май) вота на недоверие, внесен от дясноцентристката опозиционна коалиция. Това бе четвъртият вот на недоверие, пред който бе изправено правителството на премиера Симеон Сакскобургготски след встъпването му в длъжност през юни 2001 г. и първият такъв, насочен лично срещу него. Вотът на недоверие бе подкрепен от лявата опозиция, която заявява, че може да внесе скоро нов вот.
Вотът бе отхвърлен със 129 на 104 гласа и три въздържали се, при 236 присъствали депутати в 240-местния парламент на България. Представителите на управляващото Национално Движение "Симеон Втори" (НДСВ) и на младшия му партньор Движение за права и свободи единодушно гласуваха "против". Дясноцентристката коалиция, ръководена от Съюза на демократичните сили, и Коалиция за България, начело с Българската социалистическа партия, гласуваха в подкрепа на вота. "За" гласуваха осем от десетте депутати на Национален идеал за единство, който бе създаден наскоро от отцепила се от НДСВ група.
"След този вот ние сме окуражени да продължим изпълнението на правителствената програма", каза Сакскобургготски.
По време на почти двегодишното управление на правителството България получи покана за членство в НАТО през 2004 г., а януари 2007 г. бе определен като дата за влизане в ЕС. Кабинетът, който се състои от реформатори, получили образование на запад, намали външния дълг на страната и продължи реформите. Правителството обаче не успя да приватизира двете най-големи компании в страната -- тютюневия монополист Булгартабак и телекомуникационната компания БТК.
Въпреки че правителството спечели уважение в чужбина, много българи смятат, че то не е могло да изпълни предизборните си обещания, в това число и за повишаване на жизнения стандарт.
Безработицата спадна от 18 на 15% през последните две години, а средната месечна заплата нарасна от 113 на 169 долара. Въпреки това, проучванията на общественото мнение след 2001 г. показват, че общественото доверие е спаднало значително.

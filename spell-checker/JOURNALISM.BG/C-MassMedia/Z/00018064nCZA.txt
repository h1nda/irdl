Заместник-командващият на ЕУКОМ посети Сърбия 
					29/03/2006
					Генерал Чарлз Уолд, заместник-командващ на Европейското командване на САЩ, бе на посещение в Белград във вторник, чиято цел е засилване на военното сътрудничество между Съединените щати и Сърбия и Черна гора. 
					(AП, Посолство на САЩ в Белград, Танюг, Синхуа, Стратфор, Макфакс, Уошингтън Поуст - 28/03/06; AП, AФП, ЮПИ - 27/03/06)
 
					 
						
Генерал Чарлз Уолд от Военновъздушните сили на САЩ, заместник-командващ на Европейското командване на САЩ (ЕУКОМ), посети Белград във вторник (28 март). [Гети Имиджис]
						Генерал Чарлз Уолд от Военновъздушните сили на САЩ, заместник-командващ на Европейското командване на САЩ (ЕУКОМ), посети Белград във вторник (28 март), за да обсъди със сръбски представители пътищата за засилване на военното сътрудничество между Сърбия и Черна гора и Съединените щати. 
						Уолд, който е първият американски генерал с четири звезди, който посещава Сърбия от шест години насам, се срещна с министъра на отбраната на Сърбия и Черна гора Зоран Станкович и с началника на Генералния щаб, генерал Любиша Йокич. 
						"В срещите бе посочено, че е важно да се подобрят връзките със Сърбия и Черна гора и да се установи диалог на високо равнище с министерството на отбраната на Сърбия и Черна гора относно статута и бъдещето на нашите двустранни военни връзки," заяви посолството на САЩ в Белград в своя декларация от вторник. 
						След разговорите с Уолд Станкович каза, че двамата са се договорили за процеса на подписване на четири двустранни военни споразумения. Първото, което вероятно ще бъде сключено в близко бъдеще, ще включва мерки за засилване на сътрудничеството в предотвратяването на разпространението на оръжия за масово унищожение и насърчаване на връзките в областта на отбраната и военния сектор. Бе съобщено, че вече е започнала подготовката за останалите три споразумения. 
						"Посещението на генерал Уолд е възможност да го запознаем с нашата дейност и допълнително да обогатим нашето разширяващо се сътрудничество," каза Станкович пред репортери след срещата. 
						Реорганизацията на Армията на Сърбия и Черна гора и кандидатурата на страната за евроатлантическа интеграция бяха сред обсъжданите въпроси, съобщават медиите. 
						Уолд, който е заместник-командващ на Европейското командване на САЩ от декември 2002 г., "използва посещението си, за да насърчи политическата и военна подкрепа за процеса на реформи в отбраната и да подчертае, че е важно да се сключи споразумение за сътрудничество в сферата на сигурността, което е от основно значение, за да продължи напредъкът в изграждането на нашите двустранни военни връзки," се казва в декларацията на посолството на САЩ. 
						Сърбия и Черна гора иска да бъде приета в програмата на НАТО "Партньорство за мир". Алиансът обаче ясно посочи, че това зависи от пълното сътрудничество на Белград с Международния наказателен съд за бивша Югославия (МНСБЮ), включително арестуването и предаването на всички обвиняеми във военни престъпления. 
						През последните месеци Белград се намира под увеличаващ се международен натиск да залови и екстрадира в Хага един от най-издирваните обвиняеми, бившия босненски сръбски военен командир Ратко Младич, който се укрива вече десет години и за когото се смята, че се крие в Сърбия. 
						В доклад, изготвен от сръбската агенция за военно разузнаване и представен на сръбското правителство през януари, се признава, че около 50 служители от разузнаването и армията са участвали в мрежа, която е помагала на беглеца да се укрива от правосъдието. Младич е обвинен в геноцид във връзка с масовото убийство на около 8000 боснески мюсюлмани -- мъже и момчета -- в Сребреница през 1995 г. 
						"Тези факти може да доведат до съдебно преследване на някои лица, които са имали контакти със заподозрени във военни престъпления," е казал Станкович, цитиран в репортаж на Уошингтън Поуст. "Тези лица бяха отстранени от постовете им само преди няколко месеца. Това означава, че едва сега успяваме да създадем условия за по-ефективна и ангажирана работа" във връзка с арестуването на беглеца. 
						ЕС предупреди, че може да преустанови преговорите по Споразумението за стабилизация и асоцииране с Белград, ако Младич не бъде предаден до 5 април. 
						По време на посещението си в Белград Уолд "подчерта политическото значение на пълното сътрудничество на Белград" с МНСБЮ, съобщи посолството на САЩ.

Делова хроника
					13/01/2006
					Преглед на деловите и икономическите новини от Балканите след 6 януари.
					(Различни източници – 06/01/06 - 13/01/06)
 
					 
						
Дим се издига от топлоелектроцентрала в Букурещ. Румънският икономически министър Кодрут Серес поиска от държавния прокурор в сряда (11 януари) да разгледа правния статут на договорите на Букурещ за внос на руски природен газ в светлината на новото споразумение между Москва и Украйна, предизвикало спорове. [AФП]
						
Сръбската енергийна компания ЕПС поиска разрешение от държавния енергиен регулатор за ново повишение на цените. Според изпълнителния директор на компанията Владимир Джорджевич ЕПС иска да повиши цената от 0,034 евро на 0,045 евро за квтч. ЕПС обосновава искането си с нуждите от развитие на дейността. 
						*** 
						От чешката енергийна компания ЧЕЗ обявиха, че са готови да влязат в преговори за придобиването на българската топлоелектроцентрала във Варна, в случай че избраният кандидат-купувач, руската компания РАО ЕЕС, оттегли предложението си. ЧЕЗ се нареди на второ място в конкурса, спечелен от РАО ЕЕС през юни 2005 г. Руската компания впоследствие се отказа от споразумението, което предвижда плащания към България в размер на повече от 390 млн. евро, както и увеличаване на капитала на варненската ТЕЦ със 189 млн. евро. 
						*** 
						
Tурският застрахователно-спестовен фонд отново пусна в ход процедура за приватизацията за ежедневника &lt;I&gt;Стар&lt;/I&gt;, който бе поставен под държавен надзор след конфискуването му от фалиралата фамилия Узан. Нов търг за вестника е насрочен за 25 януари. Предишният търг през октомври 2005 г. пропадна поради липса на инвеститорски интерес. 
						*** 
						Европейската комисия отпуска безвъзмездна помощ на България в размер на 133 млн. евро за седем инфраструктурни проекта -- пет в сектора на околната среда и два в транспортния сектор -- в рамките на програмата ИСПА. Средствата, одобрени в комплект от меморандуми, подписани от двете страни на 11 януари, трябва да бъдат усвоени през следващите три години. 
						*** 
						
Aлбания обяви, че идната седмица ще открие международен търг за подбор на консултант за приватизацията на "Албтелеком". Миналия месец правителството анулира съществуващото споразумение, подписано от бившия кабинет, съгласно което 76 % от "Албтелеком" е трябвало да бъдат закупени от турския консорциум "Тюрк Телеком - Чалък Енержи". 
						***
						
Външнотърговският дефицит на Босна и Херцеговина (БиХ) е възлязъл на 3,72 милиарда евро през 2005 г., според предварителни данни на Агенцията за насърчаване на чуждите инвестиции в БиХ. Миналата година износът е достигнал 1,95 милиарда евро, а вносът - рекордните 5,67 милиарда. Основни търговски партньори на БиХ са били Хърватия, Сърбия и Черна гора, Словения и Италия.

Румънската лея изгуби четири нули
					04/07/2005
					Румънската лея стана 10000 пъти по-силна на 1 юли. Официални представители казаха, че повторната деноминация отбелязва края на инфлационния цикъл и ще спомогне да се улесни пътят към приемане на еврото.
					От Разван Амариеи за Southeast European Times от Букурещ – 04/07/05
 
					 
						
Румънският президент Траян Бъсеску показва банкноти от новата румънска лея в петък (1 юли) по време на церемония по въвеждането й в Букурещ. [АФП]
						От 1 юли румънците носят два вида валута в портфейлите си: сегашната румънска лея (ROL) и нейната наследничка, наречена "тежка лея" (RON). Една RON е равна на 10000 ROL и ще замени старата валута до края на 2006 г. 
						"Новата валута отбелязва края на инфлационния цикъл и началото на епоха на по-стабилни цени, улеснява приемането на еврото, което се надяваме да стане през 2012-2014 г., и спомага за разбирането на монетарните ценности," каза на пресконференция Мугур Изъреску, управител на Румънската национална банка (РНБ). 
						Въведена бе и нова купюра -- банкнота от 500 RON, равна на около 166 долара. Монетата "бан", на която се дели леята, е върната в обращение. Банкнотите RON имат същите размери като еврото и официални представители се надяват, че те ще улеснят въвеждането на тази валута след приемането на Румъния в съюза. 
						Промяната е свързана с редица предизвикателства за банковата система на Румъния. Финансовите институции трябваше да инвестират в нов софтуер, да закупят нови банкнотоброячни машини и да сменят някои компоненти на банкоматите. Дан Паскариу, президент на "Ейч Ви Би Румъния", е недоволен от 18-месечния период, през който двете валути ще бъдат в обращение заедно. Той е "твърде дълъг и ще направи задачата ни по-трудна," каза той. 
						Други, като президентът на "Райфайзен банк Румъния" Стивън ван Гронинген, казват, че разходите за банките ще са по-високи от предвидените от РНБ. 
						В крайна сметка обаче най-засегнати са обикновените хора. Много от тях трябва да се научат да се справят с превръщането на цени и заплати от старата в новата валута. "Още не съм свикнала с новите пари. Вероятно ще използвам старата валута, когато говоря за цени, доста дълго след 1 юли," казва Елена Поп, пенсионирана секретарка на 65 години. 
						Други се питат какъв ще е психологическият ефект от изчезналите нули. "Като видя, че нещо струва 100 RON, веднага си казвам, че е много евтино, но после се сещам, че на практика това са 1000000 ROL -- 10 % от месечната ми заплата," обяснява водопроводчикът Тудор Туркулет, на 36 г. 
						Объркването е особено ясно изразено в селските райони. Някои селяни смятат, че всичко ще бъде по-евтино след деноминацията, докато други се страхуват, че ще им разрешат да обменят само малка сума от старата валута в новата. "Спомням си, че през 1952 г. хората горяха торби с пари в печките, защото банките отказваха да обменят големи суми," спомня си Думитру Балус, селянин от Източна Румъния на 83 г., за последната деноминация. 
						Според експертите има и реални рискове, свързани със смяната на валутата. Търговците на дребно могат да използват смяната като претекст за повишаване на цените, казват те, като цитират случилото се в Западна Европа след въвеждането на еврото. 
						Официални представители обаче отхвърлят тази възможност. "Забелязахме, че цените наистина са закръглени, но в много случаи това ги е направило по-ниски от преди", каза Изъреску.

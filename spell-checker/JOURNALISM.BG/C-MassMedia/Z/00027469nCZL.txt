Тихич и Чович се срещнаха, за да сближат позициите си преди срещата на коалицията в БиХ
					20/08/2008
					 
						МОСТАР, Босна и Херцеговина (БиХ) -- Председателят на основната партия на бошнаците, Партията на демократичното действие (ПДА), и председателят на основната хърватска партия, Хърватския демократичен съюз (ХДС) - Сюлейман Тихич и Драган Чович - се срещнаха във вторник (19 август) в Мостар. Те се опитват да сближат позициите си преди срещата в събота на лидерите на шестте партии от управляващата коалиция на държавно ниво. Тихич и Чович се съгласиха, че във връзка с конституционната реформа не могат да бъдат очаквани конкретни стъпки преди март 2009 г. "Всички сме съгласни, че конституцията се нуждае от промяна, но всички ние имаме различни виждания за това," заяви Тихич пред репортери след срещата. Той обвини също премиера на Република Сръбска Милорад Додик, че е основната пречка за промените в конституцията, и отново подчерта, че ПДА споделя позицията, че БиХ трябва да се превърне в група от децентрализирани многоетнически региони. Чович добави, че без нова конституционна уредба БиХ няма да постигне нито политическа, нито икономическа стабилност, нито ще отбележи напредък в стремежа си за присъединяване към ЕС. (Топвиести, 24 Сата, Дневни Аваз, Независне Новине - 19/08/08)

Наука и технологии: Център за позитронно-емисионна томография ще подобри диагностиката в Македония
					23/07/2007
					Здравният министър Имер Селмани потвъри плановете на Македония за изграждане на център за диагностика с ПЕТ. Още новини от областта на науката и технологиите от седмицата: в България бе открит център за аерокосмическо наблюдение; Хърватия и Израел ще учредят съвместен научен фонд.
					 
						
В Македония ще се проведе конкурс за доставка на оборудването за първия център за позитронно-емисионна томография (ПЕТ). [Архив]
						Първият в Македония център за позитронно-емисионна томография (ПЕТ) ще бъде изграден в Института по патофизиология и ядрена медицина в Скопие, каза здравният министър Имер Селмани. Изграждането на центъра ще струва около 4 млн. евро и се очаква да той заработи след около две години. Правителството ще обяви конкурс за доставка на оборудването през идните месеци. Позитронно-емисионните томографи подобряват диагностиката и терапията в областта на онкологията, кардиологията, хематологията и неврологията. 
						*** 
						Изграждането на нов Иновационен център в Близкоизточния университет в северната турска част на Кипър започна официално миналата седмица по нов проект на местните власти и "Ай Би Ем Турция". Според университета амбициозната инициатива предвижда инсталиране в центъра на най-бързите суперкомпютри в по-широкия регион на Близкия Изток, Източна Европа, Централна Азия и Северна Африка. Центърът ще се занимава основно с изследване на климата, симулиране на заметресения, медицина, фармацевтика, нанотехнология и генни технологии. 
						*** 
						Първият в България център за аерокосмическо наблюдение бе открит в централата на Национална служба "Гражданска защита" в София на 16 юли. Центърът, който се смята за най-модерното съоръжение от този род на Балканите, бе изграден по проект на Министерството на държавната политика при бедствия и аварии. Той има за цел да подкрепя процесите на прогнозиране, ранно предупреждение и мониторинг на природни бедствия и катастрофи и да способства за контрола в реално време и управлението на кризи във и извън България. 
						*** 
						
						Хърватия и Израел подписаха декларация за учредяване на общ фонд за наука по време на посещението на хърватския министър на науката, образованието и спорта Драган Приморац в Йерусалим миналата седмица. Бъдещият фонд се планира като част от текуща хърватско-израелска програма за сътрудничество в сектора на науката и ще подпомага съвместните инвестиции в областта на високите технологии и научните изследвания.
						*** 
						
						Гърция одобри на 17 юли нова национална рамкова програма за изследвания и технологии, насочена към превръщането на Гърция в междунардно конкурентоспособна икономика, базирана на знанието. Програмата предвижда усъвършенстване на сътрудничеството между университетите, научно-изследователските центрове и основните местни и международни организации, работещи в тази сфера, засилване на изследователските дейности чрез стимули за учени и новатори и популяризиране на ново, основано на технологиите предприемачество. 
						*** 
						Министерството на правосъдието на Босна и Херцеговина (БиХ) получи от USAID нов софтуер за обработка и проследяване на съдебни дела. Програмата позволява също и по-лесен достъп до бази данни, свързани с дела за тежки престъпления. 
						*** 
						"И Ай Си Юропетрол Кампъни" представи нова технология, която би могла да подобри разработването на петролни находища и производството на електроенергия в Албания. Технологията използва каталитични течности за разработването на петролни находища и производството на електроенергия. Премиерът Сали Бериша, който присъства на презентацията, покани представителите на "И Ай Си" да експериментират и приложат новата технология в страната.
						
						(Различни източници 16/07/07-23/07/07)

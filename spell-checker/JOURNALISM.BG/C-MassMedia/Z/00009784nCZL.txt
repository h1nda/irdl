Броят на телевизионните канали и радиостанции в Македония може да нарасне
10/02/2004
Македонският Съвет за радиоразпръскване възнамерява да обяви открит конкурс за няколко нови телевизионни канали и радиостанции.
От Мария Лазарова за Southeast European Times в Скопие - 10/02/04
 
 
Македонският Съвет за радиоразпръскване е подготвил предложение за провеждане на открит конкурс за четири национални телевизионни канала и десет местни радиостанции. Предложението ще бъде внесено в македонското правителство. Ако то бъде одобрено, конкурсът ще бъде обявен и заинтересовани участници ще могат да подадат тръжните си документи в рамките на 30 дни.
Предвижда се и конкурс, който цели да ревизира провалилата се концепция за "подялба на времето", въведена в скопски радиостанции. Междувременно ще бъдат обявени три местни телевизионни станции и пет концесии, които целят да решат проблемите около "подялбата на времето" между местните ефирни медии - три в Скопие и две в Гостивар.
"Причината за това решение е проявеният интерес при предишни конкурси и големият брой кандидати," казва председателят на Съвет за радиоразпръскване Георги Варошлия. " Това ще допринесе за стимулиране на плурализма и конкурентноспособността сред ефирните медии." Варошлия потвърди, че управлението на телекомуникациите е подготвило технически анализ на възможностите за нови честоти.
Около 100 000 семейства плащат доста повече за програмите от 65 кабелни телевизионни оператори в страната, което означава, че те се нуждаят от по-богат избор на източници на такива програми, каза Варошлия.
"Отдаването на нови концесии ще означава и "офанзива" срещу около 70 нелегални ефирни оператори в страната. Акцията цели да въведе ред в пространството на ефирните медии," добави той.
Премиерът Бранко Цървенковски подкрепи тази идея. "Лично аз смятам, че никой не бива да се страхува от конкуренцията. Пазарът ще покаже кой може да предложи най-качествен продукт. Ако има конкуренция в икономиката, защо тя да не се въведе и в медиите?"
Работната група по националните медии към Пакта за стабилност обаче се противопоставя на конкурсите за нови ефирни оператори, твърдейки, че това ще допринесе за допълнителен хаос при медийните честоти и ще застраши свободата на информация.
Групата по медиите излезе с изявление, в което се посочва, че "увеличавайки брой на съществуващи радио- и телевизионни станции, преди да се изпълнени някои предусловия, води директно към икономическата зависимост на много от тях от политически и други центрове на властта и пряко вреди на професионализма на журналистическия продукт и безпристрастната информация."
Идеята за нов конкурс предизвика силни реакции от притежателите на двете национални концесии, А1 и Сител. Те казаха, че няма технически възможности за увеличаване броя на телевизионните станции на национално равнище, както и че няма икономическа обосновка за такова решение.
"Рекламният пазар е твърде малък, за да поеме толкова много телевизионни станции. Той няма да е достатъчен както за тях, така и за нас. Не мога да разбера как могат да се отдадат толкова много концесии. Ако няма икономически аргументи, тези ходове са вероятно политически мотивирани," заяви Дарко Петрушенски, директор на А1.
За Драгана Павлич-Латас, редактор в Сител, обявяването на нов конкурс представлява политическо посегателство върху най-мощната медийна среда. "Преди да се отдадат концесии, трябва да се анализират техническите възможности", заяви той.

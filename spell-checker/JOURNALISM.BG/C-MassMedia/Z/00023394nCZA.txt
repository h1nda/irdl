Официален американски представител заяви, че Пентагонът работи с Турция по проблема с ПКК
					31/07/2007
					Съединените щати работят в тясно сътрудничество с Турция за решаването на "сериозния проблем", който представляват екстремистите от Кюрдската работническа партия, базирани в Северен Ирак, заяви в понеделник официален американски представител.
					(Гардиън, Заман - 31/07/07; Ройтерс, АФП, Уошингтън Поуст, Стратфор, Ню Анатолиън - 30/07/07) 
 
					 
						
САЩ и Турция си сътрудничат по проблема с базите на Кюрдската работническа партия в Северен Ирак. [Гети Имиджис]
						Пентагонът съобщи в понеделник (30 юли), че работи в тясно сътрудничество с Анкара за решаването на проблема, свързан със сепаратистката Кюрдската работническа партия (ПКК), използваща бази в Северен Ирак като трамплин за терористични нападения в Турция. 
						"Признаваме, че ПКК е сериозен проблем, и работим в тясно сътрудничество както с правителството на Ирак, така и с правителството на Турция, за да го решим," заяви пред репортери американският заместник помощник-секретар по отбраната, отговарящ за въпросите от обществен интерес, Брайън Уитман. 
						Съставена предимно от турски кюрди, целта на ПКК е създаването на независима кюрдска държава, обхващаща части от Югоизточна Турция, Североизточен Ирак, Североизточна Сирия и Северозападен Иран. 
						През 1984 г. ПКК започна въоръжена кампания за самоуправление в доминирания от кюрди югоизточен район на Турция, продължила 15 години и причинила смъртта на повече от 30 000 души. Смята се, че близо 4 000 бунтовници от ПКК са намерили убежище в Северен Ирак след края на кампанията през 1999 г. 
						Групата се смята за терористична организация от Турция, ЕС и Съединените щати. 
						През последните месеци се наблюдаваше зачестяване на атаките на кюрдските бунтовници в Турция, което доведе до засилване на военното присъствие по протежение на границата с Ирак, като се смята, че в момента в района са разположени 250 000 военнослужещи. Ескалацията на насилието предизвика призиви за военно нахлуване в Ирак за разправа с партизаните. 
						Към края на миналия месец турският външен министър Абдула Гюл каза, че са изготвени подробни планове за трансгранична операция в Ирак и че Турция ще вземе нещата в свои ръце, ако въоръжените сили на САЩ или Ирак не се справят с бунтовниците. 
						"Военните планове са изготвени до най-малките подробности," е казал министърът, цитиран от "Ройтерс", за турския вестник "Радикал" в интервю от 29 юни. "Правителството е запознато с тези планове и е съгласно с тях." 
						Независимо от призивите на американски официални представители към Анкара да се въздържа от подобни стъпки, само два дни преди парламентарните избори на 22 юли в Турция премиерът Реджеп Тайип Ердоган заплаши с трансгранична операция срещу кюрдите в Ирак. 
						Анализатори от "Стратфор", частна агенция за стратегически изследвания в сферата на сигурността, предположиха в понеделник, че Партията на справедливостта и развитието (ПСР) на Ердоган вероятно няма да одобри подобна операция преди президентските избори в страната, които трябва да се проведат следващия месец. Очаква се Гюл да се кандидатира за поста. Ако той спечели, казват от "Стратфор", "ПСР ще има още по-силна мотивация да преследва ПКК, за да неутрализира евентуалните враждебни реакции".

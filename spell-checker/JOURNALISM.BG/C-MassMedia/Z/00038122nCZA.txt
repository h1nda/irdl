Медийни работници реагират срещу мерките за икономии
					11/04/2011
					Гръцките журналисти и служители в медиите напуснаха своите работни места в продължение на няколко дни миналата седмица.
					От Елизабет Марагула за Southeast European Times от Атина – 11/04/11
 
					 
						
Гръцки журналисти протестират срещу намаляването на заплатите. [Ройтерс]
						Профсъюзите на журналистите организираха две последователни 48-часови стачки, които завършиха в 6 ч. в понеделник (11 април), оставяйки гръцкото общество в национално информационно затъмнение. 
						Съюзът на атинските всекидневници (ЕСИЕА) публикува бележка на своята интернет страница, като призова работодателите да подпишат колективни трудови договори, които според сведенията не са актуализирани от 2009 г., да спрат съкращенията и намаленията на заплатите и да гарантират правата на служителите. 
						Стачката се провежда в момент, когато гърците изпитват несигурност не само за това, което ги очаква през следващите месеци, но и в ежедневния си живот. 
						При вълната от стачки през миналата година гърците разчитат почти единствено на новините, за да бъдат информирани за спирания на транспорта и други обществени услуги и за затворени райони в централната част на градовете. 
						Новините от местните и националните медии спряха напълно в четвъртък. Засегнати бяха вестници, уебсайтове, електронни медии и агенции. 
						„Четири дни информационно затъмнение! Това е немислимо, особено в страна с постоянни стачки: ще стачкува ли общественият транспорт; ще стачкуват ли такситата; ще стачкуват ли лекарите и болниците?”, каза гръцка бизнесдама за SETimes. 
						„Те [журналистите/медийните служители] стават причина по-голямата част от хората да останат напълно изолирани. Тъй като те съществуват, за да информират обществеността, това е израз на безотговорност и небрежност от тяхна страна”, добави тя. 
						В петък журналисти и медийни служители излязоха по улиците в центъра на Атина, за да привлекат вниманието към сериозните трудности, с които се сблъскват вследствие на въведените от правителството строги мерки за икономии. 
						„Що се отнася до стачката, тя е едно от малкото средства, с които служителите разполагат, за да спрат временно работния процес и да поискат от своите работодатели да чуят техните искания за спиране на съкращенията и подписване на договори”, каза за SETimes журналист от гръцкия вестник „Катимерини”. 
						През май миналата година гръцкото социалистическо правителство въведе строги мерки за икономии – предвиждащи строги реформи в областта на труда – като средство за намаляване на разходите и повишаване на конкурентоспособността в рамките на споразумението за получаване на пакет от спасителен заем от ЕС и МВФ в размер на 110 млрд. евро за срок от три години. 
						Заплатите и пенсиите бяха намалени. В повечето сектори, особено в медиите, имаше масови съкращения. Индивидуалните договори, за разлика от колективните, по същество поставят предприятията в по-силна позиция при воденето на преговори с техните служители. 
						„Служителите искат да подпишат колективен трудов договор с работодателите дори и без повишение, докато работодателите искат да подпишат договор с 15 % намаление, с което служителите не са съгласни. Заради новите мерки работодателите по-скоро биха подписали индивидуални договори със служителите, за да могат да постигнат намаляване на заплатите”, обясни журналистът от „Катимерини”. 
						„В момента медиите, върху които пада цялото внимание, страдат от тази ситуация. Много работодатели и издатели съкращават персонала; те искат и настояват заплатите да бъдат намалени – затова беше организирана стачката”, каза за SETimes Танасис Адамопулос, главен редактор на гръцкия икономически вестник „Нафтемборики”. 
						Междувременно безработицата продължава да расте – като през последното тримесечие на 2010 г. по данни на Статистическата служба на Гърция тя е достигнала 14,2 %, в сравнение с 10,3 % през същото тримесечие на 2009 г. 
						„Състоянието на пресата вече е много тежко – много хора остават без работа, а някои вестници, телевизионни канали и т.н. вероятно ще бъдат закрити”, отбелязва журналистът. 
						„Поради икономическата криза в Гърция всички журналисти са заплашени от тази ситуация”, каза за SETimes
						 Хрис Трикукис, заместник-секретар на базираната в Атина Международна асоциация на европейските журналисти. „Вече няма толкова много работни места. Много вестници се закриват. В телевизиите има голям проблем... Това е по-скоро вид солидарност към всички тези хора.” 
						Поради факта обаче, че много гърци останаха „на тъмно” в продължение на четири дни, той не е съгласен, че стачката е правилното действие. 
						„Журналистът трябва да служи на обществото и да осигурява новини всеки ден. Това е моето мнение”, заяви Трикукис.

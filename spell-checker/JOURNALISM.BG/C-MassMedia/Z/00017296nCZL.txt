МНСБЮ твърди, че Младич е в Сърбия; Дел Понте се срещна със Солана
					19/01/2006
					 
						ХАГА, Холандия -- Флорънс Хартман, говорителка на главния прокурор на трибунала на ООН за военни престъпления Карла дел Понте, отново заяви в сряда (18 януари), че издирваният Ратко Младич е в Сърбия. На пресконференция в Хага Хартман съобщи, че Дел Понте ще се срещне в четвъртък в Брюксел с върховния представител на ЕС по въпросите на сигурността Хавиер Солана и с представители на НАТО, за да обсъди с тях сътрудничеството на Сърбия с трибунала. Няколко водещи политици в Белград наскоро предупредиха, че недостатъчното сътрудничество в сферата на военните престъпления може да се отрази на преговорите по Споразумението за стабилизация и асоцииране на Сърбия и Черна гора с ЕС.
						Други новини -- Прокурорът от МНСБЮ Марк Хармон каза в сряда, че прехвърлянето на Милан Лукич в Хага може да се очаква през февруари. Бившият командир на военизирани отряди на босненските сърби очаква да бъде екстрадиран от Аржентина, където бе арестуван през август.
						Също в сряда Русия съобщи, че ще предостави гаранции за временното освобождаване от трибунала в Хага на Слободан Милошевич, за да може да замине на лечение в Москва. Официален представител съобщи, че Русия гарантира личната сигурност на Милошевич и завръщането му в Хага в срока, определен от трибунала. Съдът трябва да разгледа молбата. (Независне новине, Данас - 19/01/06; Танюг, Бета Моснюз, Фена - 18/01/06)

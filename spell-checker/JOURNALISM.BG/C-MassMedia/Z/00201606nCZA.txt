Съдът: „Холандия е отговорна за три смъртни случая в Сребреница”
					06/07/2011
					Хагски съд призна холандската държава за отговорна за смъртта на трима босненски мюсюлмани по време на клането в Сребреница през 1995 г. 
					 (АФП, Би Би Си, АП, Ройтерс, Евронюз, Гласът на Америка, Ню Юръп, Синхуа, Инърситипрес, Радио Холандия, Танюг, Б92, РТРС - 05/07/11)
 
					 
						
Решението от вторник отмени предишно съдебно решение. [Ройтерс]
						Решението от вторник (5 юли) на апелативен съд в Хага беше приветствано от роднините на жертвите. Съдът постанови, че Холандия е отговорна за три смъртни случая по време на събитията в Сребреница през 1995 г. Холандските власти определиха решението като „неочаквано”. 
						Съдебното дело беше заведено през 2002 г. от преводача на холандския батальон, Хасан Нуханович, и семейството на електротехника Ризо Мустафич, който е бил убит, след като е бил предаден от мироопазващите части на сръбските сили. Нуханович е загубил в събитията баща си и брат си, които също били предадени на босненските сърби, след като потърсили убежище в базата на силите на ООН. 
						Ищците обвиниха холандската държава в престъпно нехайство, твърдейки, че властите са знаели какво ще се случи с босненските мюсюлмани, когато са им разпоредили да напуснат „безопасната зона”. 
						Холандците отговаряха за създадена от ООН „безопасна зона” в Сребреница, която беше превзета от босненските сърби през юли 1995 г. Холандия твърди, че нейните въоръжени сили са били изоставени от ООН, която не им е предоставила въздушна подкрепа. 
						Решението от вторник отмени предишно решение на съд от по-долна инстанция, който през 2008 г. заяви, че Холандия не може да бъде държана отговорна за смъртните случаи, тъй като нейните войски не са действали от името на своята държава, а са били по-скоро част операциите на ООН. 
						В последното решение се заявява, че холандците е трябвало да знаят какво ще се случи с тримата мъже и не е трябвало да ги гонят от базата. Въпреки че войските са били част от силите на ООН, те са се намирали под „ефективния контрол” на висши холандски военни и правителствени представители в Хага. Съдът постанови Холандия да заплати компенсация на роднините, но размерът й не беше съобщен засега. 
						Роднини на жертвите приветстваха решението, определяйки го като историческо, тъй като това е първият път, когато държава е подведена под отговорност за своите действия под егидата на ООН. 
						„Това решение е много добро нещо. То, разбира се, проправя пътя за обявяване на холандската държава за отговорна също и за това, което се случи в Сребреница, и за други жертви”, заяви за АФП Сабахета Фейзич от асоциацията „Майки от Сребреница”. 
						ООН заяви, че проучва съдебното решение. „Определено искаме да проучим цялостното решение в детайли… и това е, което правим в момента”, заяви за "Инърситипрес" говорителят на ООН Мартин Несирки. 
						Историческото решение идва броени дни преди 16-ата годишнина от падането на Сребреница през 1995 г., когато около 8 000 мъже и момчета мюсюлмани бяха избити от босненските сръбски сили, водени от военновременния им командир Ратко Младич. 
						Младич беше задържан през май тази година след над 15 години укриване от правосъдието. В момента той е подсъдим в Трибунала за военни престъпления в Хага по 11 обвинения, включително геноцид.

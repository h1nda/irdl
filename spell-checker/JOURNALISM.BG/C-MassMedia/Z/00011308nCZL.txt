Македонски войници се завърнаха от Ирак
29/06/2004
Вторият военен контингент се завърна в Македония след приключване на неговата мисия в Ирак. Министърът на отбраната Владо Бучковски приветства военнослужещите по време на церемония по-рано този месец.
От Валентин Нешовски за Southeast European Times в Скопие - 29/06/04
 
 
Македонският министър на отбраната Владо Бучковски (вдясно) приветства завръщащи се войници по време на церемония на 16 юни. [Томислав Георгиев]
Вторият контингент македонски войници, които участват в операция "Иракска свобода", се завърна в Македония по-рано този месец. Семействата, приятели и министър Владо Бучковски приветстваха групата, която бе посрещната с почести по време на специална церемония на 16 юни.
Войниците определиха ангажимента си в Ирак като "труден, но велик и важен опит".
"Всеки командир би желал да има такива хора до себе си. Техният професионализъм, саможертва, почтеност и любов към родината бяха пример за целия свят през последните шест месеца," заяви командирът на контингента.
Силите бяха ангажирани в сложни операции в иракския град Таджи. Първият контингент замина за Ирак миналия юни.
Според Бучковски специалната армейска част е показала на практика, че е готова да изпълни най-трудните задачи редом с други армии и членки на НАТО. "Няма да пожалим пари и време, за да инвестираме във вас, " заяви министърът на войниците по време на церемонията. "Вие сте представители на страната ни и новият имидж на македонската армия."
Според него мисията е разработила база, стимулираща партньорството, което Македония развива със САЩ и демократичния свят, придвижвайки се към желаното членство в НАТО.
"Чрез тази мисия и мисията в Афганистан македонските войници за специални операции дават своя принос към установяване на световен мир и към глобалната борба срещу терора, " каза Бучковски.
Третият контингент пристигна в Таджи на 9 юни.

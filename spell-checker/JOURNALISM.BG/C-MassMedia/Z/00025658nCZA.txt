Два милиона дръвчета ще бъдат посадени в Македония
					03/03/2008
					Артистът за мир на ЮНЕСКО Борис Траянов е предприел инициатива за залесяване на Македония, чиито горски фонд претърпя сериозни щети поради пожари.
					От Зоран Николовски за Southeast European Times в Скопие - 03/03/08 
 
					 
						
Около 35 000 хектара гори са изгорели в Македония през 2007 г. [Гети Имиджис]
						Македонският оперен певец Борис Траянов предприе инициатива за засаждане на 2 милиона дръвчета в планините на страната, по едно за всеки гражданин на Македония. Около 200 дръвчета бяха посадени по-рано тази година в Брезница, близо до Скопие, район, опустошен от голям горски пожар миналото лято. 
						 "Чувството да държиш пръст в ръцете си, докато засаждаш живот, е огромно удоволствие", заяви Траянов, Артист за мир на ЮНЕСКО. 
						 Той каза, че иска да види, че Македония отново е страната с най-много гори на Балканите съобразно нейната площ. По време на кампанията обществото ще дава пример как се справя с промените в климата, добави той. 
						Инициативата получава широка подкрепа, включително на правителството, ААМР, Европейската комисия (ЕК), Държавното предприятие за горите на Македония и Селскостопанския факултет, различни общини, държавни институции, медиите, агенции по маркетинг, компании и посолства. 
						Тя също получи подкрепа от повечето депутати от целия политически спектър. Траянов призовава депутатите да одобрят по-голям бюджет за залесяване и да обърнат повече внимание на опазването на околната среда. 
						Главното събитие на инициативата за залесяване ще се проведе под мотото "Денят на дървото - посейте бъдещето си" в 25 места на 12 март. Траянов е приканил обществеността да участва. 
						Пожари са опустошили около 35 000 хектара гори миналото лято. Коле Василевски, декан на Факултета по горско стопанство в Скопие заяви, че най-големите щети, причинени от горските пожари са нанесени на биоразнообразието. По негова оценка, възстановяването на екосистемите ще отнеме между 50 и 100 години.

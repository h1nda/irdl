СДИ помогна на албанската ДП да остане начело на държавата
					08/07/2009
					Четирите места, които Социалистическото движение за интеграция спечели на 28 юни, обърнаха везните в полза на управляващата Демократическа партия.
					От Йонилда Кочи за Southeast European Times от Тирана – 08/07/09
 
					 
						
Лидерът на Социалистическото движение за интеграция Илир Мета прие поканата на премиера Сали Бериша да се присъедини към него в правителствената коалиция. [Гети Имиджис]
						Управляващата Демократическа партия (ДП) отново ще оглави правителството, след като обедини силите си с малката лява коалиция Социалистическо движение за интеграция (СДИ). СДИ спечели четири решаващи места на парламентарните избори на 28 юни. 
						Постигнатото в събота (4 юли) споразумение беше одобрено от СДИ на извънредна партийна конференция във вторник. 
						"Имайки предвид икономическата криза, през която преминава страната, и оценявайки значението на политическата и институционалната стабилност... и с историческа и патриотична отговорност приемам поканата," заяви лидерът на СДИ Илир Мета след постигнатото споразумение. 
						Според предварителните резултати, заедно с местата на СДИ - прибавени към 70-те места на водената от ДП коалиция “Алианс за промени” - коалицията има повече от необходимите за сформиране на правителство 71 места. Опозиционната коалиция “Обединение за промени”, водена от Социалистическата партия на Еди Рама, спечели 65 места. 
						Министър-председателят Сали Бериша от ДП заяви, че новото правителство ще се нарича "правителство на интеграцията" и неговите усилия ще бъдат насочени към евро-атлантическата интеграция – приоритет на ДП и СДИ. 
						"Нека да бъдем реалисти, това е най-подходящият вариант за страната: да има стабилно, действащо и силно правителство, а също и солидна опозиция," заяви Бериша. 
						Коалиция със социалистите би довела до сформирането на твърде нестабилно правителство на страната, заяви Мета. Според местните медии той иска председателят на парламента, както и двама министри, да бъдат членове на СДИ. 
						Рама нарече споразумението "най-отвратителната сделка" през последните 18 години демокрация в Албания. 
						"Въпреки че усилията да бъдат преброени всички гласове за опозицията все още продължават, Илир Мета побърза да помогне на падналия премиер, запазвайки на власт "правителството на Гердец", както той самият го нарече преди шест дни," заяви Рама в събота. 
						Централната избирателна комисия (ЦИК) все още не е обявила официалните резултати. Поради няколко случая на конфликти официалните резултати може да се забавят. 
						Един от най-горещите дебати се разгаря в района на Фиер, където се извършва проверка на процеса на преброяване на гласовете. В понеделник СП заплаши да не признае крайните резултати, ако не бъде обявена за победител в региона. Предварителните резултати показват, че СП е спечелила девет места, следвана от ДП с шест.

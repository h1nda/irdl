Гладни стачки и протести в Тирана
					10/05/2010
					Лидерът на албанската Социалистическа партия Еди Рама изпълни обещанието си да изведе демонстрантите на улиците, ако правителството не отвори спорните урни.
					От Маньола Хала за Southeast European Times от Тирана – 10/05/10
 
					 
						
Поддръжници на Социалистическата партия провеждат протести от повече от седмица. [Маньола Хала/SETimes]
						От 30 април тълпи от привърженици на Социалистическата партия се събират всеки ден в 18 ч., за да подкрепят своите "герои". 
						Най-малко десет депутати и стотици активисти обявиха гладна стачка пред канцеларията на министър-председателя Сали Бериша. Позовавайки се на липса на прозрачност, те настояват да бъдат отворени урните от общите избори през юни 2009 г. 
						Това не само ще реши въпроса за резултатите, но ще помогне да се гарантира честността и прозрачността на бъдещите избори, твърдят протестиращите. 
						През деня палатките им се посещават от журналисти и някои поддръжници. С наближаването на вечерта обаче се събират тълпи и нивото на шума нараства. 
						Осигурено е присъствие на лекари, които посещават палатките и следят за състоянието на участниците в гладната стачка. Здравето на някои от гладуващите вече е изложено на риск. Лидерът на социалистите Еди Рама обеща, че също ще се присъедини към стачката, въпреки че не посочи кога ще направи това. 
						Според партията протестът ще помогне за демократизирането на Албания. Междувременно демократите на Бериша твърдят, че социалистите просто непрекъснато създават пречки, като това е за сметка на перспективите на Албания за интеграция в ЕС и обещаното либерализиране на визовия режим. 
						Депутатите от Социалистическата партия бойкотират парламента от изборите през юни 2009 г., като изискват повторно преброяване на гласовете. На практика кризата парализира правителството и лидерите на ЕС настояват за решение. 
						"Перспективите на Албания за членство в ЕС са заложени на карта", заяви по-рано през годината испанският посланик Мануел Монтобио де Баланс. Миналия четвъртък еврокомисарят по разширяването Щефан Фюле предупреди, че спорът излага на риск шансовете на страната да получи статут на държава, кандидатка за членство в ЕС. 
						Бериша заяви, че е готов да разговаря с Рама. Той предложи въпросът да бъде отнесен до Върховния съд или да бъде създадена парламентарна комисия, която да разследва изборите през юни. 
						Според премиера искането на социалистите за отваряне на урните е незаконно. "Във всяка свободна държава и в интерес на гражданите, дори на тези, които протестират, решенията на съда могат да бъдат променяни само с друго съдебно решение, а не с други инструменти", каза той. 
						Социалистите настояват, че това е абсурдно, като посочват, че правото на гражданите на прозрачност се гарантира от конституцията. Освен това, добавят те, идеята за създаване на парламентарна комисия вече беше предложена през март, но беше отхвърлена от демократите на Бериша. 
						"Отворете урните или си тръгвайте", призовават те Бериша. Парламентарното мнозинство е съставено от Демократическата партия и Социалистическото движение за интеграция, водено от Илир Мета. 
						Мета, който е вицепремиер, миналата седмица призова бившите си колеги от Социалистическата партия да прекратят стачката и да изберат пътя на диалога. "Съществуват всички възможности за намиране на решение... при спазване на законите и конституцията", заяви той.

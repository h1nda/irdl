Жените в Европа продължават да се сблъскват с бариери пред равноправието
					08/03/2007
					Заетостта и заплатите на жените в Европа продължават да са по-ниски от тези на мъжете, според нов доклад, публикуван в сряда. 
					(EurActiv - 08/03/07; АФП, Би Би Си, Европейска комисия, Съвет на Европа - 07/03/07)
 
					 
						
Всеки три от четири нови работни места, откривани в ЕС, се заемат от жени, но според нов доклад на Европейската комисия между двата пола остават сериозни различия. [Архив]
						Повечето нови работни места, откривани в ЕС, се заемат от жени, които също така представляват мнозинството от завършилите висше образование във всяка от 27-те страни, членки на Съюза, се казва в нов доклад на Европейската комисия (ЕК), публикуван в сряда (7 март). Въпреки това те продължават да се сбъскват с неравноправие, тъй като заетостта и заплатите им продължават да са по-ниски от тези на мъжете, се подчертава в документа, който бе публикуван в навечерието на Международния ден на жената. 
						"Жените са основен фактор за увеличаването на заетостта в Европа и ни помагат да постигаме икономическите си цели, но продължават да срещат твърде много бариери за реализирането на пълния си потенциал," заяви в сряда еврокомисарят по заетостта, социалните грижи и равните възможности Владимир Шпидла. 
						"От общо 8 милиона работни места, създадени в ЕС от 2000 г. насам, шест милиона са заети от жени, а 59 % от завършилите висше образование днес са жени", добави той. "Но докато жените показват по-високи резултати от мъжете в образованието, заплатите им остават по-ниски с около 15 % от тези на мъжете за час работа." 
						В страните от Югоизточна Европа (ЮИЕ), които членуват в Съюза, разликата в заплащането между жени и мъже е най-ниска в Гърция - 9 %, и най-висока в Кипър - 25 %. Нивата в България и Румъния, които се присъединиха към ЕС през януари, се доближават до средните стойности за ЕС - респективно 16 % и 13 %. 
						Абсолютната разлика между половете по отношение на равнището на заетост в двете нови членки обаче е много по-малка от средната за ЕС - 15 % за 2005 г. За България тя е била малко над 8 %, а за Румъния около 12 %. Разликата в степента на заетост между жените и мъжете в Кипър е била 21 %, а в Гърция -- малко над 28 %. 
						"Жените се сблъскват и с повече трудности при достигането до ръководни длъжности," отбелязва ЕК. Резултатите от неотдавнашно проучване на "Евробарометър" показаха, че 77 % от европейците смятат, че е нужно да има повече жени на ръководни постове, а 72 % са на мнение, че трябва да има повече жени депутати в Европейския парламент (ЕП). 
						Що се отнася до разликата между половете на заемащите ръководни длъжности в четирите страни от ЮИЕ, членки на ЕС, за 2005 г., тя е била най-ниска в България, където мъжете са заемали около две трети от ръководните постове. В Румъния 69,3 % от ръководителите са били мъже и 30,7 % -- жени. Разликите са били още по-големи в Гърция и Кипър -- съответно близо 50 % и 73 %. 
						Само осем от 27-те комисари на ЕС са жени. В 784-местния ЕП делът на жените депутати е около 30 %. 
						"Докато и двата пола не бъдат еднакво представени, не можем да говорим за истинска демокрация," е заявила пред Би Би Си депутатката от ЕП Ана Гомес.

Македония пое председателството на "Десетилетието на ромското включване"
					14/07/2011
					Безпрецедентна програма за интеграция на ромите обещава конкретни резултати в Македония.
					От Клаудия Лутовска и Мишко Талески за Southeast European Times от Скопие – 14/07/11
 
					 
						
Националният координатор по изпълнението на програмата Неджет Мустафа. [Мишко Талески/SETimes]
						Македония пое председателството на "Десетилетието на ромското включване 2005-2015", международна програма с участието на 12 държави за подобряване на интеграцията и благосъстоянието на ромите. 
						"Десетилетието" обединява правителства, международни организации и НПО за подобряване на участието на ромите в образованието, заетостта, жилищното настаняване и здравеопазването, но също така ангажира правителствата да се заемат и с други основни въпроси като дискриминацията. 
						"Председателството на Македония ще се съсредоточи върху образованието и жилищното настаняване на ромите през идните 12 месеца, каза националният координатор по осъществяването на програмата, Неджет Мустафа, за SETimes. 
						Мустафа обясни, че от 2005 г. ромската общност е претърпяла положително развитие в цяла Европа. 
						"В Македония предоставянето на стипендии и настойничеството на ученици в средните училища, както и осигуряването на работа чрез подходящо обучение [е особено важно]," каза той. 
						По време на председателството си Македония ще организира няколко международни работни срещи и конференции по развитие на инициативи за заетост на ромите, обясни Мустафа. 
						Той каза още, че образованието остава най-важно за ромската общност в Македония и на други места. 
						Ромите са най-голямото малцинство в Европа, наброяващо 12 милиона души, които са концентрирани най-вече в Румъния, България, Унгария, Испания и Турция. 
						В Македония броят на ромите е 53 000, или 2,6 % от общото население, но само там те се признават за отделна етническа група в преамбюла на конституцията. Кварталът на Скопие Шуто Оризари е първата ромска община в Европа и единствената в света, където ромският език е официален. 
						Световноизвестната певица Есма Реджепова заяви за SETimes, че системната подкрепа на Македония по проблемите на ромите - включително ромският буквар, речник и граматика - трябва да бъде модел за подражание в международен мащаб. 
						"Първата песен, която изпях и която ме постави на пътя на признанието ми впоследствие като "кралица на ромската песен", бе чрез вълните и подкрепата на Радио "Скопие," каза тя. 
						Един от проблемите пред Македония като председател на "Десетилетието" засяга някои граждани - повечето роми - които търсят убежище в ЕС. 
						След като Брюксел издаде строги препоръки на Македония или да реши въпроса с убежището, или да й бъде отнет безвизовият статут, правителството предприе разнообразни мерки за заетост и социална подкрепа, които заедно със затегнатите практики относно убежището в ЕС, дадоха резултати. 
						По данни на белгийското министерство на имиграцията и убежището, публикувани миналия месец, броят на кандидатите за убежище е паднал на по-малко от 500 тази година, в сравнение с 4 000 през 2010 г. 
						Айет Османовски от македонския неправителствен сектор казва обаче, че "Десетилетието" трябва да постигне значителен по-нататъшен напредък. Изключение, според Османовски, е планът за действие на "Десетилетието", на който страните участнички обръщат голямо внимание. 
						"Проблемът е в така нареченото институционализиране на "Десетилетието". В Македония има национален координатор и отдел по изпълнение на програмата. Бих препоръчал тези две институции да се обединят, защото координаторът трябва да държи под контрол всички сектори, които работят в рамките на този процес [на интеграция на ромите], например вицепремиер по ромските въпроси," каза Османовски за SETimes. 
						Османовски каза, че председателството на Македония не означава много за голяма част от ромите, защото те не са запознати с основните цели и резултати на "Десетилетието", нито разбират проблемите достатъчно добре. 
						"Все още има бедни и дискриминирани роми, чието образование е ниско, а те искат резултати веднага," каза той. Османовски каза също, че неправителственият сектор е изиграл водеща роля в предприемането на успешни инициативи за подобряване на благосъстоянието на ромите още преди да започне "Десетилетието". Те включват мотивиране и увеличаване на броя на записаните в университет и завършили роми. 
						"Македонското правителство трябва да продължи да подкрепя тези инициативи," заключи Османовски.

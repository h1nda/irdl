Ръкостискането се смята за предвестник на разговори на високо равнище
					13/07/2012
					Ръкостискането, което беше определено като символичен жест от двамата лидери, в Косово се тълкува като подготовка за бъдещи срещи на високо равнище между Прищина и Белград.
					От Мухамет Брайшори за Southeast European Times от Прищина – 13/07/12
 
					 
						
Ръкостискането между бившия президентът на Сърбия Борис Тадич и косовския премиер Хашим Тачи може да е сигнал за размразяване на отношенията. [Ройтерс]
						Двама дългогодишни съперници – косовският премиер Хашим Тачи и бившият президент на Сърбия Борис Тадич – тази седмица стиснаха ръце. Въпреки доброжелателния характер на този символичен жест той предизвика възмущение и дебат в някои среди и в двете държави. 
						Тачи и Тадич, сега лидер на опозиционна партия в Сърбия, се срещнаха и публично стиснаха ръце на среща на високо равнище на европейски представители в неделя (8 юли) в Дубровник, Хърватия. Смята се, че това е първата среща лице в лице между двамата след конфликта в Косово, който доведе до независимостта на страната през 2008 г. 
						Сърбия не желае да признае Косово и бойкотира международните срещи, на които присъстват косовски длъжностни лица. Тачи, който е бивш партизански командир, е наричан терорист в Белград. 
						Тадич се кандидатира за втори мандат миналия месец, но загуби от националиста Томислав Николич. Ивица Дачич, който е номиниран за премиер на Сърбия, разкритикува Тадич за жеста. „Изглежда Тадич води една политика като президент и друга като опозиционен лидер“, каза той пред репортери. 
						Тадич заяви за сръбската държавна осведомителна агенция „Танюг“, че ръкостискането му с Тачи няма историческо значение. „Добре е обаче, че се срещат представители на [етническите] албанци и сърбите“, каза Тадич. „Ние имаме проблем, който трябва да решим.“ 
						Тачи заяви по-късно пред репортери, че няма намерение да се среща насаме с Тадич. 
						Белул Бечай, ръководител на Европейското движение на Косово, заяви за SETimes, че участието на Тачи в ръкостискането е било повлияно от желанието на Косово да получи уважението на международните среди. 
						„Ръкостискането на Тачи показва, че той сляпо изпълнява изискванията на международните представители, докато Тадич показа, че лично той не е против тази среща и когато имиджът на страната и политиката са поставени под въпрос, държавният интерес и мисъл вземат превес над индивидуалните такива“, каза Бечай. 
						Ардиан Арифай, старши научен сътрудник в Косовския институт за политически изследвания и развитие, каза за SETimes, че срещата трябва да се разглежда като символична и показателна за това, че не е трудно политиците от Косово и Сърбия да си стиснат ръцете и дори да се срещнат. Същевременно Тадич запазва международната подкрепа, с която се ползва, и е възприеман като човек от ключово значение за стабилността в региона. 
						„Това обаче става в момент, когато Тадич, лидерът на опозиционна партия, по-лесно може да се срещне с официални представители на косовската държава, тъй като няма политическа власт в своята страна… Тадич хвърли топката на други политици в Сърбия, които трябва да следват неговия пример, защото в противен случай ще бъдат наречени неконструктивни радикали като Тадич“, каза той. 
						Арифай каза, че жестът може да създаде възможност за започване на срещи на високо равнище между Прищина и Белград. Международната общност оказва натиск върху Сърбия и Косово да продължат диалога веднага след избирането на новото правителство в Белград и да постигнат споразумения, които биха позволили поддържането на нормални отношения, особено по отношение на Северно Косово. 
						В последните си изявления президентът на Косово Атифете Яхяга ясно посочи, че е готова да се срещне с президента на Сърбия Николич, който също изрази такава готовност, но отказа да се срещне с Тачи. 
						„Ръкостискането между Тачи и Тадич може да се разглежда като „разчупване на леда“ в Белград, като пропукване на блокадата на разговорите с политически представители на Косово и така да проправи пътя за срещи между други официални представители на Косово и Сърбия“, заяви Арифай. 
						Гражданите на Косово са на различно мнение за ръкостискането и перспективите за развитие на отношенията с Белград. 
						„Това не трябва да става, защото Тадич беше президент, когато наш полицай беше убит в Северно Косово, а други бяха арестувани на територията на Косово“, каза за SETimes Бехаре Конушефци, на 43 г., от Прищина. 
						Рахим Абдюли, на 56 г., каза за SETimes, че като премиер Тачи знае какво е важно за интересите на държавата. 
						„Ние сме го избрали и той знае какво трябва да се направи, за да защити нашите държавни интереси, включително като се среща и със сръбски политици. Не мисля, че това беше нещо лошо; в крайна сметка това е едно ръкостискане. Още в детска възраст се научаваме да се здрависваме с непознати. И двамата са професионални политици, които носят отговорност към своя народ“, каза Абдюли. 
					
				
			
					 
					
 
 

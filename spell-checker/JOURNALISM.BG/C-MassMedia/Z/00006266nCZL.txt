Сърбия скърби за убития си премиер
13/03/2003
Сърбите скърбят за убийството на своя премиер-реформатор; местни и чуждестранни лидери изразяват съболезнованията си. Зоран Джинджич бе застрелян в сряда, вероятно от членове на престъпна групировка.
(Различни източници - 13/03/03)
 
 
Временно изпълняващата длъжността президент на Сърбия Наташа Мичич обяви извънредно положение в страната в сряда (12 март) след убийството на сръбския премиер Зоран Джинджич. Прозападно настроен реформатор, изиграл важна роля за свалянето на Слободан Милошевич и предаването му на Международния трибунал в Хага, Джинджич бе застрелян в сряда пред сградата на правителството в центъра на Белград. Малко по-късно той почина в болницата. Правителството обяви тридневен национален траур.
От януари 2001 г. 50-годишният Джинджич оглавяваше първото некомунистическо правителство на страната.
За временно изпълняващ длъжността премиер бе избран вицепремиерът Небойша Чович.
С наполовина свалени национални знамена, Белград отдаде почит на Джинджич, а стотици граждани оставиха цветя и запалиха свещи на мястото на убийството.
Почти веднага започнаха да пристигат съболезнования. Американският президент Джордж Буш заяви чрез своя говорител, че Джинджич ще бъде запомнен "като лидер в борбата на Сърбия за премахване на диктатурата на Слободан Милошевич". Генералният секретар на ООН Кофи Анан осъди "този акт на политическо насилие, който помрачава демократичните процеси в Сърбия". Британският премиер Тони Блеър заяви, че "убийството е загуба за всички хора, независимо от тяхната политическа принадлежност, които са положили неимоверни усилия в името на по-доброто бъдеще на Сърбия".
В отделни изявления Блеър, германският канцлер Герхард Шрьодер и френският президент Жак Ширак призоваха Сърбия да продължи по пътя на демократичните реформи и евроинтеграцията.
Хърватските лидери също заклеймиха убийството и изразиха надежда, че демократичните процеси в Сърбия-Черна гора ще продължат. "Надявам се, че това безумно деяние няма да има дългосрочни негативни последствия за стабилността в Сърбия, общия съюз между Сърбия и Черна гора и положението в региона", заяви хърватският президент Стипе Месич в телеграма до новия президент на Сърбия-Черна гора Светозар Марович.
В официално изявление сръбското правителство обвини за убийството престъпната групировка "Земунски клан", като заяви, че целта на убийците е да създадат хаос и беззаконие в страната. Преди по-малко от месец член на тази група бе заподозрян в опит за убийство на Джинджич при пътен инцидент. Очаква се арестът на няколко заподозрени лица.
Начело в списъка е Милорад Лукович, известен като Легия. Привърженик на Милошевич, той е оглавявал сръбските специални полицейски части "Червени барети" по време на конфликтите на Балканите през 90-те години. Смята се, че той е лидерът на "Земунски клан".
Според следователите един или двама убийци са чакали в засада на покрива или в празната сграда на Статистическия институт, намираща се срещу сградата на правителството. Бе съобщено, че полицията е арестувала трима души, след като е намерила два снайпера на покрива.
На 21 февруари Джинджич едва не бе убит, когато извън Белград камион се вряза в ескорта му. Той свърза покушението с усилията на правителството да разбие организираната престъпност и корупцията. Тези опити, заедно с неговата прозападна политика - упорито провеждане на пазарни реформи и ангажираност за изправяне на военнопрестъпниците пред съда - му спечелиха много врагове.
"Ако някой смята, че законът и реформите могат да бъдат спрени с моето отстраняване, той много се заблуждава", бе заявил Джинджич след инцидента миналия месец.

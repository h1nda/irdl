Наука и технологии: Импулс за компютърните игри в Румъния
					30/10/2006
					Румънските геймъри се надяват, че силното представяне на Световните киберигри в Италия ще доведе до оживление на пазара у дома. Още в новините от областта на науката и технологиите: Гърция разработва инсталация за решаване на проблема с недостига на вода на егейските острови; Турция въвежда Интернет достъп във влаковете.
					
 
					 
						
Румънците постигнаха най-високия си резултат на международни състезания по компютърни игри. [Гети Имиджис]
						Овидиу Патраску от Румъния завърши втори в състезанието на играта "ФИФА 2006" на Световните киберигри в Италия - най-високото място, печелено досега от румънец на международни състезания по компютърни игри. Силвиу Строие, председател на Лигата на професионалните геймъри, определи постижението на Патраску като голям успех и каза, че се надява, че то ще даде тласък на развитието на румънския пазар на компютърни игри и ще насърчи разработването на подходящо законодателство. Около 800 геймъри от 70 страни се състезаваха на Игрите за награди на стойност близо 400 000 евро. 
						*** 
						
Гърция обяви, че е пуснала в действие първата плаваща платформа за обезсоляване на морска вода в света с цел да реши проблема с недостига на питейна вода на островите си в Егейско море. Съоръжението използва ветрови генератори за производство на необходимата енергия за отстраняване на солта от морската вода и е предназначено за работа дори в неблагоприятни атмосферни условия. 
						*** 
						Държавната железопътна асоциация на Tурция стартира пилотен проект за въвеждане на Интернет достъп във влаковете. Съобщава се, че вече са започнали изпитанията, а линията Анкара-Истанбул скоро ще има 24-часова безжична връзка. След това тази услуга, която е безплатна, ще бъде осигурена във влаковете на "Анкара Експрес". 
						*** 
						Последното проучване на Aлбанския институт по статистика (ИНСТАТ) установи, че използването на Интернет в страната остава значително под нивото в страните, членки на ЕС. Макар и да има повишено използване на Интернет от страна на частните компании, банките, държавните институции и неправителствените организации, достъпът сред домакинствата все още изостава. Едва 1,5 % от албанските семейства в градските райони са казали, че ползват Интернет от домовете си, докато 42 % ходят в Интернет клубове; 21 % използват Интернет на работните си места, а 18,6 % имат достъп в училищата. ИНСТАТ съобщи също, че хората на възраст между 16 и 21 години са най-голямата група потребители на Интернет - 36 % от общия брой. 
						*** 
						Хотел "Шератон" в Загреб бе домакин на 12-ото Аудио-/видеошоу - Загреб 2006. Панаирът представи последните иновации в битовата електроника, висококачествено аудио- и видеооборудване, софтуер, мултимедия и фотография. Сред участващите компании бяха "Панасоник", "Филипс", "Самсунг", "Шарп" и "Тошиба". 
						
(Различни източници – 23/10/06-30/10/06)

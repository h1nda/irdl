Мисията на НАТО в Либия беше удължена 
					02/06/2011
					Ръководителят на НАТО заяви, че Алиансът ще продължи да защитава цивилните граждани срещу нападенията на правителството. 
					(Уошингтън Пост, Синхуа, Дейли Мирър, НАТО - 02/06/11; РСЕ/РС, София ехо, Си Би Си, Слейт, ДПА, НАТО - 01/06/11)
 
					 
						
В Бенгази офицер от въстаническата армия обучава либийски жени за боравене с оръжие. [Ройтерс]
						Посланиците на 28-те страни, членки на НАТО, решиха в сряда (1 юни) да удължат военната операция на пакта, осъществявана с мандат на ООН, с още 90 дена, до края на септември. 
						Съобщавайки за това решение, генералният секретар на НАТО Андерс Фог Расмусен подчерта за втори път тази седмица, че Алиансът няма да отслаби натиска върху либийския лидер Муамар Кадафи, докато неговите въоръжени сили продължават да нападат и заплашват цивилни граждани. 
						„Това решение изпраща ясно послание до режима на Кадафи: Ние сме решени да продължим нашата операция в защита на народа на Либия”, заяви той. „Ще продължим нашите усилия за изпълнение на мандата на ООН. Ще поддържаме натиска докрай.” 
						Месец след началото на народния бунт в Бенгази на 17 февруари Съветът за сигурност на ООН прие Резолюция 1973, одобряваща установяването на забранена за полети зона над Либия и използването на "всички необходими мерки" за защита на цивилното население от атаките на правителствените сили. Тя последва Резолюция 1970, приета от 15-членния орган в края на февруари, с която бяха забранени доставката на оръжие, боеприпаси и подобни материали за северноафриканската страна и бяха наложени редица други санкции срещу Кадафи и неговия режим. 
						На 19 март членките на НАТО Франция, Великобритания и Съединените щати предприеха стъпки за налагане на решенията на ООН в Либия. На 31 март Алиансът пое контрола на всички военни операции в съответствие с мандата, даден му по силата на резолюции 1970 и 1973. 
						 Операция „Обединен защитник”, за която първоначално беше предвиден 90-дневен пробен период, приключващ на 30 юни, се състои от три елемента: оръжейно ембарго, забранена за полети зона и действия по защитата на цивилното население от нападения или заплахи от нападения. 
						От началото на операцията НАТО е извършила общо 9 332 оперативни полета, включително 3 521 бойни полета за нанасяне на въздушни удари, като 32 от тях бяха извършени в сряда, заявиха от Алианса в четвъртък. 
						От самото начало Кадафи упорито и предизвикателно се противопоставя на натиска, вътрешен и външен, да се откаже от властта след 41 години начело на държавата, а въоръжените му сили и негови наемници продължават нападенията си срещу контролираните от въстаниците области. 
						В изявлението си от сряда Расмусен увери либийците, че НАТО остава ангажирана с осигуряването на защитата им и че краят на сегашния решим се вижда. 
						„Нашето решение изпраща и ясно послание до народа на Либия: НАТО, нашите партньори и цялата международна общност стоят редом с вас”, заяви бившият датски министър-председател. „Ние сме обединени, за да гарантираме, че вие ще градите вашето собствено бъдеще. И че този ден е близо.” 
						Известен брой либийски дипломати и висши държавни служители напуснаха режима на Кадафи от началото на народното въстание, като някои от тях в крайна сметка се присъединиха към силите на опозицията. 
						Последните двама, които напуснаха правителството, бяха висшият представител на страната по въпросите на нефта, Шукри Ганем, който посочи като основен мотив за решението си "непоносимите" условия, произтичащи от продължаващия конфликт в страната
						„Нашите най-добри младежи и мъже биват убивани [всеки] ден”, е казал той, цитиран от китайската информационна агенция "Синхуа" в сряда. „При това положение, което е непоносимо, никой не може да продължава да работи и затова аз напуснах страната и реших също така да напусна поста си и да се присъединя към избора, направен от младежта на Либия, създаването на модерна конституционна държава, уважаваща човешките права и изграждането на по-добро бъдеще за всички либийци.”

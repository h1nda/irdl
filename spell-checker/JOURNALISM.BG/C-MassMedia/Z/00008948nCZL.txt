Нова структура на гръцките въоръжени сили
05/11/2003
Гръцките въоръжени сили най-сетне изоставиха своята организация от времето на Студената война. Сега се обмисля създаването на нова, по-гъвкава и "евтина" структура.
От Димитрис Аграфиотис за Southeast European Times в Атина - 05/11/03
 
 
Комитетът по отбрана, председателстван от министъра на отбраната Янос Папантониу, взе окончателни решения в края на миналия месец по структурата и формата на командване на гръцките въоръжени сили. Трансформацията на въоръжените сили в по-гъвкава организация е резултат от процедура, започнала през 1999 г.
Въоръжените сили ще бъдат по-малобройни, по-гъвкави, по-добре екипирани и разположени предимно в Тракия и островите на Егейско море. Най-важната характеристика на новата структура е това, че през следващата година се предвижда съкращение на разходите за отбраната до 18 %. Новият характер на отбранителната структура е ориентиран към доктрина за съвместни операции, давайки повече правомощия на председателя на обединените началник щабове, както и към затваряне и прегрупиране на военните бази в страната.
Комитетът по отбрана също така реши въоръжените сили да намалят своето присъствие в географските райони Епир и Македония в северна Гърция. Бойните части в Тракия и егейските острови обаче няма да изгубят своето значение.
Началниците на щабове решиха да разформироват 1-ва полева армия, 3-ти армейски корпус в Солун, осем дивизии, девет бригади, както и четири полка с въздушнопреносими командоси. Първи армейски корпус в Кожани ще се трансформира в мобилизационна единица. В резултат от тези решения ще бъде съкратен броят на старшите офицери.
Друго решение на Комитета по отбрана касае извеждането от употреба на стара военна техника. Към 2010 г. това ще се отнася за 1,210 танка, 12 бойни самолета, 12 бойни кораба, 672 единици огнестрелно оръжие, 115 хеликоптера, ракети "Ники" и друга по-малокалибрена техника.
Що се отнася до персонала, ще има постепенно съкращение на броя на мъжете и жените в униформа от 178,500 на 142,000.
"Новата структура постепенно ще съкрати функционалните разходи през 2004, 2005 и 2006 г. до 18 % в сравнение с 2003 г.," посочи Папантониу. Това решение ще доведе до спестяване на 250 млн. евро годишно. Освен това от 2010 до 2015 г. отбранителните разходи ще бъдат 2.7 % от БВП в сравнение с 3.5 %."
Реакцията на основната опозиционна партия Нова демокрация не бе особено позитивна. "Това е петият път, в който Папантониу или неговият предшественик обявяват нова структура на въоръжените сили. Чудим се дали тази нова структура служи на оперативните цели на въоръжените сили или на комуникационната стратегия на всеки министър от правителството на Симитис," заяви заместник-председателят на нова Демокрация Спилос Спилиотопулос, който отговаря по военните въпроси. Нова Демокрация и управляващата ПАСОК са се вкопчили в жестока битка за обществената подкрепа преди изборите през пролетта.

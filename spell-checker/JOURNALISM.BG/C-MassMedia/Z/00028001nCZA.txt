Общото събрание на ООН подкрепи инициативата на Сърбия за Косово
					09/10/2008
					Общото събрание на ООН прие в сряда (8 октомври) сръбската резолюция за искане на становище от Международния съд относно законността на декларацията за независимост на Косово.
					От Игор Йованович за Southeast European Times от Белград – 09/10/08
 
					 
						
Сръбският премиер Мирко Цветкович нарече гласуването в ООН „голям успех” за Белград. [Гети Имиджис]
						В сряда (8 октомври) по инициатива на Сърбия Общото събрание на ООН поиска мнението на Международния съд (МС) относно законността на декларацията за независимост на Косово от 17 февруари. 
						Представителите на Белград определиха одобрението на инициативата като триумф за сръбската дипломация, докато политиците в Прищина изразиха разочарование, но настояха, че независимостта на Косово е необратима. 
						Сърбия иска МС да определи дали независимостта на Косово, обявена едностранно от Прищина, "е в съответствие с международното право”. Представителите на 77 страни гласуваха „за”. Шест гласуваха „против”, а 74 се въздържаха. 
						На съда обаче може да му отнеме години да се произнесе по искането, а решенията му не са задължителни за държавите. Според представителите на Белград Сърбия не желае да съди страните, които са признали Косово, защото това би противоречало на желанието й да се присъедини към ЕС по-скоро. 
						Общото събрание на ООН бе сцена на разгорещен дебат преди одобряването на резолюцията. Заместник помощник-държавния секретар на САЩ Розмари Дикарло каза, че независимостта на Косово е в съответствие с международното право. Британският посланик в ООН сър Джон Соърс каза, че Сърбия е отправила искането си „основно по политически, а не по юридически причини”. 
						Пет страни от ЕС обаче, които не са признали Косово, подкрепиха инициативата на Сърбия. Испанският представител Хуан Антонио Янес-Барнуево каза, че авторитетът на ООН сред международната общност прави „въпрос от общ интерес” оценката на МС за нещо толкова важно като декларацията за независимост на Косово. 
						Сръбският премиер Мирко Цветкович определи гласуването на ООН като „голям успех” за Белград. Той очаква сега напрежението да спадне и „въпросите да се решават в много по-мирна атмосфера в бъдеще”. 
						Министърът за Косово и Метохия Горан Богданович заяви, че резултатът „потвърждава обосноваността на борбата на Сърбия”. Според него крайната цел на Сърбия е да възобнови преговорите за статута. 
						Косовските представители обаче отхвърлиха подобна възможност. Премиерът Хашим Тачи каза: „Независимостта на Косово е необратима”. 
						"Смятаме, че отнасянето на този въпрос до Международния съд няма да попречи на други страни да оценят непрекъснатия напредък на Косово и да решат да признаят неговата независимост,” заяви президентът Фатмир Сейдиу. 
						Той добави, че Косово възнамерява да вземе дейно участие в процеса на МС и че очаква съдът да бъде безпристрастен и справедлив. 
						
						
						Кореспондентът на Southeast European Times Блерта Фоничи-Кабаши участва в изготвянето на този репортаж.

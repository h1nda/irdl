Хагският трибунал отложи началото на процеса срещу Караджич
					07/10/2009
					 
						ХАГА, Холандия -- Процесът срещу бившия босненски сръбски лидер Радован Караджич в Трибунала на ООН за военни престъпления е насрочен да започне на 21 октомври, а не на 19 октомври, както беше запланувано по-рано, съобщи във вторник (6 октомври) съдията О-Гон Куон. Отлагането е поради административни причини. Куон добави, че делото може да бъде отложено още, ако Апелативната камара не успее да се произнесе в рамките на една седмица по искането на Караджич за много по-голямо отлагане. Караджич настоява, че няма да има време да подготви своята защита. Той е обвинен в геноцид, военни престъпления и престъпления срещу човечеството във връзка с конфликта от 1992-1995 г. в Босна и Херцеговина. (РТРС, СРНА, Фена, ДПА, АП, Ройтерс, АФП - 06/10/09)

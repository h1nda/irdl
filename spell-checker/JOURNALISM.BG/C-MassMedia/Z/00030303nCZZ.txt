Наука и технологии: Румънското правителство получи лицензи от "Майкрософт"
					18/05/2009
					Румънското правителство закупи от "Майкрософт" лицензи за министерствата и държавните агенции. Още в новините: турската Асоциация за интернет технологии ще внесе в Европейския съд за правата на човека наложената върху YouTube забрана за достъп; софтуерното пиратство в БиХ е намаляло слабо.
					 
						
Румънското правителство ще закупи 163 138 лиценза от "Майкрософт". [Архив]
						
						Румънското правителство е упълномощило министерството на съобщенията да плати през периода до 2012 г. 100 млн. евро за 163 138 лиценза на "Майкрософт”, предназначени за министерствата и държавните агенции, съобщиха медиите на 8 май. Лицензите ще бъдат платени от правителствени фондове, като закупуването ще започне в началото на следващата година. 
						*** 
						
						Румънският парламент съобщи на 11 май, че е създадена нова подкомисия по космонавтика, чиято роля ще бъде да въведе европейските норми в областта на космическия сектор в националното законодателство. Новата комисия е част от комисията за информационни технологии и комуникации към Камарата на депутатите. 
						*** 
						
						Турската Асоциация за интернет технологии реши да оспори пред Европейския съд за правата на човека забраната за достъп до YouTube, която турски съд наложи миналата година, съобщи в сряда (13 май) всекидневникът “Ватан”. Асоциацията е взела това решение, след като турски съд отхвърли внесеното от нея искане за отмяна на забраната. 
						*** 
						Двама ученици от средно училище в Букурещ представиха Румъния на Международния панаир за наука и техника “Интел 2009”, най-голямото състезание в света за деца в училищна възраст. Конкурсът се състоя в Рино, Невада, от 11 май до петък (15 май) и в него участваха повече от 1 500 ученици от 56 страни. Румънските ученици се съревноваваха в компютърните науки. 
						*** 
						
						Сръбският президент Борис Тадич се срещна в сряда (13 май) с млади математици, които представиха страната на Балканската олимпиада по математика в Крагуевац от 28 април до 4 май. Тадич поздрави отбора за 11-те спечелени медала, в това число три златни. 
						*** 
						
						Македонски археолози от Струмица откриха 80 сребърни венециански монети, датираща от 13-и и началото на 15-и век. Монетите са с изображение на Св. Марко от едната страна и Христос на трон, от другата. Според учените находката доказва развитието на активна търговска дейност в района през този период. 
						*** 
						През 2008 г. софтуерното пиратство в Босна и Херцеговина (БиХ) е намаляло с 1 % спрямо предходната година, но продължава да бъде високо – 67 %, според доклад за световното пиратство, публикуван във вторник (12 май) от Сдружението на издателите на бизнес софтуер. В документа се обсъжда и България, където процентът на използвания незаконен софтуер за персонални компютри е 68 %. 
						
						(Различни източници - 11/05/09-18/05/09)

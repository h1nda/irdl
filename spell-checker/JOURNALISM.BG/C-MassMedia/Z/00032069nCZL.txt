Комисия на ЕП заяви, че Албания и БиХ трябва да имат право на безвизови пътувания
					21/10/2009
					 
						СТРАСБУРГ, Франция -- Албания и Босна и Херцеговина (БиХ) получиха нова подкрепа за процеса на либерализация на визовия режим, след като комисия на Европейския парламент (ЕП) прие във вторник (20 октомври) промяна, която включва двете държави в така наречения "бял шенгенски списък". Официално само Сърбия, Македония и Черна гора са включени в следващата вълна на либерализация, която трябва да влезе в сила от януари. Комисията по граждански свободи, правосъдие и вътрешни работи на ЕП заяви, че направената от нея промяна ще влезе в сила едва след като Европейската комисия и Съветът на ЕС регистрират напредък в Албания и БиХ в изпълнението на критериите.
						Други новини -- Властите в Тирана започнаха работа по въпросника на страната за членство в ЕС. Той съдържа 4 500 въпроса, засягащи готовността за присъединяване. Албания подаде молба за придобиване на статут на страна, кандидатка за членство, през април. (Гласът на Америка - 21/10/09; Топ Ченъл, Шекули, Balkan Web, Клан, Алсат - 20/10/09)

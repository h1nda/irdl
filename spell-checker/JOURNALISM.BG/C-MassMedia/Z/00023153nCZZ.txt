Бизнес: БиХ привлече чужди инвестиции в размер на 1,2 млрд. евро
					06/07/2007
					Сърбия е най-големият източник на чужди инвестиции в БиХ през първата половина на годината, следвана от Австрия и Хърватия. Още от седмицата: "Форд" направи оферта за автомобилостроителен завод в Румъния.
					 
						
Сделката за закупуването на "Телеком Сръпске" от "Телеком Сърбия" за 646 млн. евро донесе половината от преките чужди инвестиции в Босна и Херцеговина тази година. [Архив]
						
						Босна и Херцеговина е привлякла преки чужди инвестиции за над 1,2 млрд. евро през първата половина на тази година, каза председателят на Агенцията за насърчаване на чуждите инвестиции Харис Башич пред "Дневни Аваз" в сряда (4 юли). Половината от тази сума се дължи на Сърбия благодарение на сделката за закупуване на "Телеком Сръпске" от "Телеком Сърбия" за 646 млн. евро. Австрия е вторият по големина инвеститор с 174 млн. евро, следвана от Хърватия със 106 млн. евро. 
						*** 
						Американският автомобилостроител "Форд Мотор Кампъни" направи оферта за бившия завод на "Деу" в Крайова, съобщи Румънската агенция за приватизация в четвъртък (5 юли). Около 4000 са работниците в завода, който може да произвежда до 200 000 коли и 300 000 двигателя на година. Румънското правителство купи компанията от кредиторите на "Деу" за 61 млн. долара миналата година. "Дженеръл Моторс" и руска фирма също са проявили интерес към завода, но не са подали оферти. 
						*** 
						
						Aлбанското правителство одобри проекта на австрийската енергийна компания ЕВН за построяване на три водноелектрически централи в балканската страна. Трите централи, които трябва да бъдат построени на река Девол, ще имат общ капацитет от 400 мегавата. Очаква се проектът да струва между 700 млн. и 1 млрд. евро. 
						*** 
						Световната банка се съгласи да отпусне на Хърватия заем от 50 млн. евро за реализиране на проект за модернизация на администрацията по приходите. Заемът ще подпомогне реформите в данъчната администрация, ще подобри събираемостта на държавните вземания, ще повиши квалификацията на персонала и ще осигури допълнително обучение и консултации с външни експерти. 
						 *** 
						Приватизационната комисия на Черна гора прие приватизационния план за 2007 г. Според документа, част от който е цитиран във вестник "Виести", не се очаква продажба на държавни активи от енергийната компания ЕПЧГ, Летище Подгорица или винопроизводителя "Плантаце Подгорица". Морското пристанище Лука Бар, Черногорските авиолинии и две туристически компании ще бъдат приватизирани само след изпълнение на програмите за преструктурирането им, които предстои да бъдат изготвени. 
						 *** 
						Министерството на търговията и индустрията на Koсово и "Райфайзенбанк" подписаха споразумение за сътрудничество и съвместно подпомагане на малки и средни предприятия (МСП) в провинцията. Министерството проведе регионална конференция за развитието на МСП като част от мерките за подпомагане на сектора, откриване на нови промишлени зони и насърчаване на заетостта. 
						
						(Различни източници – 29/06/07-06/07/07)

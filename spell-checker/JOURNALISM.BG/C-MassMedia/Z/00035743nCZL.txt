Кипър забрани на ливански кораб, плаващ за Газа, да влиза в негови води
					22/08/2010
					 
						БЕЙРУТ, Ливан -- Ливански кораб, превозващ хуманитарна помощ, няма да отплава за Газа в неделя (22 август), както бе планирано, след като Кипър отказа да му разреши да влезе в негови води или да използва пристанищата му, съобщиха организаторите в събота. Корабът "Сейнт Мариам" - превозващ жени активистки и хуманитарна помощ трябваше да отплава от ливанското пристанище Триполи за Газа. Организаторите твърдят, че сега се опитват да намерят друго пристанище, откъдето да отплават. Израел предупреди, че може да използва "всички необходими средства", за да спре плаващия към Газа кораб. Говорителят на кипърската полиция Михалис Казунотос заяви за Ройтерс в петък, че пристигането и отплаването на морски съдове за или от Газа през кипърски пристанища, е забранено. Властите въведоха забраната миналата година, цитирайки национални интереси. (ДПА, Ню Йорк Таймс, AФП - 21/08/10; Ройтерс - 20/08/10)

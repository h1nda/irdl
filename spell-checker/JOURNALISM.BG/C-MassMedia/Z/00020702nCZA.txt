Хърватия взе за първи път решение за даване на убежище 
					21/11/2006
					Двадесет и седем годишна суданка е първото лице, получило убежище в Хърватия -- решение, което ООН се надява да стимулира подобна тенденция в региона.
					От Наташа Радич за Southeast European Times от Загреб -- 21/11/06
 
					 
						
Помощник-министърът на вътрешните работи на Хърватия Жарко Катич (в средата) обяви решението за даване на убежище. [Върховен комисар на ООН по правата на човека]
						Хърватските власти обявиха миналата седмица, че ще дадат убежище на християнка от Судан. 27-годишната римокатоличка е заявила, че е била преследвана заради вярата си и е заплашена с генитално осакатяване, ако се върне в родната си страна. За да запазят анонимността й, властите не разкриват името й. 
						На пресконференция в сряда (15 ноевмри) вътрешното министерство потвърди, че жената е първото лице, получило убежище в Хърватия. Според помощник-министъра на вътрешните работи Жарко Катич тя е пристигнала в Хърватия през юни и е подала заявлението си за убежище през септември. Тя е влязла в Хърватия с валидни виза и паспорт. 
						Получавайки убежище в Хърватия, жената ще получи социално и здравно осигуряване и ще има право на работа. След пет години тя може да получи хърватско гражданство. 
						Върховният комисар на ООН по правата на човека даде висока оценка на решението, изразявайки надежда, че то ще даде пример и на други кандидатки за членство в ЕС от региона да постъпват по същия начин. 
						"С първото в историята си признаване на бежанец Хърватия прави важна стъпка към напълно функционираща система на даване на убежище, съответстваща на Конвенцията за бежанците от 1951 г. и на европейските стандарти и практики," заяви представителят на върховния комисар на ООН по правата на човека в Хърватия Жан-Клод Конколато. 
						Либерализирането на режима на убежище е един от критериите, които страните трябва да изпълнят, за да хармонизират стандартите си с тези на ЕС. 
						След 2004 г., когато в Хърватия влезе в сила законът за даване на убежище, 382-ма души са поискали убежище, но на всички е било отказано. От 186 заявления, подадени миналата година, основните страни на произход са били Бангладеш, бившият държавен съюз Сърбия-Черна гора, Индия, Македония и Молдова. 
						В началото на годината местните медии предадоха, че високопоставено лице от Ирак е поискало убежище. Според адвокат Джовани ди Стефано външният министър на Садам Хюсеин Тарик Азиз е искал да подаде заявление за убежище в Хърватия. Когато обаче правителството получило искане за разглеждане на заявлението му, то било отхвърлено.

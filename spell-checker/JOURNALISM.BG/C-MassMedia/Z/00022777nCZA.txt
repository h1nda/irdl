Зоран Миланович наследи Рачан като председател на СДП
					04/06/2007
					Млад и решителен, красноречив и амбициозен, новият партиен лидер бе определен от медиите като "човек на промяната". Той се надява да донесе промени този ноември, като поведе СДП към победа в общите избори.
					От Наташа Радич за Southeast European Times от Загреб – 04/06/07
 
					 
						
Зоран Миланович. [index.hr]
						Най-младият кандидат и с най-кратко партийно членство, Зоран Миланович, е новият председател на основната опозиционна партия в Хърватия, Социалдемократическата партия (СДП). Той триумфира във втория кръг на гласуването на извънредната партийна конференция в събота (2 юни), като спечели 828 гласа. Неговата опонентка в балотажа, Желка Антунович, спечели 675 гласа. 
						Другите двама кандидати -- кметът на Загреб Милан Бандич и бившият външен министър Тонино Пикула -- не събраха достатъчно гласове, за да се класират за втория тур. 
						Миланович, на 40 г., е вторият председател на СДП в партийната история. Нейният основател и пръв лидер Ивица Рачан почина от рак на 29 април. 
						Миланович е нова фигура на хърватската политическа сцена, факт, който политолозите тълкуват като важно предимство. Млад и решителен, красноречив и амбициозен, той започна да привлича общественото внимание през 2004 г. Макар и да бе член на СДП, тогава той не бе активен в партията. Работеше като помощник-министър на външните работи по времето на коалиционното правителство на СДП, където отговаряше за многостранните отношения и специално за връзките с НАТО. 
						След като СДП загуби властта след изборите през 2003 г., Миланович реши, че е време да стане по-активен на политическата сцена. Той стана член на СДП и близък сътрудник на Рачан, който виждаше в него потенциал за привличане на ново поколение политици в партията. Действително хърватските медии определиха Миланович като "човек на промяната", докато опонентката му за лидерството в СДП бе разглеждана като носител на приемствеността. Миланович успя добре да се възползва от вниманието на медиите, излъчвайки имиджа на победител. 
						Предвид оставащите само няколко месеца до парламентарните избори на новия партиен лидер му предстои много работа. Той ще трябва да осигури запазването на стабилността и единството на електората на СДП при новото ръководство. Ще трябва да убеди по-възрастното поколение политици, че е правилният избор и че ще продължи да уважава и прилага социалдемократическите ценности и заветите на Рачан. 
						Вече е решено новият председател на СДП да не се кандидатира за премиер. Вместо това СДП ще номинира Любо Юрчич да се състезава за поста със сегашния премиер, Иво Санадер от ХДС. Юрчич е професор и бивш икономически министър, автор на програма за растеж, която според него ще даде силен тласък на хърватската икономика. 
						Ако СДП спечели изборите, председателят на партията ще получи важен пост в изпълнителната власт.

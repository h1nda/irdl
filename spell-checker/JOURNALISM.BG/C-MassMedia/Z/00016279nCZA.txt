Останки на стотици жертви от Сребреница бяха извадени от масов гроб в БиХ
					17/10/2005
					Останките на 482 жертви на клането в Сребреница през 1995 г. бяха извадени от третия по големина масов гроб, открит в БиХ досега. В неделя съдебни експерти завършиха ексхумациите.
					(Ройтерс, АФП, ФЕНА - 16/10/05; АП, АФП, Ройтерс - 04/10/05)
 
					 
						
Десетки масови гробове с останки на жертви от Сребреница бяха открити в Източна Босна и Херцеговина през последните девет години. [AФП]
						Съдебни експерти извадиха от масов гроб в Североизточна Босна и Херцеговина (БиХ) останките на 482 жертви на клането в Сребреница от 1995 г. 
						"Намерихме осем цели тела и части от 474 други тела," каза Мурат Хуртич от босненския Институт за изчезналите лица в неделя (16 октомври), когато съобщи, че са приключили едномесечните ексхумации в село Липле, което се намира на около 30 км от Сребреница. 
						Смята се, че това е третият по големина гроб, открит в БиХ след края на конфликта от 1992-1995 г. Това е и най-големият от откритите в Липле пет масови гроба, наречени вторични, което означава, че първоначално жертвите са били погребани другаде. Труповете по-късно са били ексхумирани с булдозер и препогребани на друго място с цел да се прикрие престъплението. 
						"Невъзможно е да се каже колко души са били погребани в този гроб," каза Хуртич пред АФП. "Сега експертите ще започнат оглед на костите, открити в петте гроба, за да могат да възстановят максимален брой скелети." 
						При ексхумациите от другите четири масови гроба, открити по-рано в Липле, бяха намерени останките на общо около 1000 души. 
						В рамките на няколко дни след падането на 11 юли 1995 г. на обявеният от ООН "безопасен район" на Сребреница в ръцете на частите, ръководени от военновременния босненски сръбски главнокомандващ Ратко Младич, около 8000 босненски мюсюлмани -- мъже и момчета -- са били набързо екзекутирани в клане, описано като най-бруталното зверство в Европа след края на Втората световна война. Младич и бившият лидер на босненските сърби Радован Караджич са обвинени от трибунала на ООН за военни престъпления, отчасти и за ролята им в събитията в Сребреница. И двамата в момента се издирват. 
						Останките на около 16500 души бяха ексхумирани от над 300 масови гроба, открити из цялата страна през изминалото десетилетие. В няколко десетки от гробовете има останки на жертви от Сребреница. Над 2000 души са идентифицирани чрез ДНК-анализ. Но хиляди други са безследно изчезналите, които се смятат за мъртви. 
						Доклад, публикуван по-рано този месец от специална комисия, разследваща клането от 1995 г., посочва, че около 25000 души са участвали в завладяването на Сребреница. Смята се, че над 19000 от тях -- босненски сърби, сред които редовни войници, служители от министерството на отбраната и министерството на вътрешните работи -- са участвали в убийствата.

Несигурният живот на мигрантите в Турция
					12/08/2011
					Поради слабата официална подкрепа за мигрантите и търсещите убежище лица неправителствени организации и активисти се опитват да предоставят помощ, докато ЕС настоява за по-строг граничен контрол.
					От Чигдем Бугдайджъ за Southeast European Times от Истанбул – 12/08/11
 
					 
						
Както законните, така и незаконните мигранти се сблъскват с дискриминация и трудни условия на живот в Турция. [Ройтерс]
						Фестус Окей, мигрант от Нигерия, е застрелян в полицейски участък в истанбулския кв. Бейоглу на 20 август 2007 г., след като е задържан по подозрения в трафик на наркотици. Според полицията Окей е бил застрелян при опит да вземе оръжието на полицая Дженгиз Йълдъз и при последвалата борба оръжието е произвело изстрел. Процесът срещу Йълдъз обаче не може да се проведе, тъй като съдът очаква от Нигерия потвърждение на самоличността на жертвата. 
						От началото на делото граждани и правозащитни организации – включително Хелзинкската гражданска асоциация, Асоциацията за свобода на Земята и Фондацията за правата на човека – подписват петиции с искане за встъпване в делото, като твърдят, че самоличността на Окей е била официално потвърдена, когато тялото му е било транспортирано до Нигерия. 
						Бурджу Йозайдън, една от адвокатите доброволци на Окей и член на Мрежата за солидарност на мигрантите, заяви за SETimes, че обвиненият полицай никога не е бил арестуван и продължава да работи. „Това силно ни смущава”, добави тя. 
						Случаят предизвика нови критики към политиката за бежанците и третирането на мигрантите в Турция. 
						„Смъртта на Фестус Окей не е поредното убийство в резултат на полицейско насилие, а по-скоро привлече вниманието към проблемите на мигрантите и стана емблематична с възникналите впоследствие проблеми около неговата самоличност”, заяви за SETimes Уфук Ахъска, член на Мрежата за солидарност с мигрантите. 
						Турция е подписала Конвенцията за статута на бежанците, но при едно важно условие: статут на бежанец може да бъде предоставен само на лица, които идват от Европа. 
						Бежанците и лицата, които търсят убежище, трябва да се регистрират в отдела за чужденците и във Върховния комисариат на ООН за бежанците (ВКООНБ), за да получат временен статут на търсещо убежище лице, след което много от тях се изпращат в сателитни градове в Анадола. Лицата, които търсят убежище, имат право да кандидатстват за статут на бежанец в трета страна, различна от държавата им на произход или Турция, и да получават малка месечна помощ, както и документ за самоличност, издаден от ВКООНБ. 
						Според ВКООНБ броят на лицата, търсещи убежище, е 6 232, а 12 327 са бежанци, предимно от Афганистан, Ирак, Иран и Сомалия. Въпреки това се смята, че неофициалният брой на мигрантите е между 500 000 и 1,5 млн. души поради свободната визова политика на Турция, географията на страната, пропускливите граници, както и близостта до Европа, която е крайната притегателна точка за много нелегални мигранти. 
						Както законните, така и незаконните мигранти в Турция се сблъскват с дискриминация и трудни условия на живот – те чакат в забрава, маргинализирани от обществото и при ограничен достъп до заетост, здравеопазване, образование и подходящи жилищни условия. 
						„Във всекидневния си живот те нямат разрешение за работа или социална осигуровка. ...Техният живот е много несигурен”, каза за SETimes Бегюм Йозден Фърат, един от вносителите на петицията за встъпване в продължаващото дело по случая с Окей. 
						„Турция има сериозна нужда от програма за закрила на бежанците”, заяви за SETimes Мурат Чекич от „Амнести Интернешънъл Турция", като добави, че ЕС оценява политиката на Турция за бежанците в рамките на своята политика за защита на границите, а не като въпрос от областта на правата на човека. 
						Наистина, нелегалната имиграция – включително трафикът на хора и наркотици – от Турция към ЕС буди сериозна загриженост. Комисията по вътрешни работи на Великобритания наскоро обяви, че Турция трябва да подобри своя граничен контрол, преди да се присъедини към ЕС. 
						Въпреки това лошите условия и неустановеното положение, с които се сблъскват мигрантите в Турция, са допълнителни стимули нелегалните имигранти да опитват да влязат незаконно в ЕС. 
						Във връзка с това правителството е изготвило законопроект за чужденците, който има цел да облекчи тежкото положение на легалните бежанци чрез достъп до заетост, здравеопазване, образование и жилища. 
						Според Чекич законопроектът, който е изготвен с участието на организации за защита на правата на човека и правата на бежанците, ще бъде сериозно подобрение на съществуващите закони.

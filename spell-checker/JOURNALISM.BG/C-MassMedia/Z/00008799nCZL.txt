Турция и Гърция забраняват противопехотните мини
23/10/2003
Като израз на своята решимост за провеждане на политика на мир, двете егейски съседки подписаха международния договор от 1997 година за забрана на противопехотните мини.
От Вахит Бора за Southeast European Times от Истанбул - 23/10/03
 
 
Турция и Гърция подписаха знаменателно споразумение за забрана на смъртоносните противопехотни мини - ход, представен и от двете страни като израз на решимостта им за провеждане на политика на мир в региона. При срещата си по време на заседанието на Общото събрание на ООН в Ню Йорк на 25 септември гръцкият външен министър Георгиос Папандреу и турският му колега Абдула Гюл ратифицираха международния договор под патронажа на Канада от 1997 година за забрана на противопехотните мини.
"Надявам се и вярвам, че това ще проправи пътя за по-нататъшно сътрудничество и в други области", каза Гюл по време на церемонията по подписването. Папандреу заяви, че ратифицирането на споразумението е от особена важност поради факта, че двете държави са съседки. Договорът забранява използването, производството, складирането и транспортирането на противопехотни мини. Следващата стъпка е да започне разчистването на мините, разположени по гръцко-турската граница.
Също по време на заседанието на Общото събрание на ООН кипърският президент Тасос Пападопулос обяви, че правителството му ще разчисти всички противопехотни мини. По време на двумесечна операция трябва да бъдат премахнати 2 500 мини от 11 минни полета, разположени по "Зелената линия". Турският кипърски лидер Рауф Денкташ по-рано бе предложил да бъдат разчистени всички противопехотни мини около Никозия, разделената столица на острова.
Гюл и Папандреу обявиха през май, че правителствата им възнамеряват да се придържат към договора. Турция каза, че вече е разчистила мини по границата си с България.
Всяка година мините причиняват наранявания и смърт. На 29 септември Атинската информационна агенция съобщи, че седем души, за които се смята, че са били ирански бежанци, са загинали от противопехотни мини на турско-гръцката граница. Турското правителство съобщи за 21 инцидента с мини през 2002 година, в сравнение с 58 инцидента през 2001 г.
Освен в разчистването на мини и приноса към мира в региона, Турция и Гърция развиват сътрудничеството си и в туризма и други области.
"Проблемите между двете страни остават в миналото. Сега ние очакваме с нетърпение разрастването на търговските възможности в егейския регион", каза турският министър на промишлеността и търговията Али Чошкун на 5-ата икономическа среща на високо равнище между турското егейско крайбрежие и гръцките егейски острови, проведена от 27 септември до 28 септември на гръцкия остров Крит.
Промоционална кампания ще насърчава посетителите на Олимпийските игри в Гърция през 2004 г. да посетят и турските курорти. В дневния ред на страните е включено и облекчаване на митническите процедури и извършване на съвместни инвестиции в енергийния сектор.

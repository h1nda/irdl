САЩ призовават Албания да удвои усилията си срещу наркотрафика
05/03/2003
 
ТИРАНА, Албания -- Във вторник (4 март) американското правителство призова Албания да вземе по-сериозни мерки в борбата с търговията с наркотици, като заяви, че страната продължава да е "важен фактор в световната търговия с наркотици". Американското Бюро за международен контрол и борба с наркотиците публикува доклад, в който се казва че "организираните престъпни групировки използват Албания като транзитен пункт за търговия с наркотици и други видове незаконна търговия, поради стратегическото разположение на страната, слабата полицейска и съдебна система, и отслабен граничен контрол". САЩ са предложили и помощ за сформирането на специални части за борба с наркотрафика.
Междувременно, вътрешните министри от девет страни от Югоизточна Европа се срещнаха в Белград във вторник, за да обсъдят мерките срещу организираната престъпност и търговията с хора. На срещата присъстваха висши представители на органите на реда от Албания, Босна и Херцеговина, България, Гърция, Македония, Румъния, Турция, Сърбия-Черна гора и Хърватска. (АП, АФП - 04/03/03)

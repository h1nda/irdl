Хърватия отделя средства за присъединяването си към ЕС 
					24/02/2005
					Хърватското правителство създаде нови фондове, които ще се използват за финансиране на работата по постигане на стандартите, определени от ЕС. Реформите в образованието и държавната администрация и хармонизирането на законите на страната с тези на ЕС са сред основните приоритети.
					От Миранда Новак за Southeast European Times от Загреб -- 24/02/05
 
					 
						
Очаква се Хърватия да започне преговори за членство със съюза на 17 март, при условие че покаже пълно сътрудничество с Международния наказателен съд за бивша Югославия. [Архив]
						Хърватското правителство е отделило повече от 770 млн. евро за следващите три години, за да финансира процеса на присъединяването си към ЕС. Очаква се страната да започне преговори за членство със съюза на 17 март, при условие че отговори на все още неизпълненото изискване за пълно сътрудничество с Международния наказателен съд за бивша Югославия. 
						Тази година 218 млн. евро от държавния бюджет ще бъдат използвани за присъединяването към съюза. През 2006 г. сумата ще бъде увеличена на около 270 млн. евро. През 2007 г., когато Хърватия се надява да завърши преговорите за членство, ще бъдат инвестирани повече от 290 млн. евро -- 85 % от БВП. 
						Според Националната програма за присъединяване към Европейския съюз (НППЕС) повечето от парите, които ще бъдат похарчени през следващите няколко години, ще бъдат инвестирани в образованието и изследователската дейност. Останалите пари ще се използват за покриване на други разходи, включително мащабен ремонт на държавната администрация. Служители, които отговарят за реализирането на програмата, смятат, че тези разходи могат да достигнат до около 2 до 3 % от общите разходи. 
						Предприсъединителните фондове ще се използват за изпълнение на задачите, които Хърватия трябва да осъществи по време на присъединителния процес, а структурните фондове на ЕС ще бъдат на разположение след присъединяването на страната. 
						Помощта на ЕС за Хърватия -- предоставяна главно по програмата КАРДС -- досега се използваше за стабилизиране на демокрацията, включително връщане на бежанците и изселените лица, икономическо и обществено развитие, правосъдие и вътрешни работи, изграждане на административен капацитет, защита на околната среда и засилване на регионалното сътрудничество. Освен това Брюксел помогна и при финансирането на проект за реформи в държавната администрация, партньорство за интегрирано управление на границите и разработване на национална стратегия за управление на отпадъците. 
						
						Според НППЕС териториалното статистическо делене на регионите в Хърватия също ще бъде завършено през тази година. Държавното статистическо бюро направи предложение за статистическа организация, при която сегашните 20 региона на страната и столицата ще бъдат обединени в пет географски статистически области. 
						Очаква се правителството да изчисли БВП за всяка област, като използва резултатите за оценка на баланса на регионалното развитие и за определяне на размера на помощта за всеки регион. Тази оценка ще бъде направена с помощта на ЕС.

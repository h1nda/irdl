Буш ще направи историческо посещение в Албания
					02/05/2007
					Посещението в Албания през следващия месец ще бъде първото на американски президент
					От Йонилда Кочи за Southeast European Times в Тирана – 02/05/07
 
					 
						
Президентът на САЩ Джордж Буш. [Гети Имиджис]
						Белият дом потвърди миналата седмица, че американският президент Джордж Буш ще посети Албания на 10 юни. Той също планира да посети Чешката република, Полша, Италия и България, след като участва в срещата на върха на Групата на осемте (Г8) в Германия от 6 до 8 юни. 
						Буш възнамерява да се срещне с албанския президент Алфред Мойсиу и с премиера Сали Бериша. 
						Според Мойсиу, в посещението има голяма символика. Една суперсила, каза той, гради взаимно уважение и сътрудничество с една малка страна като Албания. 
						"Това е доказателство за високата стойност на американската демокрация, която е вдъхновение за нас", заяви президентът на 26 април по време на среща в Тирана с бившия върховен главнокомандващ съюзническите войски на НАТО в Европа генерал Уесли Кларк. 
						Бериша заяви, че смята посещението на Буш за забележително събитие в отличните взаимоотношения между Албания и Съединените щати. "Откакто Албания е независима, в най-критичните моменти от националната свобода за албанците, Съединените щати са играли роля за оказване на помощ за защита на правата и свободите", заяви той. 
						Той също спомена и ситуацията в съседно Косово. "Мечтите на косовските албанци за свободна, демократична и независима държава срещат разбиране в администрацията на президента Джордж Буш." 
						Съединените щати също подкрепиха амбициите на Албания за членство в НАТО. Миналия месец Буш подписа законопроект, потвърждавайки подкрепата на неговата страна за присъединяване към НАТО за пет страни - Албания, Хърватия, Грузия, Македония и Украйна. Законът за укрепване на свободата чрез НАТО от 2007 г. също отваря вратите за отпускане на нови военни помощи за петте страни през следващата година. 
						Американски високопоставени служители и дипломати подкрепят идеята за приемането на Албания в НАТО през 2008 г. 
						Междувременно Албания изпрати свои военнослужещи в ръководените от САЩ мисии в Афганистан и Ирак. От февруари 120 албански военнослужещи за небойни операции са под американско командване на летище Мосул. През декември 2006 г. албанският министър на отбраната Фатмир Медиу заяви, че албанските войници ще останат в Ирак, докато американските войски са там. 
						Буш ще бъде първият американски президент, който ще посети Албания. През 1999 г. Бил Клинтън е имал намерение да посети Тирана, но посещението е било отменено. Двама държавни секретари на САЩ са посещавали Албания - Джеймс Бейкър през 1991 г. и Колин Пауъл през 2003 г..

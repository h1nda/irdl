Полицията арестува 21 университетски преподаватели в разследване за корупция
					22/09/2008
					Безпрецедентна полицейска акция улучи в сърцето практиката на даване на подкупи в академичните среди.
					От Наташа Радич за Southeast European Times в Загреб –22/09/08
 
					 
						
Полицай изнася компютри и документи, конфискувани от Загребския университет в четвъртък (18 септември). [Гети Имиджис]
						В най-голямата антикорупционна операция досега, хърватската полиция е задържала и разпитала повече от 100 души, свързани със скандала за подкупи в Загребския университет. Сред задържаните са 21 университетски преподаватели от факултетите по икономика, право и транспорт. Акцията е била проведена след повече от година подготовка, по време на която тайни агенти, представящи се за студенти и властите, са провели наблюдение на преподаватели, заподозрени в корупционна дейност. 
						Сред тях са Деша Мликотин Томич, професор по икономика, която също е председател на парламентарна комисия, занимаваща се с превенцията и решаването на конфликти на интереси. След като е била разпитана, тя е била освободена, но не е ясно дали ще запази поста си. 
						Полицейската акция е улучила в сърцето това, което мнозина смятат за обичайна практика да се плаща на преподаватели срещу получаване на академични привилегии. Според съобщения в медиите, корумпирани преподаватели получават до 9000 евро, за да запишат некласирали се студенти, и до 2000 евро за изпит. 
						Даването на подкупи в академичните среди се е превърнало в добре развит бизнес със собствени правила и процедури. Например студентите не контактуват пряко с преподавателите, а чрез посредник. 
						 "Богатите не трябва да се тревожат; бедните трябва да учат!", е казал един преподавател. Официални представители от факултетите, замесени в скандала, са обещали, че всички купени дипломи ще бъдат анулирани. 
						Един от най-противоречивите личности в Хърватия, пенсионираният генерал Владимир Загорец също може да бъде засегнат. Бившият сподвижник на Франьо Туджман е получил диплома по транспортно инженерство от Транспортния факултет на Загребския университет, като успешно е издържал четири изпита и е представил дипломната си работа в разстояние на една седмица. Сега дипломата му ще бъде проверена подробно заедно с хиляди други. 
						Досега операцията се радва на широка обществена подкрепа. Само консервативния всекидневник "Вечерни Лист" я разкритикува. Всекидневникът твърди, че властите просто устройват шоу за официалните представители в Брюксел, които сега подготвят нов доклад за напредъка на Хърватия. Докладът трябва да бъде публикуван през ноември.

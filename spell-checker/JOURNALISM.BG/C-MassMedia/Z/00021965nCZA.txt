Албанското правителство започна програма за издаване на карти за самоличност
					20/03/2007
					Една по-добра система за идентифициране на избирателите е основен приоритет за страната, каза албанският премиер Сали Бериша.
					От Ерлис Селимай за Southeast European Times от Тирана – 20/03/07 
 
					 
						
Всеки път, когато страната провежда избори, избирателите трябва да представят удостоверение за раждане и различни други документи, за да докажат своята самоличност. [Гети Имиджис]
						На избори досега албанците трябваше да представят удостоверения за раждане и различни други документи, за да докажат своята самоличност. Свързаните с това пререкания предизвикваха недоволство всеки път, когато се провеждаха избори. Сега правителството иска да реши този проблем, като възражда идеята за карти за самоличност, предложена за първи път преди седем години. 
						Според властите карти за самоличност ще се издават на граждани над 16-годишна възраст. За да се избегнат измами, картата ще включва отпечатъци от пръстите на притежателя си, компютърен чип с данни за притежателя и неподлежащ на промяна идентификационен номер. 
						Въвеждането на тази нова форма карти за самоличност ще "ни спаси от манията за удостоверения веднъж завинаги," обеща премиерът Сали Бериша. Според него инициативата е от основен приоритет и правителството е готово да пренасочи държавни средства към вътрешното министерство, за да гарантира прилагането й. 
						Целта на новите карти за самоличност е не само да се гарантира по-гладко протичане на изборите в бъдеще, но и да може страната да изпълни условията, определени от ЕС в рамките на Споразумението за стабилизация и асоцииране с Албания. 
						Недостатъците при използване на удостоверения за раждане се проявиха и по време на местните избори миналия месец, които бяха свързани с множество оплаквания. Международната общност призовава Албания да преструктурира системата си за лични данни като част от цялостната избирателна реформа. 
						Наблюдатели приветстват решението на правителството, като посочват, че за процеса на издаване на нови карти за самоличност ще е необходимо преброяване на населението. А това ще наложи да се вземе предвид и броят на живеещите в чужбина албанци. 
						Дебатът за картите за самоличност не е нов. През 2000 г. властите се опитаха да издадат "избирателна карта" за всички граждани с право на глас. Проектът обаче се провали, тъй като властите се втурнаха да завършват процеса без адекватно планиране.

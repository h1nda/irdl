Португалия потвърди подкрепата си за кандидатурата на Турция за членство в ЕС
					29/06/2007
					Целта на присъединителните преговори е пълноправно членство в ЕС, каза високопоставен португалски правителствен представител в четвъртък, отхвърляйки призивите за провеждане на голям дебат по кандидатурата на Турция по време на португалското председателство на Съюза.
					(Търкиш Дейли Нюз, Заман - 29/06/07; AП, Ройтерс, AФП, Би Би Си, Гласът на Америка, Euobserver, Уебсайт на португалското председателство на ЕС - 28/06/07)
 
					 
						
Целта на преговорите на ЕС с Турция е пълноправно членство, каза португалският държавен секретар по европейските въпроси Мануел Лобо Антунеш в четвъртък (28 юни). [Гети Имиджис]
						Потвърждавайки подкрепата на страната си за кандидатурата на Турция за членство в ЕС, високопоставен португалски правителствен представител каза в четвъртък (28 юни), че целта на присъединителните преговори с Анкара е пълноправно членство, а не привилегировано партньорство. 
						"Всички присъединителни преговори имат една цел: присъединяване, след като бъдат изпълнени всички критерии," каза португалският държавен секретар по европейските въпроси Мануел Лобо Антунеш, чиято страна в неделя пое от Германия шестмесечното ротационно председателство на ЕС. "Споразуменията, подписани от държавите членки, трябва да се спазват," подчерта той, имайки предвид решението на Съюза от октомври 2005 г. за започване на присъединителни преговори с Турция. 
						Преговорите, които се очаква да отнемат поне десет години, не вървят гладко за Анкара. Само една от 35-те преговорни глави - тази за научно-изследователската дейност - бе затворена условно. 
						През декември Брюксел замрази преговорите по осем от останалите глави заради отказа на Турция да отвори пристанищата и летищата си за транспортни средства от Кипър, който е член на ЕС. През април бяха открити преговорите по глава "Индустриална политика". По-рано тази седмица ЕС даде зелена светлина на преговорите по още две политически области, които не са свързани с търговията - "Статистика" и "Финансов контрол". 
						Заради опозицията на Франция обаче блокът реши да не открива преговорите по глава "Икономическа и валутна политика". 
						В четвъртък френският президент Никола Саркози, който настоява, че на Турция трябва да бъде предложено само привилегировано партньорство, отново призова да се проведе дебат за перспективите за членство в ЕС на страната с преобладаващо мюсюлманско население по време на срещата на върха на блока през декември. 
						По-късно Лобо Антунеш ясно заяви, че страната му не възнамерява да се вслушва в подобни призиви, а ще работи за възстановяване на нормалния ход на присъединителните преговори с Турция. 
						"Това е наш приоритет, ние искаме да възстановим нормалния ход на процеса на присъединяване на Турция," каза пред репортери португалският правителствен представител, като посочи, че няма вероятност страната му да подкрепи нов френски призив за голям дебат за границите на ЕС. 
						"Франция има пълното право да твърди, че трябва да обсъждаме разширяването, целия въпрос за границите и Турция," каза той. "Но председателството също има право да даде мнението си." Португалия смята, каза Лобо Антунеш, че трябва да съсредоточи действията си върху основния, според нея, приоритет на председателството на ЕС, а именно - да се финализира договорът за реформата, който да замени провалилата се конституция на блока. 
						"По въпросите на разширяването държавите членки имат различни мнения и различни гледни точки," каза той. "Не съм толкова сигурен, че сега отново трябва да се впускаме в сложни и трудни дискусии." 
						На 1 юли започва третото португалско председателство на ЕС след присъединяването на страната към Съюза през 1986 г. 
						Представяйки приоритетите на страната си пред чуждестранни репортери в четвъртък, Лобо Антунеш спомена също енергетиката, околната среда, подобряването на публичните финанси и увеличаването на заетостта и социалното бглагополучие.

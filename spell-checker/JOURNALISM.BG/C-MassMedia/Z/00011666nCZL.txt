Според новия ръководител на УНМИК Косово играе ключова роля за стабилността на Балканите 
					
				
					16/08/2004
				
				 
					
							ПРИЩИНА, Косово, Сърбия-Черна Гора -- Истинската нормализация на ситуацията в Западните Балкани би била невъзможна без подобряване на положението в Косово, заяви датският дипломат Сорен Йесен-Петерсен, който е новият ръководител на УНМИК, при пристигането си в провинцията в неделя (15 август). “Нормалността, стабилността и яснотата относно статута на Косово ще бъдат от полза не само за местните жители, но и за целия регион,” допълни той. Петерсен ще се срещне в понеделник с местни официални лица и политически представители на етническите албанска и сръбска общности в провинцията. 
						
					
							Междувременно КФОР и местните власти предприеха мерки за превенция на етнически вълнения, подобни на онези, разтърсили провинцията през март. Ръководените от НАТО умиротворители и многоетническите полицейски сили на Косово създадоха център за координиране на съвместните си операции. КФОР е в процес на установяване на защитени зони около сръбски обекти, където на военните ще бъде разрешено да използват “пропорционална сила” за противодействие срещу размирици. (АФП, Бета, Ройтърс, Танюг – 15/08/04)

Рен каза, че е реалистично Сърбия да получи статут на кандидат-членка на ЕС през 2008 г.
					12/11/2007
					 
						ТАЛИН, Естония -- Еврокомисарят по разширяването Оли Рен каза в неделя (11 ноември), че целта на властите в Сърбия за придобиването на статут на страна, кандидатка за членство ЕС, е амбициозна, но постижима. На пресконференция в Талин Рен обясни, че след като Сърбия докаже пълното си сътрудничество с Трибунала на ООН за военни престъпления в Хага, Споразумението за стабилизация и асоцииране (ССА) с ЕС ще бъде подписано. Сърбия парафира своето ССА миналата седмица. Пълното сътрудничество изисква арестуването на останалите бегълци от правосъдието, включително на босненския сръбски военновременен комадир Радко Младич.
						Междувременно сръбският прокурор за военни престъпления Владимир Вукчевич каза за сараевския вестник "Дневни Аваз", че ще подаде оставка, ако Младич не бъде арестуван в скоро време. В интервю в неделя Вукчевич каза, че Младич е нанесъл "огромни морални щети" на сърбите. (Бета, Танюг, Б92, Дневни Аваз - 11/11/07)

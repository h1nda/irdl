Социологическо проучване регистрира оптимизъм и предизвикателства в Косово
					04/03/2010
					Последното проучване на "Галъп Интернешънъл" посочи безработицата и корупцията в правителствените структури като главни проблеми пред Косово. Все пак мнозинството от анкетираните имат доверие в правителството и изразяват надежда за бъдещето.
					От Линда Карадаку за Southeast European Times от Прищина -- 04/03/10
 
					 
						
Директорът на "Галъп Европа" Роберт Манчин разисква на 25 февруари в Прищина резултатите от неотдавнашно социологическо проучване. [Лаура Хасани/SETimes] 
						Неотдавнашно проучване на "Галъп Интернешънъл" в Косово бе посветено на изследване на противоречията. Повечето анкетирани - 67 % - са доволни от жизнения си стандарт и въпреки това продължават да търсят нещо по-добро зад граница. 
						От друга страна, докато правителството се ползва с висока степен на доверие, почти девет от десет косовски албанци го смятат за корумпирано, според проучването. 
						Роберт Манчин, директор на "Галъп Европа", представи констатациите в Прищина на 25 февруари. Докладът е озаглавен "Корените на едно несъответствие: висок оптимизъм срещу предизвикателствата да се извлекат ползи от независимостта са характерни за всеки косовар". 
						Въпреки предизвикателствата две трети от анкетираните са с оптимистична нагласа за последните събития в страната, твърди проучването. Авни Зогиани от НПО "Чоху" заяви, че оптимизмът се базира на двегодишната независимост на Косово след дълъг период на репресии. Положителните емоции, каза той, не трябва да се разглеждат като висока оценка за правителствените институции. 
						"Тук не става дума за оптимизъм, основан на действителното положение," каза Мимоза Кусари Лила, заместник-председател на Алианса за Ново Косово (АНК). 
						 В негативен аспект изследването показва, че процентът на хората, които смятат, че корупцията е компрометирала правителството, е нараснал от 71 % през 2006 г. на 83 % през 2008 г. Организираната престъпност също продължава да бъде проблем, като само 25 % от анкетираните изразяват увереност, че властите правят всичко възможно да се борят с нея. 
						Осъзнаващ тази липса на доверие, премиерът Хашим Тачи съобщи в петък, 26 февруари, че се сформира специално звено, което да организира различни органи на властта в продължаващите битки срещу престъпността. 
						"Бих приканил всички ви без никакво колебание - министри, правителство, кабинет, вицепремиери -- да одобрите тези мерки като конкретно доказателство, че нашето правителство е решено да се бори с корупцията, организираната престъпност и всички останали отрицателни явления," каза Тачи пред кабинета си при обявяването на специалното звено. 
						Също толкова тревожеща за анкетираните е била безработицата, като около 44 % са заявили, че изпитват сериозни затруднения с намирането на работа. Това се отнася особено за младите хора. 
						Процентът на албанците, които смятат независимостта за нещо добро, е спаднал според "Галъп" от 93 % на 75 %, а 80 % от косовските сърби са критично настроени към нея. 
						 "Оценката на народа за независимостта на Косово вероятно може да се тълкува като "време е за изтрезняване" след празненствата по случай отцепването," се казва в доклада на "Галъп". 
						Мнозинство от косовските албанци (80 %) и косовските сърби (64 %) смятат, че Сърбия никога няма да признае Косово. Изследването показа още, че сърбите в Косово не се чувстват защитени от Белград. Около 60 % за заявили, че сръбското правителство се справя слабо или дори зле със защитата на техните интереси. 
						Според проучването косовските албанци остават най-силно подкрепящото НАТО и ЕС население в региона, макар че доверието в Съюза спада. Като цяло има по-голямо доверие в НАТО, отколкото в религиозните организации, установи "Галъп". 
						Според проучването 48 % от анкетираните смятат, че ЕС е виновен за това, че Косово не се ползва с безвизов режим, а само 15 % винят правителството и политиците. 
						Кусари Лили от АНК казва, че Косово продължава да бъде " в процес на доказване пред чужденците, че заслужаваме повече".

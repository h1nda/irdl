Гърция се подготвя за още безредици
					08/12/2008
					Леви партии, преподаватели и студенти отправиха в понеделник призиви за стачки и демонстрации след двата дни на насилие и безредици, предизвикани от убийството на тийнейджър от полицаи през уикенда.
					(Ройтерс, АФП, Би Би Си, Евронюз, Катимерини, Шпигел - 08/12/08; АП, ДПА, ФТ, Интърнешънъл Хералд Трибюн, АНА-МПА - 07/12/08)
 
					 
						
Сблъсъци между младежи и полицейски части за борба с безредиците в неделя (7 декември), по време на масови демонстрации близо до централното управление на полицията в Атина. [Гети Имиджис]
						В понеделник (8 декември) сутринта в северния гръцки град Солун имаше сблъсъци между студенти и полиция, а държавата се подготвя за нови протести срещу убийството от полицията на 15-годишен ученик в Атина през уикенда. 
						Безредиците, които се смятат за най-ожесточените в Гърция от десетилетия, избухнаха в събота вечерта, непосредствено след фаталните изстрели на полицията срещу Андреас Григоропулос в размирния столичен квартал "Екзархия". Жертвата е била част от група от около 30 младежи, които хвърляли камъни срещу патрулиращ в района полицейски автомобил. Кварталът е бил сцена на множество сблъсъци между самозвани анархисти и властите. 
						В отговор полицейският служител Епаминондас Корконеас, на 37 г., излязъл от автомобила и произвел три изстрела. Григоропулос бил застрелян на място. 
						Според Корконеас, който в момента е задържан за непредумишлено убийство, смъртта на момчето е била резултат от рикоширал куршум, тъй като той е произвел само предупредителни изстрели. Няколко свидетели обаче твърдят, че той се е прицелил директно в младежа. 
						Полицията е арестувала и втория полицай, Василис Саралиотис, на 31 г., който се е намирал в автомобила, за предполагаемо съучастие. 
						Почти 5 000 души участваха в протестите в Атина в неделя, а безредиците се разраснаха и обхванаха и други гръцки градове, включително Солун, Патрас, Янина и Волос, както и градове на остров Крит. 
						За да разпръсне тълпите по време на безредиците в неделя в Атина, полицията е използвала сълзотворен газ, а според съобщенията са били задържани 20 демонстранти. 
						Най-малко 34 души са били ранени при сблъсъците в неделя. 
						С ескалирането на насилието бяха нанесени щети - някои от които значителни - на десетки банки, супермаркети и други фирми въпреки обещанието на премиера Костас Караманлис, че отговорните за смъртта на момчето лица ще бъдат наказани. 
						В съболезнователно писмо до родителите на момчето Караманлис обеща също: "Държавата, съобразно своите задължения, ще направи всичко възможно трагедията от вчера да не се повтори." 
						Караманлис, чието все по-непопулярно правителство остана без двама министри при неотдавнашен финансов скандал, не прие в неделя оставката на министъра на вътрешните работи Прокопис Павлопулос. Обществената подкрепа за консервативната партия на премиера, “Нова Демокрация”, намаля значително и последните проучвания показват, че тя изостава след опозиционната социалистическа партия ПАСОК. 
						Павлопулос призова в неделя обществеността към спокойствие и съдействие, определяйки убийството на момчето като “изолиран инцидент”. 
						"Полицията има и ще продължи да има ролята на защитник на имуществото и живота на всички гръцки граждани," каза той за “Атенс Нюз Ейджънси”. 
						Междувременно Гръцката комунистическа партия и ПАСОК, заедно с други групи, насрочиха за понеделник пет демонстрации. 
						Протестиращите обявиха за сряда 24-часова обща стачка срещу пенсионните реформи и икономическата политика на правителството.

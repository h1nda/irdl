ЕС ще вземе решение за либерализирането на визовия режим с Албания до май
					26/02/2009
					 
						ТИРАНА, Албания -- Екип на Европейската комисия (ЕК) ще посети Албания в средата на март, преди да се вземе решение за либерализиране на визовия й режим с ЕС, съобщиха местните медии в сряда (25 февруари). Според медиите екипът ще наблюдава и докладва за напредъка на Албания в борбата с организираната престъпност, издаването на електронни лични карти и биометрични паспорти и управлението на границите. Посещенията ще продължат през март и април, преди групата да вземе решение през май. На заседание на кабинета в сряда министър-председателят Сали Бериша определи либерализирането на визовия режим като втория по-важност въпрос след членството в НАТО. 
						Други новини от сряда -- Държавният департамент на Съединените щати е включил няколко случая на нарушения на човешките права в Албания в своя годишен доклад за 2008 г., съобщиха местните медии. В документа се критикува също така законът за лустрацията, приет през декември, като се твърди, че той е неясен в частта си, дефинираща политическата дейност по време на комунистическата епоха. В доклада обаче се дава висока оценка на създаването на специални части за борба с икономическата престъпност. (Алсат, Топ Ченъл, Телеграфи, BalkanWeb, Гласът на Америка, Би Би Си, Лайме, Ора Нюз - 25/02/09)

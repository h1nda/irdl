Британски експерти ще съдействат в изследванията за птичи грип в Румъния и Турция
					10/10/2005
					 
						БУКУРЕЩ, Румъния – Експерти от британското министерство на околната среда, храните и селскостопанските въпроси (МОСХСВ) трябва да пристигнат в понеделник (10 октомври), за да съдействат на местните власти в изследванията за птичи грип. Първите случаи на заразени птици бяха открити в румънската част от делтата на р. Дунав. МОСХСВ заяви, че поддържа връзки и с Турция и е готово да предостави помощ след съобщенията за открити случаи на птичи грип във ферма близо до Егейско море.
						В неделя румънският министър на здравеопазването Еужен Николаеску призова за спокойствие и сдържаност, подчертавайки, че наличието на смъртоносния вирус H5N1 все още не е потвърдено. Той каза, че властите вземат всички възможни мерки, за да предотвратят разпространението на щама, включващи унищожаване на хиляди птици, поставяне под карантина на подозрителни райони и ваксиниране на населението. 
						Подобни мерки се вземат и в Турция, според министъра на земеделието Мехди Екер. Той каза, че във ферми в северозападните региони се извършва унищожаване на птици. (Ромпрес, Найн о’клок, TurkishPress.com, АП, АФП, Ройтерс - 10/10/05; Ройтерс - 09/10/05)

Черна гора се стреми към енергийна ефективност
					23/03/2010
					Заедно с други страни от региона Черна гора обмисля алтернативни енергийни решения с помощта на USAID Черна гора.
					От Марина Роганович за Southeast European Times от Подгорица -- 23/03/10
 
					 
						
Ръководителят на мисията на USAID в Черна гора Рамзи Дей (вляво) и служителят от отдел "Околна среда" към USAID, Владан Ражнатович, разговарят с участници в семинар за климатичните промени в Подгорица. [Марина Рогованич/SETimes]
						Черна гора трябва да разнообрази своите енергийни решения, каза ръководителят на мисията на USAID в Черна гора Рамзи Дей пред участниците в неотдавнашна публична дискусия по промяната на климата, състояла се в "Америкън Корнър" в Подгорица. Дей представи поредицата от видеозаписи от състезанието "Слънчев десетобой", продуцирани от американското правителство, в което студенти от университети от 20 държави строят енергийно ефективни домове с акцент върху слънчевата енергия. 
						Заключавайки, че Черна гора е още далеч от целта, Дей каза: "Черногорците дори на поставят изолация на къщите си, когато ги строят." 
						 USAID е водила експерти и е работила с черногорското правителство за намиране на нови екологично безопасни начини за производство на енергия. Плановете за изграждане на четири язовира на река Морача се подкрепят от схващането, че водната енергия е екологично чиста. 
						Но не всички са съгласни. "Ако изграждането на тези язовири се осъществи, не само екосистемата на река Морача, но и биологичното разнообразие на най-голямото езеро на Балканите -- да не говорим за стотици местни работни места и начини за прехрана -- ще понесат сериозен удар," каза Франческа Антонели, координатор на Световния фонд за дивата природа. 
						 "Проучванията сочат, че енергията, произвеждана от култивирането на биомаса [отглеждане и събиране на специфични култури, които се изгарят за производството на електроенергия], може би е най-благоприятният за природата вариант," каза един от участниците, посочвайки, че между 20 и 25 % от електроенергията на Швеция идва от производството на биомаса, което подсказва, че това е по-добър вариант от водната енергия. 
						 Дей каза, че неговата организация скоро ще представи анализ на енергийните варианти за Черна гора, между които вариантът за използването на биомаса ще се обмисли внимателно. 
						Служителят от отдел "Околна среда" към USAID, Владан Ражнатович, обърна внимание на друг въпрос в дебата за климатичните промени. Като запален велосипедист, който редовно се придвижва с колело, той каза, че повече черногорци биха оставили автомобилите си и биха ги заменили с велосипеди, ако пътищата бяха безопасни за велосипедистите. 
						Ражнатович каза обаче, че пътищата в Подгорица са толкова опасни за велосипедистите, че той "кара само по тротоарите в града". 
						На други места в региона се полагат усилия това да се промени. Майкъл Шимански, който е служил две години в Македония като доброволец в Корпуса на мира, дава за пример движението на велосипедистите "Критична маса". 
						Приятели на Шимански са лидери на българската група велосипедисти от "Критична маса" в София, които се събират на големи групи, карат по улиците и често нарушават и пречат на движението с цел да утвърдят правото на велосипедистите на ползване на пътищата. 
						"То започна само с няколко велосипеда, но непрекъснато расте и политиците в София вече започват да се вслушват," каза Шимански.

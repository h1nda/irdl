Румъния няма нито стратегия, нито пари да се бори с природни бедствия 
					06/06/2005
					Опустошителните наводнения през април завариха румънските власти неподготвени и разкриха сериозни недостатъци във възможностите на страната да реагира при извънредни обстоятелства. Макар че подобни катастрофи се случват всяка година, страната все още не разполага със стратегия, оборудване и персонал за борба с тях.
					От Разван Амариеи за Southeast European Times от Букурещ -- 06/06/05
 
					 
						
Хиляди къщи и стотици хиляди хектари обработваема земя ежегодно стават жертва на наводненията в Румъния. [Гети имиджис]
						При наводненията, които засегнаха няколко окръга в Румъния през април, загинаха четирима души и бяха повредени 5467 къщи -- 830 от които бяха напълно разрушени. Повече от 160000 хектара посеви бяха унищожени, а около 1450 км от националната и местната пътна мрежа се нуждаят от ремонт. Най-сериозно пострада югозападният район Банат, макар че бушуващите води засегнаха и части от Централна Румъния. 
						Тазгодишните наводнения се определят като едни от най-тежките от години насам, но според официалната статистика подобни опустошения се случват всяка година, главно през пролетта и есента. Хиляди къщи и стотици хиляди хектари обработваема земя стават ежегодно жертва на наводненията в Румъния. 
						Въпреки високата предсказуемост на подобни бедствия властите изглеждат неподготвени за тях. Повечето местни жители в засегнатите от бедствието райони трябваше сами да се евакуират, като използваха собствените си автомобили и оставиха след себе си животни, електроуреди и миналогодишната реколта. Мнозина казват, че всичко това е можело да бъде спасено при по-добро планиране и по-голяма помощ. Премиерът Калин Попеску Търичану разкритикува подготовката на страната за извънредни ситуации, като каза, че тя страда от липса на оборудване, специализиран персонал и стратегии за действие. 
						Очевидци разказват за пълната липса на координация между различните държавни институции. "Имаме моторни лодки, но кметовете на наводнените села не можаха да ни кажат къде да ги изпратим," казва Мариан Генча, координатор на отдела за борба с бедствията в Тимишоара. В същото време в окръг Тимиш Инспекцията по извънредни ситуации можа да предложи само няколко стари гребни лодки, след като похарчи повечето от предоставените й пари за нова компютърна мрежа. 
						Макар румънските власти да потвърдиха, че има водни помпи, те не се използваха. Бедствено положение бе обявено две седмици, след като водата започна да се покачва. Поради това армията -- която разполага с най-доброто оборудване и най-квалифицирания персонал -- бе помолена за съдействие едва когато бедствието вече бе в разгара си. 
						В крайна сметка наводненията причиниха щети за повече от 500 млн. долара, съобщиха властите. Държавният бюджет ще предостави възможно най-голяма финансова помощ, но ще е необходима и международна помощ. Съединените щати и ООН предоставиха около 650000 долара, а е възможно и бюджетът на ЕС да покрие значителна част от останалите разходи.

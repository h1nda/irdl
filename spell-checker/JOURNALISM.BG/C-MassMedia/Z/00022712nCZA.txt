Турция е решена да продължи да работи по кандидатурата си за членство в ЕС въпреки опозицията от страна на Франция 
					29/05/2007
					Анкара се опитва да убеди новия френски президент Никола Саркози да не се противопоставя на и без това трудните преговори на Турция за присъединяване към ЕС.
					От Айхан Шимшек за Southeast European Times от Анкара -- 29/05/07
 
					 
						
Френският президент Никола Саркози отново потвърди миналата седмица, че е против членството на Турция в ЕС. [Гети Имиджис]
						Френският президент Никола Саркози изпрати свой пратеник в Анкара през уикенда, за да се опита да успокои напрежението заради съпротивата му срещу членството на Турция в ЕС, съобщи вестник "Фигаро" във вторник (29 май). Вестникът писа също, че Саркози няма да попречи на ЕС да отвори три нови глави от преговорите за членство на Турция следващия месец, тъй като имал други приоритети. 
						Основният дипломатически съветник на Саркози, Жан-Давид Льовит, бивш посланик на Франция във Вашингтон, посети Анкара в неделя, за да обясни френската позиция, писа "Фигаро". "Става въпрос да се намери път напред, който не разрушава европейско- или френско-турските отношения," цитира вестникът неназован президентски служител. 
						Ходът бе предприет след телефонно обаждане на турския премиер Реджеп Тайип Ердоган до Саркози в края на миналата седмица. Ердоган предложи да се отложи дебатът за членството на Турция в ЕС, тъй като се очаква процесът на преговори да продължи поне десет години. 
						Процесът, който ще продължи да трансформира Турция, е по-важен от окончателния резултат, е казал Ердоган на Саркози. Като член на ЕС Франция ще има възможност да гласува за присъединяването на Турция, ако и когато страната успешно приключи преговорите. 
						Ердоган е предложил двамата да "се срещнат лично", за да преодолеят различията. Саркози потвърди, че е против членството на Турция в съюза миналата сряда, по време на първото си официално посещение в Брюксел. "Не мисля, че Турция има място в ЕС - това е въпрос, по който не съм променил мнението си," каза Саркози по време на съвместна пресконференция с председателя на Европейската комисия (ЕК) Жозе Мануел Барозу. 
						 Но той каза също, че излизането на ЕС от задънената улица с институционалната реформа е по-спешен приоритет от обсъждането на Турция. Той не спомена дали Париж ще иска да блокира продължаващите преговори за членството на Турция или не. 
						По време на предизборната си кампания Саркози категорично се противопоставяше на членството на Турция в ЕС и защитаваше тезата за специално партньорство с Турция в рамките на Средиземноморски съюз, който да включва средиземноморските страни от Европа, Близкия Изток и Северна Африка. 
						ЕК и няколко държави, членки на ЕС, сред които Великобритания, Италия и Швеция, са против отлагането на преговорите на Турция с ЕС. Групата също така е против идеята на Турция да се предлага каквото и да е друго споразумение, освен членство. 
						Вашингтон също продължава да подкрепя кандидатурата на страната за членство в Съюза. "Съединените щати подкрепят турското членство в ЕС и това продължава да е нашата позиция. Ние просто се надяваме, че в близките седмици и месеци ... Франция ще остане възприемчива за нови идеи и ще остави отворена възможността за обсъждане на този въпрос," каза заместник държавният секретар Джон Негропонте пред Френско-американската фондация в Париж на 16 май, преди встъпването на Саркози в длъжност. 
						"Не разбирам как Саркози вярва, че може да успее да реши проблемите на страната си с твърда политика срещу имигрантите и чужденците, като допълнително ги отблъсква," каза бившият посланик на Турция в Париж Сьонмез Коксал. "Ще трябва да изчакаме и да видим дали Саркози ще промени подхода си към Турция, или не. Ако не направи това, Турция, разбира се, също разполага с различни дипломатически средства и политически варианти." 
						Според Коксал, бивш ръководител на Националната разузнавателна служба на Турция, предложението на Саркози за създаване на Средиземноморски съюз е напълно неприемливо. Той каза, че Турция трябва да продължи работата по кандидатурата си за членство в ЕС. 
						Турското външно министерство изрази решимостта си да продължи напред. "Целта на Турция за членство в ЕС е ясна," каза говорителят на външното министерство Левент Билман. "Статутът на Турция също е напълно ясен - това е страна, която е започнала преговорите. Целта на тези преговори бе определена като пълноправно членство и нищо друго."

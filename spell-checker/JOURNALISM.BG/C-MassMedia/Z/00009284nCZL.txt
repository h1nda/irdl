Повече от 5,000 засегнати къщи ще бъдат възстановени в районите, където се разигра македонската криза през 2001 г.
10/12/2003
Повече от 30 млн. евро са били похарчени досега за възстановяване на домове в Македония, като най-щедрите донори са Холандия, Европейската комисия и Германия.
От Мария Лазарова за Southeast European Times в Скопие - 10/12/03
 
 
Откакто въоръженият конфликт в Македония приключи през 2001 г., повече от 5,000 от общо 6,600 засегнати домове са ремонтирани и възстановени.
"Процесът на реконструкция се извърши на две фази. Първата, координирана от Върховния комисар на ООН по бежанците, пое домовете, понесли щети от първа и втора категория, т.е. домове с по-малки щети," заяви министърът без портфейл Владо Поповски. "Европейската комисия координира втората фаза чрез Групата за международен мениджмънт (ГММ)." Около 1,500 сгради от трета и четвърта категория са оставени за втората фаза.
Според Поповски 33 млн. евро са били необходими за двете фази. Парите бяха осигурени по време на Донорска конференция през март 2002 в Брюксел. По-голямата част от тях, 30 млн. евро, вече е похарчена. Останалите 3 млн. евро ще бъдат изразходвани за възстановяване на най-сериозно засегнатите домове.
Йорген Енгел, ръководител на клона на ГММ, представи подробен доклад за това, което е било извършено до този момент. Според първите изчисления броят на засегнатите домове е 6,643. От тях 3,547 къщи са били групирани в първа категория, 1,513 - във втора категория, а 717 - в трета категория. Четвъртата категория е включвала 848 къщи. Всички сгради се намират в районите на някогашната криза Куманово, Тетово и Скопие.
От най-засегнатите домове 1,087 са напълно завършени, а още 112 ще бъдат изцяло възстановени до края на годината; 197 къщи ще бъдат реставрирани до пролетта на 2004 г. 169 сгради са поставени в категорията на "безнадеждните" къщи, тъй като тяхната реконструкция е невъзможна поради размера на нанесените щети.
Средната цена на възстановяването на един дом е 1,999 евро за онези, които се числят към първа категория; 4,500 евро за втора категория; 7,800 евро за трета категория и 15,000 евро за щетите от четвърта категория.
Поповски обяви бъдещите дейности на правителството в районите на някогашната криза, насочени към тяхното икономическо съживяване. Те включват възстановяване на ферми и селскостопански животни, както и стимулиране на животновъдството и птицевъдството. Дейностите предвиждат и възстановяване на гори и осигуряване на селскостопанска техника при благоприятни условия.
Ще бъдат положени усилия и за възстановяване на уличното осветление, водоснабдяването, разрушени училища и здравни заведения. Поповски оповести проект за изграждане на полицейски участъци в селата Матейце и Арачиново. Правителствата на Холандия, Унгария и Швейцария ще дарят необходимите средства.

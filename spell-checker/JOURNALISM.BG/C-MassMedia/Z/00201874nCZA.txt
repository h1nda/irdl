Турските туристи избраха гръцките острови
					19/09/2011
					Туризмът отваря възможност дългогодишни политически съперници да опознаят взаимно страните си.
					От Х. К. Цанис за Southeast European Times от Атина -- 19/09/11
 
					 
						
Остров Сими, островна верига Додеканези, Източно Егейско море. [Х. К. Цанис]
						Червени турски флагчета, веещи се над луксозните яхти в пристанището на живописния остров Сими, е гледка, която преди няколко поколения би била рядкост на гръцките острови, но след бързо завъртане на лентата напред до 2011 г. се е превърнала в нещо толкова често срещано, колкото узото и октопода на скара в крайбрежните таверни 
						Нарастващата средна класа в съседна Турция и близостта на многобройните гръцки острови в източно Егейско море са предпоставка за изгоден пазар за гръцките туроператори, като Солун и Атина също се вписват в картината. 
						При 561 198 официални посещения на турски граждани в Гърция през 2010 г. най-голямата пречка за умножаването на този брой остава шенгенската виза за притежателите на турски паспорти, нещо, което гръцките власти признават и което е повод за оплаквания от туристическите предприемачи. 
						"Визата е проблем номер едно, Шенген затруднява многократните посещения; решението е да се ускорят процедурите по издаване на шенгенска виза в гръцките консулства," смята Ставрос Далиакас, старши помощник на заместник-министъра на туризма на Гърция Йоргос Никитиадис. 
						Далиакас каза, че макар и министерството да е удовлетворено от скоростта, с която гръцките консулства издават туристически визи в Турция, "въпреки всичко ние винаги се опитваме да ускоряваме този [процес] с помощта на външното министерство." 
						Никитидаис отпътува в четвъртък (15 септември) за известния курорт Анталия в Южна Турция като ръководител на делегация на професионалисти от сферата на туризма и браншови представители на трите основни острова (Родос, Кос и миниатюрния Сими), обещавайки увеличаване на посещенията на туристи от Турция и граждани на трети страни, особено от Русия, почиващи в турските курорти. 
						Според Арис Сулуниас, собственик на хотел на о. Родос и говорител на Асоциацията на хотелиерите от Родос, една осезаема инициатива, лансирана от гръцката страна, е създаването на два визови центъра, един между Анталия и Фетхие, и друг в Бодрум. 
						"Освен турците, има многобройни руски летовници в района на Анталия, повече от два милиона всяка година, много от които искат да посетят Родос и други острови в т.нар. комбинирани [по дестинации] туристически пакети," каза Сулуниас. 
						"Турция има разрастваща се средна класа, която вече наброява милиони, състоятелна е и има огромен динамизъм," добави Сулуниас. 
						Обратно в Сими, при облените в слънце неокласически сгради от края на XIX и началото на ХХ в., разположени амфитеатрално над мъничкото пристанище, местен професионалист в областта на туризма коментира "всеизвестната истина" за флотилията от мегаяхти и корабчета за разходка с турски флагове, които често са на котва в местното яхтено пристанище. 
						"Властите си затварят очите, когато става дума за пътниците на тези съдове, защото по същество те пристигат на този остров без виза. Никой тук няма да се заяжда и прилага стриктно шенгенските изисквания за собственика на 40-метрова яхта и неговото обкръжение или дори за корабчетата за разходка," обясни той. 
						"За транзит [с кораб] не се изисква виза, но ако някой напусне кораба, по буквата на закона се изисква виза, но гръцките власти по тези острови си затварят очите," добави той. 
						В Атина Далиакас разясни, че повечето турци, които днес посещават Гърция, се смятат за туристи, за разлика от предходни години, когато много от турските граждани са били имигранти, завръщащи се от Западна Европа с коли. 
						"Вярваме, че турските туристи със сигурност проявяват интерес към островите, но има и повишен интерес към Солун поради факта, че градът е родното място на Кемал Ататюрк и дом на няколко значителни османски паметника, докато Атина, освен своите много известни паметници, е дестинация за пазаруване... Круизите, започващи от Истанбул и други места, също изглеждат привлекателни за туристическия пазар," каза Далиакас.

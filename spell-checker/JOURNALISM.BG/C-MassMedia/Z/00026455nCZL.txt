Правителството на Косово се подготвя за знаменателната дата 15 юни
					16/05/2008
					 
						ПРИЩИНА, Косово -- Министър-председателят Хашим Тачи каза в четвъртък (15 май) пред своите министри, че кабинетът е на месец от момента, когато ще започне да управлява цяло Косово, включително и доминирания от сърбите Север. "Ние сме близо до 15 юни, когато конституцията на Република Косово ще влезе в сила, и естествено ние ще продължим с нормалното и ефективно функциониране на всички институции на държавата Косово на цялата й територия", каза Тачи. След 15 юни ЮНМИК възнамерява да прехвърли своите отговорности на местните институции. Някои от компетенциите в областите на правосъдието и полицията ще бъдат прехвърлени на ЮЛЕКС, мисията на ЕС за Косово.
						Междувременно в четвъртък командващият на Обединените сили на НАТО адмирал Марк Фицджералд посети северния град Митровица. След 15 юни "КФОР ще започне да намалява числеността на своите войски, след като прехвърлянето на правомощията приключи и бъдат установени останалите структури по сигурността", каза той, като добави, че мандатът на КФОР няма да се променя, тъй като той произтича от Резолюция 1244 на Съвета за сигурност на ООН.
						Междувременно в четвъртък заместник министър-председателят Хайредин Кучи определи като "ирационално" искането на Москва, призоваващо всички страни, признали Косово, да преразгледат това свое решение. "Признаването на Косово е правилният път и Прищина очаква признаване и от руското правителство", каза Кучи. (Коха Диторе, Експрес, Зери - 16/05/08; РТК, КТВ, Телеграфи, Kosovalive - 15/05/08)

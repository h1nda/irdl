Рен предупреди, че Европа ще заплати цената, ако процесът за статута на Косово се провали
					05/07/2007
					 
						БРЮКСЕЛ, Белгия -- Еврокомисарят по разширяването Оли Рен предупреди в сряда (4 юли), че Европа, а не Русия или Съединените щати, ще заплати цената за евентуален провал на процеса за статута на Косово. Според изявление на канцеларията на Рен е от решаващо значение въпросът да бъде решен с ефективна и трайна многостранна резолюция, а не чрез едностранни решения и заплахи за налагане на вето. 
						Междувременно външните министри на Австрия и Сърбия, Урсула Пласник и Вук Йеремич, се съгласиха по време на разговори във Виена в сряда, че заплахите за предприемане на едностранни действия не са в духа на търсенето на европейски компромис. Русия посочи, че може да наложи вето на резолюция на ООН, която открива пътя за независимост на Косово, докато лидерите в Прищина предупреждават, че може да потърсят алтернативни сценарии за постигане на независимост, ако процесът, организиран от ООН, се забави още. 
						Ръководителите на сръбските политически партии се срещнаха в Белград в сряда и се споразумяха да проведат специално заседание на парламента до края на месеца за приемане на нова резолюция за отхвърляне на независимостта на Косово. (Блиц, Вечерне новости - 05/07/07; Танюг, РТС, РТК, Телеграфи, Balkanweb, РСЕ - 04/07/07)

Турски самолети бомбардираха цели на ПКК в Северен Ирак
					26/09/2008
					 
						АНКАРА, Турция – Военни самолети удариха в четвъртък (25 септември) позиции на терористичната Кюрдска работническа партия (ПКК) в два отделни района на Северен Ирак, заявиха в петък високопоставени източници на силите за сигурност. ПКК потвърди нападенията и заяви, че един неин член е бил ранен. През изминалата година турските въоръжени сили осъществиха няколко трансгранични операции, включително една кратка сухопътна офанзива срещу бази на ПКК. Районът се смята за територия, от която се организират нападения във вътрешността на Турция.
						Други новини – В четвъртък турски съд глоби трима журналисти за интервю с членове на ПКК, публикувано през 2004 г. Съдът постанови, че журналистите от всекидневника „Хюриет” са виновни в „разпространяване на пропаганда на терористична организация". (Анадолска информационна агенция, Хюриет, Ройтерс, Си Ен Ен Търк, Заман - 26/09/08)

Търгът за “Телеком Сърбия” остава спорна тема
					31/03/2011
					Продължаващата процедура за продажбата на доставчика на телекомуникационни услуги стана повод за много критики срещу правителството.
					От Игор Йованович за Southeast European Times от Белград – 31/03/11
 
					 
						
Дружеството има 7,3 млн. абонати на мобилни телефонни услуги. [Ройтерс]
						Въпреки съобщението на сръбското правителство, че някои от най-големите мобилни оператори ще наддават за „Телеком Сърбия” и че в държавния бюджет ще влязат най-малко 1,4 млрд. евро, търгът за най-печелившата сръбска компания е на косъм от провал. 
						Към търга за продажбата на 51 % от държавното предприятие проявиха интерес „Телеком Австрия”, „Дойче Телеком”, “Тюрксел”, „Америка Мовил”, „Уедър Инвестмънтс” и „Франс Телеком”, но в крайна сметка единствената подадена оферта беше от „Телеком Австрия” – само за 950 млн. евро. 
						Министърът на съобщенията Предраг Маркович определи предложението на австрийците като „неприлично”. Правителството съобщи във вторник (29 март), че ще предостави на „Телеком Австрия“ 15 дни да увеличи офертата си, след което ще бъде взето окончателно решение за резултата от продажбата. 
						Много икономически експерти, синдикати и опозиционни партии обаче вече призовават продажбата да бъде прекратена. 
						„Телеком Сърбия” е най-успешната държавна компания на страната. През 2010 г. дружеството отчете 130 млн. евро печалба. Фирмата има около 7,3 млн. абонати на мобилни телефонни услуги и 3,35 млн. потребители на фиксирани постове. 
						 Фирмата притежава „Телеком Сръпске” в Босна и Херцеговина и „Мтел” в Черна гора. Сръбското правителство контролира 80 % от акциите на дружеството, а гръцката ОТЕ притежава 20 %. Поканата за търга за продажбата на телекома беше публикувана на 20 октомври 2010 г. 
						Съобщението за продажбата обаче предизвика поредица от протести. Представителите на синдикатите в компанията се обявиха против продажбата, като изразиха опасения, че новите собственици може да съкратят работници. Опозиционната Демократическа партия на Сърбия събра над 100 000 подписа срещу търга. 
						Икономически експерти предупредиха, че телекомът е двигател на сръбската икономика и че новите собственици няма да имат задължението да запазят сътрудничеството с местните фирми. Решението на правителството да даде на австрийците още време само наля масло в огъня. 
						„Наближаването на изборите е основната причина, поради която правителството иска да продаде телекома за нищо. По този начин то се стреми да попълни дупките в бюджета и да използва парите, за да финансира предизборната кампания на управляващите партии”, каза за SETimes говорителят на Демократическата партия на Сърбия Петър Петкович, визирайки общите избори през 2012 г. 
						Въпреки това миналата седмица министър-председателят Мирко Цветкович отрече твърденията за възможни проблеми с бюджета, ако продажбата на телекома не се осъществи, като посочи, че този приход не е планиран в бюджета за тази година. 
						От друга страна, правителството потвърди намерението си да използва средствата за изграждане на инфраструктура и изплащане на взетите при неблагоприятни условия външни заеми, но подчерта, че това не е основание дружеството да бъде продадено „под неговата цена”. 
						Според икономиста Милан Ковачевич правителството прави грешка, като дава на австрийците още един шанс. „Това е завършекът на един непохватен опит за продажба на телекома. Необичайно е да се предлагат преговори на единствената компания, която е участвала в търга и не е изпълнила основните условия”, каза Ковачевич за SETimes. 
						Един от малцината, подкрепящи позицията на правителството, е сътрудникът на виенския Институт за международни икономически изследвания Владимир Глигоров, който заяви, че това е „единственото естествено решение”. 
						„Продажбата на телекома изглежда неизбежна, като се има предвид състоянието на платежния баланс и държавните финанси. Когато някой продава по необходимост, не може да очаква цена, която е много по-добра от предложеното в сделка за продажба, но за това е трябвало да се мисли, когато са се харчели парите и са се трупали дълговете”, каза Глигоров за белградските медии.

Главаш получи босненска лична карта
					21/05/2009
					 
						САРАЕВО, Босна и Херцеговина (БиХ) -- Хърватският депутат Бранимир Главаш е получил лична карта, потвърждаваща, че той е гражданин на БиХ, съобщиха медиите в сряда (20 май). Според загребския всекидневник "Вечерни Лист" Главаш е понастоящем жител на босненския град Любушки. Той избяга в БиХ по-рано този месец, след като беше осъден в Загреб на десет години затвор за военни престъпления, извършени срещу сръбски цивилни по време на войната на Хърватия за независимост в началото на 90-те години на 20-и век. Миналата седмица той бе задържан за кратко от босненската полиция по силата на международна заповед за арест, издадена от Хърватия. Той беше освободен, след като Държавният съд излезе с решение, че няма основания за задържането му поради факта, че притежава валидни документи за босненско гражданство. (Фонет, Б92, Вечерни Лист, РТРС, СРНА - 20/05/09)

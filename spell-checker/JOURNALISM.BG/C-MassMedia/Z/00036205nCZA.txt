Косовският вътрешен министър Реджепи казва, че сигурността е под контрол
					30/09/2010
					Министърът на вътрешните работи на Косово определя ситуацията на север като "деликатна" и казва, че властите работят с КФОР и ЮЛЕКС за опазването на мира.
					От Линда Карадаку за Southeast European Times от Прищина – 30/09/10
 
					 
						
Косовският вътрешен министър Байрам Реджепи. [Ройтерс]
						Вътрешният министър Байрам Реджепи, родом от Митровица, бе първият премиер на Косово през 2002 г. Хирург по професия, той е служил като полеви лекар в "Армията за освобождение на Косово" по време на войната от 1999 г. Реджепи разговаря със SETimes относно ситуацията със сигурността в Северно Косово и как тя засяга цялостната сигурност на страната. 
						
						SETimes: В каква степен ситуацията в Северно Косово засяга сигурността в останалата част на страната? 
						
						Реджепи
						: Ситуацията в Северно Косово остава напрегната, но е под контрол. Тя няма да окаже пряко въздействие върху сигурността на останалата част от Косово. Тя обаче продължава да бъде деликатна. 
						
						SETimes: Работят ли сръбските незаконни структури и звената на сръбското вътрешно министерство там? 
						
						Реджепи: Присъствието на незаконните структури в северната част на Косово е факт. Според нашето разузнаване там действат голям брой служители. Ние съгласуваме усилията си с ЮЛЕКС и КФОР за свеждане на ролята им до минимум и след това да ги ликвидираме напълно. 
						
						SETimes: Как общувате с местното население на север, доверява ли се то на Косовската полиция (КП)? 
						
						Реджепи: Ние общуваме с местните общности, живеещи на север, и те се доверяват на КП, но се страхуват от МУП [Сръбското министерство на вътрешните работи] и други незаконни структури. 
						
						SETimes: Има ли части на косовската специална полиция на север, те с редовна полицейска работа ли се занимават, или със специални мисии? 
						
						Реджепи: Не, те не са постоянно на север. Концепцията на операциите им не предвижда те да бъдат постоянно в една област. Те извършват операции по конкретни случаи, когато е необходимо или по искане на ЮЛЕКС, или в подкрепа на разследващите екипи на КП. 
						
						SETimes: Неизвестна група на север публикува декларация за независимост. Как бихте реагирали, ако подобни декларации бъдат направени публично? 
						
						Реджепи
						: Ако някой възнамерява да обяви независимост на север, ние бихме счели това за незаконен акт. Ще действаме съгласно конституцията, за да защитим суверенитета и териториалната цялост на Република Косово. 
						
						SETimes: Истина ли са медийните съобщения за заповед да бъде атакувана косовската специална полиция на север и ако е така, как бихте реагирали? 
						
						Реджепи: Тази информация беше тиражирана в медиите. Може да кажем хипотетично, че това би могло да се случи. Реакцията на законовите механизми за сигурност на Република Косово обаче ще бъде подобаваща. 
						
						SETimes: Как напредва сътрудничеството с КФОР и ЮЛЕКС? Доволен ли сте от реакцията на ЮЛЕКС на север? 
						
						Реджепи: Сътрудничеството с КФОР и ЮЛЕКС е много добро. Ние обаче смятаме, че е дошло време ЮЛЕКС да прави повече на север, да ни помага да налагаме върховенството на закона там.

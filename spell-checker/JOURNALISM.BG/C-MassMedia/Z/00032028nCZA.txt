Две години без Тоше
					19/10/2009
					Тоше Проески спечели всички възможни музикални награди на Балканите и остави трайна следа в сърцата на хората.
					От Зоран Николовски за Southeast European Times от Скопие -- 19/07/09
 
					 
						
Македонците отбелязаха две години от смъртта на Тоше Проески в петък (16 октомври). [Томислав Георгиев/SETimes]
						Югославия вече не съществува, но някои поводи продължават да съживяват чувството на единство сред нейните бивши граждани. В петък (16 октомври) хората от Скопие до Загреб загърбиха своите различия, за да си спомнят за живота на поплегендата Тоше Проески, който загина при автомобилна катастрофа преди две години. 
						Проески постигна много през краткия си живот. Роден в малкото планинско градче Крушево, Централна Македония, той се прослави не само като певец и попзвезда, а и като хуманист и модел за младите хора. 
						Той се стремеше да обедини Балканите чрез музиката, изграждайки културни мостове не само между страните от бивша Югославия, а и към други държави от региона, като например България. Носител на всички възможни музикални награди на Балканите, Проески се готвеше да завладее европейския медиен пазар. 
						Въпреки че албумът му на английски език все още не е издаден, неотдавнашно 24-часово специално телевизионно предаване показа, че той остава в сърцата на милиони хора. 
						Предаването беше излъчено по сръбския сателитен канал „ТВ Плюс Свет”, който се гледа на Балканите и е популярен сред по-младото поколение. По време на програмата бяха получени текстови съобщения от Македония, Сърбия, Босна и Херцеговина, Черна гора, Словения, Хърватия, България, а също и от емигранти в Западна Европа и Австралия. 
						Макар и тъжни, съобщенията изтъкваха и идеалите на покойния певец: мир, солидарност и единство. 
						"Целите Балкани те обичат", писаха зрителите. "Тоше събуди най-доброто в нас. Той отново обедини нашите народи." 
						Междувременно международният клуб на феновете на Тоше Проески организира възпоменателни събирания в региона. Участниците се събраха на централния площад в Скопие и в църквата „Св. Климент Охридски”. 
						Извън Македония събирания бяха организирани в гръко-римската католическа църква „Св. Св. Кирил и Методий” в Загреб, в православната църква „Св. Благовещение” в Дубровник и в църкви в Белград, Нови Сад, Баня Лука и дори във Франкфурт, Германия. По същия повод 15 души участваха в петък в маратон от Нова Градишка до Крушево. 
						"Радваме се, че Тоше успя да обедини добрите хора дори и след смъртта си. Това са приятелства за цял живот", казва Сладжана Попович, координатор на фенклуба. Клубът организира кампании с благотворителна цел, като дарява музикални инструменти в памет на Тоше Проески. 
						Проески загина близо до Нова Градишка, Хърватия. Той е пътувал в автомобил, който се блъска в задната част на камион. На организираното от правителството погребение в Македония присъстваха политическите лидери на страната. Певецът беше само на 26 години.

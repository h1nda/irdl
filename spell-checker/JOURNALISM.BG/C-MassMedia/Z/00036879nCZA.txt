Съветът на Европа прие доклад с обвинения срещу премиера на Косово Тачи
					17/12/2010
					Косовското правителство реагира срещу публикуваните шокиращи твърдения за министър-председателя Хашим Тачи.
					От Мухамет Брайшори за Southeast European Times от Прищина – 17/12/10
 
					 
						
Косовският премиер Хашим Тачи свика в четвъртък пресконференция, на която коментира обвиненията. [Лаура Хасани/SETimes]
						Комисията по правата на човека към Съвета на Европа (СЕ) прие в четвъртък (16 декември) доклад, представен от докладчика от Швейцария Дик Марти, който през последните две години разследва сензационни твърдения, засягащи, наред с други въпроси, и трафика на човешки органи. 
						Най-сензационната част от доклада е свързана с настоящия премиер Хашим Тачи, който беше политически лидер на вече разпуснатата „Армия за освобождение на Косово“ (АОК) по време на конфликта от 1998–1999 г. По същество докладът потвърждава многобройните съобщения, че членове на АОК са прехвърляли пленници – сърби и албанци – през границата в Албания и са отстранявали техни органи, най-вече бъбреци, за да ги продадат в чужбина. 
						 Марти посочва също, че след войната групата на АОК в Дреница е създала международна мрежа за организирана престъпност, в това число трафик на наркотици, интензивни дейности, свързани с хероин, които продължават и днес, и твърди, че Тачи е запазил своята роля на мафиотски бос. 
						Твърденията се появиха само дни след като Демократическата партия на Косово (ДПК) на Тачи спечели предсрочните избори, макар и с недостатъчно голяма разлика, за да управлява без коалиция. 
						Тачи реагира веднага на доклада, като свика в четвъртък пресконференция, на която отрече обвиненията срещу себе си и АОК. 
						„Скандалният доклад на члена на Парламентарната асамблея на Съвета на Европа Дик Марти е текст, пълен с клевети и лъжи”, заяви Тачи. Той поиска от Марти да предостави факти и призова други компетентни органи да разследват твърденията на Марти. 
						Правителството на Косово също отвърна твърдо на удара. „Косово призовава всички държави, членки на Съвета на Европа, да се противопоставят категорично на този клеветнически и предубеден доклад и да не застават на страната на онези, които искат на всяка цена да попречат на стабилността, напредъка и доброто управление в Косово”, заяви говорителят на правителството и съветник на Тачи Мемли Красничи. 
						Той допълни, че правителството и Тачи „ще предприемат всички необходими мерки и действия, за да се противопоставят на клеветническите твърдения на Дик Марти, включително чрез правни и политически действия”. 
						Изпълняващият длъжността президент Якуп Красничи излезе с декларация, в която изрази „дълбокото си възмущение [от] този доклад, който е пълен със сензации и несъществуващи факти”. Той го нарече „едностранчив доклад”, съдържащ „расистки твърдения”. 
						В Сърбия политическите партии призоваха за международно разследване, което да установи легитимността на обвиненията. 
						Прокурорът за военни престъпления Владимир Вукчевич обаче заяви, че приемането на доклада на Марти от Съвета на Европа е било важен ден за работата на сръбската прокуратура по делото за "търговия с органи", което разследва изчезването на около 400 души от Косово. Има подозрения, че те са станали жертва на трафик на органи. 
						Сръбският президент Борис Тадич заяви, че е готов да разговаря с Тачи. „Трябва да преговаряме с някого, който е избран от косовските албанци за техен законен представител”, заяви Тадич, като подчерта, че твърденията в доклада трябва да бъдат проверени. 
						Говорителката на ЮЛЕКС Карин Лимдал заяви, че правоналагащата мисия проучва доклада. 
						 „ЮЛЕКС разглежда много сериозно всички твърдения за военни престъпления и организирана престъпност. Все пак прокуратурата извършва своите разследвания въз основа на доказателства и ако има конкретни доказателства в подкрепа на изложените в доклада твърдения, те следва да бъдат предоставени на съответните органи.” 
						 Мая Кочиянчич, говорителка на комисаря по външната политика на ЕС Катрин Аштън, отбеляза, че ЮЛЕКС разследва твърдения във връзка с ферма в Рипа, Албания - така наречената „Жълта къща” – където се предполага, че затворниците са били подлагани на оглед, за да се прецени тяхното здравословно състояние. 
						 „До този момент обаче”, заяви тя, „нашите прокурори не са открили убедителни доказателства или сведения, че на това място са били събирани органи.” 
						„Ако Марти е получил уместни доказателства за предполагаема престъпна дейност, което не става ясно от неговия доклад, ние го насърчаваме да ги представи на съответните органи”, заяви тя. 
						 Докладът уличава също албанските разузнавателни служби в участие в контрабанда и организирана престъпност. 
						Председателят на парламента Йозефина Топали отвърна на обвиненията, като заяви, че докладът „не се основава на факти и показва злоупотреба със служебно положение от страна на Дик Марти”. Албанското правителство публикува отделно изявление, в което настоя, че твърденията са неверни и политически мотивирани. (Игор Йованович от Белград участва в написването на този репортаж.)

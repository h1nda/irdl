ЕС предлага нови антитерористични мерки
					17/08/2006
					Европейската комисия заяви в сряда, че ще предложи въвеждането на нови антитерористични мерки, включително по-съвременно сканиране на пътуващите с въздушен транспорт, повече ограничения за ръчния багаж и блокиране на уеб сайтовете, подклаждащи тероризъм. 
					(EUobserver, Ню Йорк Таймс, Таймс, Скотсмън - 17/08/06; AП, Ройтерс, АФП, ФТ, БиБиСи, СиЕнЕн, Гласът на Америка, ДПА, АКИ, Интърнешънъл Хералд Трибюн - 16/08/06)
 
					 
						
(От ляво на дясно) Финландският вътрешен министър Кари Раямаки, вътрешният министър на Великобритания Джон Рийд и заместник-председателят на Европейската комисия Франко Фратини дадоха пресконференция в британското вътрешно министерство в сряда (16 август) в Лондон. [Гети Имиджис]
						По-малко от седмица, след като британските власти съобщиха за предотвратения заговор за взривяване на около 10 самолета, летящи за САЩ, ЕС обеща в сряда (16 август) да приеме пакет от нови мерки в борбата срещу тероризма, засягащи всичките 25 страни, членки на блока. 
						"Изправени сме пред постоянна и много реална заплаха в цяла Европа," каза британският вътрешен министър Джон Рийд на пресконференция след извънредна среща в Лондон с няколко други вътрешни министри и представители на ЕС. "Това е трайна заплаха, която ще изисква ... траен отговор." 
						Рийд и колегите му от Финландия, Германия, Португалия, Франция и Словения, чиито страни ще заемат ротационното председателство на ЕС в следващите 30 месеца, се срещнаха в Лондон, за да очертаят новите антитерористични мерки. 
						Зам.-председателят на Европейската комисия (ЕК) и еврокомисар по правосъдието Франко Фратини, който миналата седмица призова за "съгласувани" усилия в борбата срещу тероризма, както и координаторът на Съюза за борба с терора, Гийс де Вриис, също взеха участие в дискусиите. 
						Европейските правителства трябва да координират действията си в отговор на заплахата, за да се гарантира, "че не е по-лесно да се премине през охраната в Париж или Франкфурт, отколкото в Лондон," е казал Рийд. 
						Официалните представители на ЕС се съгласиха, че Европа се нуждае от засилване на защитата си срещу терористични нападения, и обещаха да ускорят плановете за укрепване на сътрудничеството между разузнавателните служби в блока. 
						"Трябва да усъвършенстваме обмена на данни за пътниците, пътуващи със самолет, архивите с имената на пътниците, подобно на системата, която използваме за Съединените щати, Канада и Австралия," каза Фратини, който обеща да представи пакет от конкретни мерки на неофициална среща на всички вътрешни министри от ЕС във Финландия идния месец. 
						Освен новите ограничения за ръчния багаж и въвеждането на вземане на отпечатъци от пръсти или сканиране на ирисите на въздушните пасажери се очаква комисарят по правосъдието да предложи и засилен обмен на информация за пътниците. 
						Предложението му ще акцентира и върху "откриването на експлозиви, върху способността за проследяване на промишлени детонатори и особено върху течни експлозиви," каза Фратини, като обеща 350000 евро в подкрепа на проучването на течните експлозиви. 
						По време на срещата си в сряда официалните представители на ЕС бяха единодушни относно необходимостта от намиране на начини за блокиране на уеб сайтовете, подклаждащи тероризъм или съдържащи указания за направата на бомби. 
						Освен това се очаква Фратини да предложи установяване на по-тясно сътрудничество на европейските правителства с мюсюлманската общност на континента с цел предотвратяване на нейното радикализиране. 
						"Искаме европейски ислям," каза Фратини. "Това е много важно не само за да покажем на мюсюлманските общности, че имаме пълно уважение към другите религии, но и че искаме те да спазват националните закони, европейските закони и основните човешки права, и на първо място правото на живот."

Цената на олимпийското гостоприемство в Атина
16/09/2003
Като се имат предвид очакваните баснословни цени на хотелите по време на Лятната олимпиада 2004 в Атина, резервацията на стая на туристически кораб би била добра алтернатива.
От Джордж Анагностопулос за Southeast European Times в Атина - 16/09/03)
 
 
Наред с вълненията по време на Игрите посетителите на Гърция по време на Олимпиадата Атина-2004 могат да се сблъскат и с рекордно високи цени на хотелите. Цените през август се очаква да нараснат поне пет пъти. Седем от всеки десет хотелски стаи са вече предварително запазени. При това огромното търсене хотелиерите очакват да извлекат максимална печалба от оставащите свободни стаи.
Дори хотели "две звезди", което процъфтяха през последните три години, ще спечелят от повишеното търсене, предлагайки услугите на хотел от средна величина на цени "лукс".
Някои хотели изискват минимален период на престой от поне три нощи, за да направят резервация. Най-добрият начин да се намери по-евтина стая е чрез туристическа агенция, която би могла да предложи малко по-ниска цена за продължителен престой или ако се наеме стая за целия период от 17 дни, колкото траят Игрите, за около 6,500 евро.
По-евтини са стаите извън Атина, например в курорти като Лутраки. Там престой от пет нощи в петзвезден хотел може да струва едва 1,500 евро. Но разликата в броя на звездите няма да има особено значение по време на Олимпиадата, когато двузвезден хотел в същия район ще струва минимум 1,350 евро.
Коринтос и Еретрия, градове, които са на два часа път с кола от Атина, се очаква да предложат цени, подобни на тези в Лутраки. Като се имат предвид вероятните задръствания по пътищата, ограниченията и проверките на органите за сигурност, едва ли си заслужава да се отседне толкова далеч.
Добра алтернатива би било да се запази стая на туристически кораб, в едно от дванадесетте градчета-кораби, които ще акостират в Пирея за периода на Игрите. Най-големият туристически кораб в света, "Куин Мери ІІ", предлага резервации, но на уеб-сайта на компанията все още няма цени.
Едно от най-евтините решения може да бъде кабина на долната палуба на тризвездния "Олимпия Коунтес", която струва 230 евро на човек за нощ. Междувременно настаняването в четиризвездния "Ротердам" ще струва между 450 и 1410 евро.
Други туристически кораби, за които все още се правят резервации, са Oosterdam (пет звезди), Olympia Voyager, Explorer, Aidavita, Seabourn Pride, Silver Whisper, Splendour of the Seas, World Renaissance (четири звезди) и Тopaz (три звезди).

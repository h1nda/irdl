Жителите на Косово от несръбски произход не се вълнуват от статута
					14/12/2006
					Повечето от несръбските малцинства в Косово се интересуват от въпроси, свързани с икономиката и сигурността. Тези групи не се вълнуват от окончателния статут на провинцията.
					От Блерта Фоничи-Кабаши за Southeast European Times от Прищина – 14/12/06
 
					 
						
Ромите и другите несръбски малцинства не се интересуват от статута на провинцията. [Гети Имиджис]
						Несръбските малцинства в Косово -- босненци, турци, горани, цигани, наричащи себе си "египтяни", роми, ашкали -- имат различни възгледи относно бъдещето си в Косово. Повечето от тях се вълнуват от въпроси на икономиката и сигурността, а не дали провинцията ще спечели независимост. Според данни на върховния комисар на ООН за бежанците (ВКБООН) в Косово живеят 5,1 % несръбски малцинства. 
						"За мен и семейството ми разкриването на нови работни места е много важно, тъй като ние всички сме безработни," казва Гани Мухаджир, турчин, живеещ в Призрен. Мухаджир е работил по-рано в малка фабирка в Раховец. "Не ни плащаха достатъчно, но все пак имахме нещо, а не нищо," казва той. 
						Босненката Санела Билалович, която работи като журналист в Косовската обществена телевизия (РТК), е убедена, че Косово е на "правилен път" и че в крайна сметка всички малцинствени общности ще спечелят. "Ние не сме били, не сме и няма да бъдем врагове на албанците," каза тя. 
						Билалович казва, че босненците -- както и другите малцинства -- имат свободата и ресурсите да поддържат своята общност. "Издаваме свое списание и ежедневник. Добре би било, ако имахме повече медийно пространство, не само в РТК, но и в другите медии," каза тя. 
						Ромката Сабрие Бериша, която е живяла седем години е лагера "Племетина", няма оптимистични очаквания за бъдещето, съдейки по миналото. "В продължение на седем години живяхме в много лоши условия и никой не се интересуваше от нас," каза тя. Двегодишната й дъщеря е в болница заради тези условия. "Нямаме нито ток, нито отопление," каза тя. Бериша се е принудила да търси подаяния за семейството си, за могат да си купят дърва за огрев. "Не знам как ще дочакаме пролетта." 
						Младо момче от "египетски" цигански произход, Екрем Синани, казва, че иска до ходи на училище, но няма такава възможност в провинцията. Синани е убеден, че представителите на неговата общност ще продължат да страдат в Косово. "Мнозинството в Косово се грижи за собствените си интереси," каза той. 
						Преговорите за бъдещето на Косово не са засегнали това малобройно население. Някои смятат, че като ги пренебрегва, международната общност рискува да засили усещането на малцинствата за отчужденост, което потенциално би довело до ситуация, в която, със или без независимост, несръбските малцинства вече няма да имат място, където да се чувстват у дома си.

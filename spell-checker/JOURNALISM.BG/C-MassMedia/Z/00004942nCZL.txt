България търси по-висока цена за монополиста в телекомуникациите
30/10/2002
София ще се опита да договори по-висока цена и по-малко съкращения на персонала, преди да финализира сделката за приватизация на телекомуникационната си компания, заяви директорът на българската Агенция за приватизация.
(Евромедиа, Медиапул, Дневник - 29/10/02; Агенция за приватизация, Ройтерс - 23/10/02)
 
 
България ще се опита да договори по-висока цена и по-малко съкращения на персонала преди сделката за приватизация на Българската телекомуникационна компания (БТК) да бъде финализирана, каза във вторник (29 октомври), изпълнителният директор на Агенцията за приватизация Апостол Апостолов. Разговорите с американския инвестиционен фонд Адвент Интернешънъл се очаква да започнат до края на тази седмица; договорът за приватизация трябва да бъде одобрен до средата на декември.
На 23 октомври, агенцията Вива Венчърс - регистриранa във Виена и напълно притежавана от Адвент - бе предпочетена за купувач на 65 процента от активите на БТК. Нейната оферта включваше цена от 200 млн евро за телекомуникационния монополист и съкращаване на почти 25-хилядния персонал с 9 000 души за тригодишен период.
"Приватизацията на БТК ще бъде главна стъпка към преструктурирането и подобряването на мрежата й, което ще помогне на БТК да се изправи срещу конкуренцията, когато нейният монопол изтече в началото на следващата година", каза Апостолов, обявявайки печелившата оферта.
Другият участник в търга - турския консорциум Коч Холдингс - предложи да плати 185 млн евро и да съкрати персонала приблизително до 20 500 души за три години. И двамата участници обещаха да инвестират 50 млн евро за увеличаване на акционерния капитал на компанията и допълнителни 400 млн евро, за да ускорят прехода към цифрови централи, които понастоящем са по-малко от 20 процента.
Профсъюзите се обявиха против предложената цена и 36-процентното съкращаването на персонала. Министърът на транспорта и съобщенията Пламен Петров е съгласен, че предложената цена е неприемливо ниска. Междувременно, опозиционният Съюз на демократичните сили (СДС), поиска приватизацията на БТК да бъде отложена докато България не бъде поканена в НАТО.
Аналитикът на кредитната агенция Фич, Едуърд Паркър, цитиран от Ройтерс, каза, че сключването на сделката ще бъде "знак, че правителството е способно да взема трудни в политическо отношение структурни решения".
По време на голямото оживление в разпродажбите на телекомуникационни компании преди две години, управляваното от СДС правителство на бившия министър-председател Иван Костов отказа оферта за 610 млн щатски долара за 51 процента от БТК, включително лиценз за мобилен оператор, направена от гръцката ОТЕ и холандската KPN.
По-ниските цени, които сега се предлагат, отразяват инвестиционния риск в резултат на липсата на подходяща законодателна рамка и ясна отраслова политика, и бавното навлизане на цифровите централи, каза Апостолов. Като част от преговорите за влизане в ЕС, България се ангажира да увеличи въведените в експлоатация цифрови централи до 75 процента.
Във вторник, Върховният административен съд отмени решението на Агенцията за приватизация да продаде българския монополист в производството на цигари. Финансовото положение на Булгартабак се е подобрило по време на приватизационния процес, заяви съдът, но агенцията на Апостолов не успя на постигне по-добри оферти от участниците в търга, както се изисква от закона за търговете.

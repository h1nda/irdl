Гърция отново подчерта своята подкрепа за кандидатурата на Белград за ЕС 
					02/06/2010
					 
						АТИНА, Гърция -- Сърбия трябва да се присъедини към ЕС колкото може по-скоро, заяви във вторник (1 юни) гръцкият президент Каролос Папуляс след среща със сръбския си колега Борис Тадич в Атина. Папуляс подчерта, че Гърция ще продължи да подкрепя Белград в неговата кандидатура за членство. Той отново повтори, че усилията за намиране на решение на въпроса за статута на Косово трябва да продължат в съответствие както с международното право, така и с уважението към териториалната цялост на Сърбия. Двамата с Тадич отново обсъдиха икономическата криза в Гърция, като Тадич изрази солидарността на Сърбия. Той добави, че много сръбски туристи планират да прекарат своята лятна почивка в Гърция, с което ще дадат „малък принос за съживяването на нейната икономика”. (Катимерини, Танюг, Б92, АНА-МПА - 01/06/10)

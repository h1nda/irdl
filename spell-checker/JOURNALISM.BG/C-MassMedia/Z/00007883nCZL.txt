УНМИК предлага награда за информация, касаеща убийството на полицейския служител на ООН
06/08/2003
Висши международни представители осъдиха убийството и призоваха всички страни да сътрудничат при разследването. Засадата от неделя през нощта бе първото смъртоносно нападение срещу полицейските сили на ООН от разполагането им в Косово през юни 1999 година.
(Индипендънт - 06/08/03; АФП, Ройтърс, Си Ен Ен, ООН, КФОР - 05/08/03)
 
 
УНМИК предложи награда от 50,000 евро във вторник (5 август) за информация, която да доведе до залавянето и осъждането на убийците на полицейския служител на ООН. Майор Сатиш Менон, индиец по произход, стана първият полицай на ООН, който загина при изпълнение на служебните си задължения в Косово. Осъждайки нападението, висши представители на международната общност призоваха всички страни да сътрудничат при разследването на убийството.
"Искам да бъда съвършено ясен - това бе едно хладнокръвно и предумишлено убийство на полицай, който не е имал възможност да се отбранява," заяви във вторник полицейският комисар на ООН Стефан Фелер, обявявайки наградата."Майор Менон не загина, защото е искал да предотврати престъпление. Той загина, защото бе полицейски служител, символ на надеждата. Той стана мишена на хора, противници на свободата. Той загина в служба на народа на Косово."
Малко преди полунощ в неделя 43-годишният Менон и британски служител са намалили скоростта на патрулната си кола поради наличието на големи камъни на пътя между Лепосавич и Митровица, когато са попаднали под обстрела на скрити нападатели." Множество куршуми са били изстреляни срещу мястото до шофьора. Сатиш е бил засегнат и е починал на място, " посочи Фелер. Британският служител, управлявал автомобила, е останал невредим.
В изявление от вторник Генералният секретар на ООН Кофи Анан осъди този "ужасяващ акт", като изтъкна, че извършителите на това "брутално убийство" трябва да бъдат изправени пред съда.
"Генералният секретар е шокиран и възмутен от убийството на полицейския служител на ООН при нападение срещу полицейска кола в северната част на Косово," се казва в съобщението, публикувано от говорителя на ООН. "Той категорично осъжда този ужасяващ акт и призовава всички заинтересовани страни да сътрудничат на УНМИК при разследването на обстоятелствата около бруталното убийство. Виновните трябва да бъдат изправени пред съда", гласи по-нататък съобщението.
Това бе първото смъртоносно нападение срещу полицейските сили на ООН след разполагането им в Косово през юни 1999 година, за да гарантират реда в провинцията. Анан изпрати съболезнователни послания до близките на Менон и индийското правителство.
В унисон с думите на Анан КФОР заяви, че разглежда всяко нападение срещу УНМИК, полицията или съдебната система като нападение срещу КФОР и международната общност. "Такива актове подкопават целия напредък и свършената досега полезна работа; това са нападения и срещу самото Косово, " изтъкна КФОР в специално изявление, обещавайки пълно съдействие за усилията на гражданските власти да изправят пред съда извършителите на това престъпление.
Представители на международната общност в Косово констатират значителна ескалация на актовете на насилие срещу полицаи и представители на съдебната система в провинцията през последните седмици след произнасянето в началото на юли на първата осъдителна присъда за военни престъпления срещу бойци от бившата косовско-албанска съпротива.
"Ясно е, че престъпните елементи са решени да саботират напредъка, който Косово отбелязва, " каза Марси Рийз, ръководител на американската дипломатическа мисия в Косово.
Обвинявайки престъпни елементи за убийството на Менон, Фелер посочи, че полицията "няма да спре да си върши работата" и няма да пожали усилия за разкриване на извършителите и за изправянето им пред съда.
Менон бе един от над 4,000-те полицейски служители от 50 държави, които патрулират в Косово.

Турски секуларисти организираха грандиозен митинг в Измир
					14/05/2007
					 
						АНКАРА, Турция -- Около един милион души излязоха по улиците на Измир в неделя (13 май), за да демонстрират своята подкрепа за светския характер на държавата. Демонстрантите, повечето млади хора, скандираха „Не на шериата” и носеха червения турски флаг и портрети на Кемал Ататюрк, основателя на турската република. Това беше последната от поредица от демонстрации, с които поддръжниците на светския характер на държавата изразиха несъгласието си с опитите от страна на управляващата Партия на справедливостта и развитието да прокара ислямски дневен ред. Опозиционните партии се опитват да използват митингите, за да наберат мощ за предсрочните общи избори, насрочени за 22 юли.
						Други новини -- В неделя около 500 известни турски интелектуалци излязоха с декларация против опитите на армията да се намеси в политиката преди първия кръг от президентските избори в парламента в края на миналия месец. Петицията бе подписана от журналисти, учени и хора на изкуството, според които интелектуалците винаги ще се противопоставят на всеки опит да се посегне на демокрацията. (Заман, Сабах, Радикал, Хюриет, Милиет, АП, Ройтерс - 14/05/07; Ройтерс, АП - 13/05/07)

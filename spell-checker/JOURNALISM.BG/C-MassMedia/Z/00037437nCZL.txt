Турски журналисти бяха арестувани във връзка със заговор за преврат
					15/02/2011
					 
						АНКАРА, Турция -- В понеделник (14 февруари) полицията обискира офиса на новинарски интернет портал по подозрения във връзки с терористична мрежа, обвинена в така наречения заговор "Ергенекон" за създаване на хаос и свалянето на правителството. Домовете на собственика на медията Сонер Ялчън и трима от колегите му бяха също претърсени, а четиримата бяха задържани за разпит. Местните медии съобщиха, че арестите идват само часове след като телевизия „Ода” качи на своя уебсайт видео, за което се смята, че дискредитира полицията. Достъпът до интернет сайта на телевизионния канал беше блокиран. 
						Други новини от понеделник - Генералът в пенсия Четин Доган, заподозрян в организирането на друг план за сваляне на правителството, се предаде на полицията, след като в петък съд издаде заповед за арестуването му заедно с други 162-ма души. Доган, бивш командващ на турската Първа армия, ще бъде изправен пред съда заедно с други 195 заподозрени по делото за така наречения заговор „Боен чук”. (Радикал - 15/02/11; Анадолска информационна агенция, Хюриет, Бианет, НТВ - 14/02/11)

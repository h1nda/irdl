Атина призовава Кипър да следва плана на ООН
11/03/2004
Новото гръцко правителство, водено от премиера Костас Караманлис заяви, че разрешаването на кипърския въпрос ще бъде негов основен приоритет. Междувременно международни представители изразиха надежда, че ще бъдат преодолени пречките при преговорите, за да могат и двете части на разделения остров да се присъединят към ЕС на 1 май.
(ИХТ - 11/03/04; Ройтерс, АФП, ФТ, Анадолска агенция, НТВ МСНБС - 10/03/04)
 
 
Знамето на "Севернокипърската турска република" е разположено на Петопръстата планина близо до Никозия. Продължават преговорите за обединяването на разделения остров преди приемането му в ЕС, предвидено за 1 май. Ако не бъде постигнато споразумение, само гръцката част ще стане член на ЕС. [АФП]
Новоназначеният външен министър на Гърция Петрос Моливиатис каза в сряда (10 март), че обединяването на Кипър ще бъде негов основен приоритет през следващите месеци. Той предупреди кипърските гърци и турци, че мирният план на ООН за острова не трябва да се разводнява, нито графика му да се променя.
"Това споразумение е обвързващо. Много е трудно, дори невъзможно, то да бъде разрушено", каза Моливиатис в първото си публично изявление след поемането на поста от своя предшественик Тасос Яницис. "Все още е много рано да се каже дали ще се провалят преговорите. Гръцкото правителство иска положителен резултат от преговорите, за да бъде постигнато решение до 1 май." На тази дата Кипър трябва да се присъедини към ЕС - със или без турската част от острова.
Тези негови думи са в съзвучие с по-ранно изказване на новия премиер на Гърция, Костас Караманлис, който обеща да работи за "справедливо, трайно и европейско решение" за Кипър. Новото правителство положи клетва в сряда, три дни след като консервативната партия Нова демокрация спечели парламентарните избори.
Караманлис и неговата партия поеха ръководството на страната в момент, когато очевидно няма особен напредък в преговорите, провеждани с посредничеството на ООН, за прекратяване на 30-годишното разделение на Кипър.
За Моливиатис, 76 г., който е бил главен съветник на чичото и съименника на Караманлис, Константин Караманлис, се знае, че при преговори е реалист; той е заемал твърда позиция при проблеми с Анкара в миналото, когато е бил гръцки посланик в Турция. Анализаторите очакват, че той ще приеме конструктивен, но твърд подход по отношение на Кипър.
Ако кипърските гърци и турци не постигнат споразумение до 22 март, Гърция и Турция също ще се присъединят към преговорите. Тогава четирите страни ще имат на разположение една седмица, за да изгладят различията си. След това генералният секретар на ООН Кофи Анан ще разреши всякакви останали неразрешени въпроси. Окончателният план ще се гласува на референдум в двете части на разделения остров на 20 април.
Анкара обвини кипърските гърци за липсата на напредък в преговорите. "Стана ясно, че кипърските гърци нямат политическа воля и желание да се намери решение. Те изглеждат доволни, защото на тях им е гарантирано членство в ЕС на 1 май", каза в сряда говорителят на турското външно министерство Намик Тан.
Но според комисаря по разширяването на ЕС Гюнтер Ферхойген застоят се дължи на лидера на кипърските турци Рауф Денкташ. В същото време той заяви, че Европейската комисия се подготвя за вероятен резултат, при който турската част на Кипър ще влезе в съюза заедно с гръцката част.
"Призовавам двете общности да се възползват от тази уникална възможност да покажат, че са готови за мир и помирение в този регион", каза Ферхойген в Страсбург в обръщение към Европейския парламент.
Като предупреди, че графикът на страните все повече се сгъстява, Ферхойген каза, че е "малко късно, но г-н Денкташ е отговорен за закъснението".
Специалният пратеник на Анан, Алваро де Сото, пристигна в Атина в четвъртък, за да обсъди кипърския въпрос с новото правителство. "Ако сравните какво те (кипърските лидери) казват сега и какво казваха по-рано в процеса ... има много основания за оптимизъм", е казал Де Сото в интервю за телевизионна станция на кипърските турци, излъчено в сряда вечерта. "Този процес може да завърши с успешен компромис."

Проучвания: половината жени в Сърбия са жертви на домашно насилие
		27/12/2010
		Побоища, заплахи и други форми на насилие са често срещано явление, въпреки растящата реакция срещу тях.
		От Биляна Пекушич за Southeast European Times в Белград – 27/12/10
 
		 
			
Повече от 54% от жените в Сърбия страдат от домашно насилие. [Ройтерс] 
			Милена знае от собствен опит какво може да се случи, когато съпруг или родител прибягва до насилие. Трийсет и пет годишната майка на три деца е търпяла побои от страна на съпруга й в продължение на 12 години, вследствие на което е била в болница повече от 40 пъти. Освен многобройните белези по тялото й, тя ослепяла с едното око. 
			"Последния път ме би с колан, гола пред децата", каза тя за SETimes. "Децата плачеха и го молеха да спре. Тогава той ме завърза за един стол и продължи да бие децата. Накара най-големия ни син, дванайсет годишен,бе принуден да бие двете си по-малки братчета. Най-малкият, шестгодишен, бе със счупена китка на ръката." 
			"След четири дни избягах с децата при сестра си в Ниш и по-късно отидох в дом за жени като мен", обяснява тя. 
			Според проучванията около 54,2% от жените в Сърбия са преживели някаква форма на насилие в семейството, а в 90% от тези случаи извършителят е мъж. Министерството на труда и социалната политика провежда изследване на проблема и резултатите са отрезвяващи. 
			Психологическото насилие, включващо заплахи, обиди или обидни думи, е най-честата форма, от която страдат почти половината (48,7%) от жените в Сърбия на някакъв етап от живота им. Повече от една пета от жените обаче страдат и от физическо насилие - включително побои, нападения с нож или пистолет, както и изнасилване. 
			Броят на случаите, за които се съобщава е нараснал значително от 2005 г. насам, смятат изследователите - и то не поради увеличаване на насилието, а защото все повече жени намират смелост да съобщят какво са преживели. 
			Въпреки това много жени все още имат пасивна нагласа и смятат, че побоищата и тормозът е нещо, което съпругата трябва да приеме и в някои случаи внушават подобни нагласи и на децата си. 
			"Петдесетгодишна жена ще каже на дъщеря си, която е на двайсет или трийсет, че няма нищо ужасно и ако баща й я е малтретирал, той в крайна сметка ще съжалява за това", казва Весна Станоевич, координатор на групата за подкрепа "Консултации срещу семейно насилие". Но фактите показват, казва тя, че насилието не спира с времето. 
			Сърбия не е аномалия сред балканските страни, когато става дума за този проблем. Според изследванията насилието е общо явление за целия регион, включително за Босна и Херцеговина, Хърватия, Черна гора и Косово. 
			Властите в Белград признават, че не е направено достатъчно. "Официалните институции в Сърбия не контролират прецизно разпространението и честотата на случаи на насилие срещу жени, а правната система е недостатъчно уредена", казва Снежана Лакичевич, заместник-държавен секретар и директор на проекти в Министерството на труда и социалната политика. 
			Министерството подготвя национална стратегия за борба срещу насилието срещу жени, която ще бъде приета през януари 2011 г. Три министерства - на труда, правосъдието и полицията - са подписали съвместен протокол за осъществяването на тази стратегия.

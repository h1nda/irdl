ЕС предизвика приемането на мерки за повишаване на заетостта в Македония
					21/06/2007
					Македонското правителство ще създаде 2 800 работни места за държавни служители до 2010 г., за да изпълни критериите за членство в ЕС и да изгради по-ефективна администрация.
					От Зоран Николовски за Southeast European Times от Скопие -- 21/06/07
 
					 
						
Новата инициатива ще даде работа на много образовани млади хора. [Архив]
						С решение, което има за цел да повиши работния капацитет на македонската администрация, правителството ще наеме на работа 2 800 души до 2010 г. Изготвянето на плана, който е част от Националната програма за приемане на европейското законодателство (НППЕЗ), основен документ в отношенията на страната с ЕС, бе предизвикано от критиката на Съюза към администрацията за това, че не отговаря на евроатлантическите стандарти. 
						НППЕЗ служи за ръководство как страната да хармонизира своето законодателство с европейското, за крайните срокове, институциите, колко пари трябва да бъдат изразходвани и колко души да бъдат назначени на работа. Прилагането на НППЕЗ ще струва на правителството около 210 млн. евро. 
						Планът предвижда заетост за около 2 780 души, които ще работят за подобряване на ключовите области на управлението съгласно препоръките на ЕС. В следващите три години секторите на съдебната власт и основните права, на правосъдието, свободите и сигурността, на екологията и земеделието и селскостопанското развитие ще се сдобият с още служители по силата на плана. Други сектори, в които ще постъпят на работа нови хора, са информационните технологии, котролът върху безопасността на храните и регионалната политика. 
						Гражданите обаче се опасяват, че решението ще доведе до още по-голямо разрастване на държавната администрация, която и без това е критикувана заради своята тромавост и неефективност. Финансовият министър Трайко Славевски обаче смята, че в абсолютни числа увеличение няма да има поради ежегодното пенсиониране на 900 до 1000 служители. 
						Установени са строги критерии за наемане на работа в държавната администрация, особено в сектора, работещ по въпросите на интеграцията в ЕС. За работа по всяка глава от европейското законодателство ще бъдат назначавани експерти. 
						Планът за заетост ще намали и равнището на безаработните. Безработицата, която по официални статистически данни е около 37 % за страната, е проблем - особено сред високообразованите професионалисти с висше образование. Експертите смятат, че НППЕЗ ще подобри перспективите, тъй като на работа ще бъдат назначавани млади и образовани хора.

Обсъжда се създаването на регионална система за сигнализация при наводнения за р. Дунав
					20/04/2006
					Докато Сърбия, Румъния и България продължиха в сряда да се борят с наводненията, международна агенция за мониторинг на р. Дунав обяви, че до края на годината ще започнат изпитанията на нова регионална система за сигнализация при наводнения.
					(Айриш Таймс - 20/04/06; Ройтерс, АП, АФП, ДПА, БиБиСи, СиЕнЕн, Гласът на Америка, Радио Б92, Агенция София Нюз, Dnevnik.bg, Макфакс - 19/04/06)
 
					 
						
Наводена къща в село Цар Симеоново край Дунав в Северозападна България. [Гети Имиджис]
						Близо 6700 души бяха принудени да напуснат домовете си през последните няколко дни, заяви в сряда (19 април) румънският вътрешен министър Василе Блага, докато р. Дунав продължи да наводнява села и земеделски земи в балканската страна.
						"Не искам да създавам паника, но има диги, които може да поддадат всеки момент поради покачването на Дунава и силните пориви на вятъра," каза Блага, призовавайки селяните да не правят опити за завръщане по домовете си.
						Най-малко 11 румънски окръга бяха засегнати от наводненията от миналата седмица насам, след като топящите се снегове в планините и проливните дъждове причиниха покачване на най-дългата река в Европа до най-високите й нива от 100 г. насам, особено в Сърбия, България и Румъния.
						Макар и Дунав да започна да понижава нивото си в сръбския участък, в сряда хиляди работници в Румъния и България продължиха да подсилват дигите против наводнения в своите страни. Според властите от Сърбия може да дойде нова приливна вълна, след като притокът й р. Тиса се покачи над 10 м на някои места в Унгария.
						Румънски официален представител предупреди, че може да се наложи да бъдат евакуирани още 10000 души от района около югозападното село Бистрет.
						От близо 700 къщи, които са наводнени в Румъния досега, за над 180 се смята, че са разрушени. Около 500 км от пътната мрежа е залята, 19 моста са разрушени и 47500 хектара земя са под вода, по данни на „Ройтерс”. В резултат на наводненията през месеца загубите, които се очаква да претърпи румънският селскостопански сектор, се изчисляват на около 1,2 млн. евро.
						В Сърбия повече от 122500 хектара земеделски земи са под водата, а други 112000 хектара са застрашени, каза земеделският министър на страната. Местните власти изчисляват загубите за селското стопанство на 35,7 млн. евро. След затварянето на р. Дунав за корабоплаване в продължение на вече три седмици се смята, че през април корабите са успели да превозят по-малко от една трета от обичайните месечни количества стоки.
						В България около 250 сгради бяха наводнени и около 150 души бяха евакуирани от градовете по поречието на Дунав. Освен няколко залети пътища, се смята, че наводненията не са причинили други големи щети на инфраструктурата. Цитирайки говорител на българското министерство на земеделието, "Ройтерс" съобщи, че наводненията -- до голяма степен причинени от надигналите се подпочвени води -- са засегнали около 1200 хектара посеви с пшеница. Очаква се наводненията да забавят пролетната сеитбена кампания в засегнатите райони на Северна България, а някои полета се очаква да останат наводнени през остатъка от годината.
						В голямата си част българските пристанища по Дунава остават под вода, но властите изразиха надежда, че в началото на следващата седмица нивото на реката ще започне да спада. "Поне дотогава обаче корабоплаването ще бъде ограничено или забранено," каза Георги Георгиев, директор на Агенцията за проучване и поддържане на р. Дунав в страната.
						Докато Сърбия, Румъния и България продължиха да се борят срещу по-нататъшни разрушителни наводнения, международна агенция за мониторинг на реката съобщи в сряда, че по-късно през годината ще започнат изпитанията на регионална система за сигнализация при наводнения.
						Според Межуднародната комисия за защита на река Дунав (МКЗРД) със седалище във Виена новата интегрирана система за ранно предупреждение, която ще открива опасността от наводнения по редица фактори, в т. ч. по регионалните валежи и топенето на снежната покривка, ще дава предупреждение до десет дни преди очаквани наводнения.
						"Засегнатите страни като цяло очакваха проблеми, но размерът на бедствието завари всички неподготвени," е казал изпълнителният секретар на МКЗРД Питър Уелър в сряда за трите балкански страни. Новата система, разработена със средства от ЕС ,"ще допълва националните системи, някои от които са много добри, но дават по-малко предупреждение от тази", добави той. "Наводненията са естествен процес и те ще продължат да се случват, но тази система ще повиши качеството на предупреждението с още една степен."

Апелативният съд на Международния наказателен съд за бивша Югославия удвои срока на затворническата присъда на началника на босненски сръбски затвор
18/09/2003
Съдиите от апелативния съд на Трибунала на ООН за военни престъпления разшириха наказателната отговорност на Милорад Кърнойелач и отмениха оправдателната му присъда за престъпления срещу човечеството и нарушаване на военновременните закони и обичаи.
(ООН - 18/09/03; МСБЮ, Ройтерс, АФП, Би Би Си- 17/09/03)
 
 
Апелативната камара на Трибунала на ООН за военни престъпления удвои присъдата на бивш началник на босненски сръбски затвор на 15 години лишаване от свобода, след като разшири наказателната му отговорност и анулира оправдателната присъда по обвинения, включващи убийство и изтезания.
Милорад Кърнойелач беше осъден на седем и половина години затвор през март 2002 г., след като по-ниската инстанция го осъди за две престъпления срещу човечеството и две нарушения на военновременните закони и обичаи. Тричленният състав на съда го оправда за шест обвинения във военни престъпления, включително убийство, изтезания, затвор и нехуманни действия.
Скоро след това и защитата, и обвинението обжалваха това решение.
"Апелативната камара преразгледа присъдата и я увеличи на 15 години затвор" - каза съдията Клод Джорда, председател на заседанието в сряда (17 септември).
Камарата отхвърли всичките пет точки от обосновката на защитата и прие шест от седемте точки от обосновката на обвинението.
Като отмени оправдателната присъда на Кърнойелач за две престъпления срещу човечеството и още две престъпления, свързани с нарушаване на военновременните закони и обичаи, петчленният съдебен състав го осъди и за четирите престъпления.
Кърнойелач е бил командир на затвора "КП Дом" във Фока, град в югоизточната част на Босна и Херцеговина (БиХ), от април 1992 до август 1993. Затворът си спечели печална слава поради нечовешките условия, включително глад, принудителен труд и физическо насилие.
Според третия изменен обвинителен акт срещу Кърнойелач от юни 2001 г., затворът "КП Дом" е бил основното място за задържане на мъже от април 1992 г. до октомври 1994 г. Повечето от затворниците са били цивилни мюсюлмани на възраст от 16 до 80 години, като между тях имало мъже с умствени разстройства, физически недъзи и тежки заболявания, които не са били обвинени в никакви престъпления.
Държани в претъпкани килии, затворниците, чийто брой достигал 760 души, не можели дори да легнат, за да спят, и били лишени от всякакви медицински грижи. Най-малко 26 мъже от несръбски произход умрели в резултат от тормоза, на който били подложени, докато Кърнойелач е бил началник на затвора. Някои от тях били пребити до смърт.
Апелативните съдии решиха, че Кърнойелач, 63-годишен бивш учител по математика, е имал власт да предотврати побоите и да разследва случаите на изтезания в затвора. Те разшириха наказателната му отговорност, признавайки го за виновен като съизвършител, а не само като съучастник, в преследванията и жестокостите спрямо затворниците, както и за престъпления, включващи принудителен труд, депортиране и експулсиране, за които той по-рано бе оправдан от съда от по-ниска инстанция.
"След като е знаел за побоите и подозрителните изчезвания на хора, и след като е видял следите от куршуми по стените, Кърнойелач е можел да се досети, че извършителите на тези побои вероятно са извършили и убийство" - казаха съдиите.

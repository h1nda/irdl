Съвет на Сърбия-Черна гора заявява готовност за сътрудничество с МНТБЮ
					02/11/2004
					Съветът на Сърбия-Черна гора за сътрудничество с Трибунала на ООН за военни престъпления заяви, че е готов да изпълни задълженията си към Хагския съд.
					(AП, Ройтърс, Радио Б92, Танюг - 01/11/04)
 
					 
						
Главният прокурор на МНТБЮ за военни престъпления Карла дел Понте ще представи доклад относно сътрудничеството на Сърбия-Черна Гора по време на заседание на Съвета за сигурност на ООН на 23 ноември. [AФП]
						Националният съвет на Сърбия-Черна гора за сътрудничество с Международния наказателен трибунал за бивша Югославия (МНТБЮ) изрази готовност в понеделник (1 ноември) да изпълни задълженията си към Хагския трибунал. 
						Съветът заседава в понеделник, за да обсъди няколко въпроса, включително искания за документация на Трибунала и вдигане на досегашната забрана за разкриване на държавни тайни от свидетели. 
						В изявление, публикувано след заседанието, Съветът посочи, че е изпълнил практически всички искания, предявени от Трибунала на ООН за военни престъпления от 15 септември насам. Според белградското радио Б92 Съветът се е съгласил освен това да активизира дейността си преди заседанието на Съвета за сигурност на ООН на 23 ноември, когато главният прокурор на ООН Карла дел Понте ще представи доклад за сътрудничеството на Сърбия-Чрена Гора с Трибунала. 
						Дел Понте и други западни представители често пъти са критикували Сърбия-Черна гора за нежеланието й да изпълни едно от основните си задължения към Трибунала - арестуването и екстрадицията на обвинени военни престъпници. Трибуналът иска да бъдат предадени около 15 обвиняеми, включително военновременните лидери на босненските сърби Радован Караджич и Ратко Младич, както и четирима сръбски генерали от запаса - бившият началник на ГЩ Небойша Павкович и бившият му заместник Владимир Лазаревич, както и генералите от полицията Властимир Джорджевич и Сретен Лукич. 
						Ройтърс съобщи в понеделник, че случаят с Владимир Ковачевич, офицер, обвинен от Трибунала на ООН във връзка с обстрелването от сърбите на Дубровник през 1991 г., може да се прехвърли към съд в Сърбия-Черна Гора. 
						"Прокурорът на МНТБЮ удостовери, че Сърбия-Черна гора има воля и е адекватно подготвена да съди обвинените в свои съдилища," бе цитирана да казва дел Понте в молба до председателя на МНТБЮ Теодор Мерон, в която се предлага делото да се прехвърли към Белградския областен съд, с който прокурорът твърди, че има добри работни отношения.

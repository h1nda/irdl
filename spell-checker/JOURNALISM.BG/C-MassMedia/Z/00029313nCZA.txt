България приветства доклада на ЕК
					16/02/2009
					Новият доклад на Европейската комисия за напредъка на България в съдебната реформа и борбата с организираната престъпност и корупцията показва, че страната е на прав път, заяви министър-председателят Сергей Станишев.
					(Euractiv, Dnevnik.bg, Медиапул, БНМ - 13/02/09; Европейска комисия, АФП, Ройтерс, АП, ДПА, Би Би Си, Euobserver, Dnevnik.bg, Медиапул, София Ехо, Агенция София Нюз - 12/02/09)
 
					 
						
"Правителството е твърдо и безрезервно решено да запази темпа на реформите. ...Искам много ясно да заявя, че ние няма да отстъпим," заяви министър-председателят Сергей Станишев. [Гети Имиджис]
						България заяви в петък (13 февруари), че през следващите месеци ще вземе мерки за преодоляване на недостатъците, които бяха посочени в междинния доклад на Европейската комисия (EК) за напредъка на София в съдебната реформа и борбата с организираната престъпност и корупцията. 
						Докладът от шест страници, който бе публикуван в четвъртък, приветства "някои първи стъпки", които балканската страна е предприела за структурна и законодателна реформа в нейните министерства на правосъдието и на вътрешните работи и в прокуратурата. 
						Пълният доклад ще бъде публикуван това лято. 
						В него ще бъде направена оценка за напредъка на България при изпълнението на шест показателя в областта на съдебната реформа и борбата с корупцията и организираната престъпност. Наблюдателите са взели предвид предишния доклад, публикуван през юли 2008 г., който бе най-критичният, изготвян досега доклад за държава членка. Позовавайки се на измами и нередности, ЕК замрази 500 млн. евро помощи за най-бедната от 27-те държави в блока. 
						В междинния доклад от миналата седмица се отбелязва известно положително развитие в България след оценката от юли. Пример за това е сформирането на съвместни екипи към Върховната касационна прокуратура за противодействие на измамите със средства на ЕС, изпирането на пари и организираната престъпност и корупцията.
						ЕК констатира, че България все още трябва да се справи с някои елементи на неефективност в досъдебната фаза и да реформира своя наказателен кодекс. Тя призова също за упражняване на ефективен парламентарен контрол върху Държавната агенция за национална сигурност (ДАНС). 
						Освен това Брюксел иска в законодателството, уреждащо финансирането на предизборни кампании, да бъдат въведени "последователни, ясни и строги механизми за контрол" преди изборите за Народно събрание и Европейски парламент това лято. 
						Липсата на важни съдебни решения по знакови дела за организирана престъпност през последните месеци показва, че през 2008 г. не е настъпила съществена промяна във воденето на тези дела от прокуратурата и съдебните органи, заключава ЕК. 
						Българското правителство обеща повече резултати през последните четири или пет месеца от мандата си. 
						Докладът изпраща "определено окуражителен сигнал", че България се движи в “правилната посока", заяви в четвъртък министър-председателят Сергей Станишев, като обеща, че "правителството е твърдо и безрезервно решено да запази темпа на реформите. ...Искам много ясно да заявя, че ние няма да отстъпим." 
						Един ден след публикуването на доклада Станишев и лидерите на другите две партии от тристранната управляваща коалиция обещаха да приемат план, съдържащ мерки, които София ще изпълни преди следващата цялостна оценка на ЕК. 
						Според съобщения те обмислят приемането на закона за конфликт на интереси, приемане на изменения в законодателството за отнемане на незаконно придобито имущество и създаване на парламентарен контрол върху ДАНС.

Тринадесет години по-късно ЮЛЕКС разследва масово убийство
					21/06/2012
					Жителите на Мала Круша посочват, че провеждането на разследване от ЮЛЕКС на масовото убийство в техния град през 1999 г. е „по-добре късно, отколкото никога“, но се съмняват, че ще видят справедливост.
					От Линда Карадаку за Southeast European Times от Прищина – 21/06/12
 
					 
						
Клането в Мала Круша беше част от обвинителния акт срещу бившия югославски президент Слободан Милошевич, който почина през 2006 г. по време на съдебния процес в Хага. [Лаура Хасани/SETimes]
						Байрам Зюлфиу, на 57 г., е един от шестимата косовски албанци, оцелели след клането в косовското село Мала Круша на 26 март 1999 г. 
						„Сърбите от селото ни отведоха в двора и ни взеха всички документи, пари, всеки ценности, които имахме. Наредиха ни в редица и ни накараха да влезем на къщата на Чазим Батуша. Един започна да стреля с автомат… 113 бяха убити, само шестима от нас останаха живи под падащите тела“, каза Зюлфиу за SETimes. 
						Шестимата оцелели успяват да избягат, преди военизираната част да се върне и да изгори къщата с телата. Четирима бягат и се скриват в планините, като в продължение на пет седмици избягват сръбските сили; другите двама успяват да се присъединят към бежанците, които преминават в Албания. 
						През този ден Зюлфиу изгубва седем души от своето семейство. 
						Миналата седмица, на 13 юни, повече от 13 години след зверствата, извършени от силите на бившия югославски президент Слободан Милошевич, ЮЛЕКС обяви, че започва разследване на масовото убийство в Мала Круша. 
						Разследването на извършените в селото военни престъпления е започнато от прокурор на ЮЛЕКС от Призрен. 
						„Досега прокуратурата е идентифицирала 56 потенциални обвиняеми, на които ще бъдат предявени обвинения във военни престъпления срещу цивилното население – включително убийството на 113 жители на селото, депортирането на всички жени и деца от селото, грабеж и унищожаване на имущество“, съобщи ЮЛЕКС. 
						„Фактът, че започнаха разследване, което да хвърли светлина върху случилото се, ме кара да се чувствам добре. Макар че това трябваше да стане по-рано…“, каза Зюлфиу. 
						Феим Аслани е един от 113-те жители на селото, убити при клането. Неговата вдовица Мисерете Аслани каза за SETimes, че си спомня, че е била разделена от съпруга си и принудена да премине границата с Албания. 
						„След като се върнахме от Албания, видяхме, че сърбите бяха унищожили всичко“, каза Аслани, сега на 39 г. 
						Селото има около 700 жители, от които 150 сираци и 82 вдовици. 
						При извършването на клането Фатон Рамадани е на шест години и вижда баща си за последен път в деня, когато сръбските части разделят мъжете от жените и децата. Неговият баща, дядо и двама негови братовчеди са убити. 
						„Спомням си, когато го видях за последен път, махнах му и тръгнахме към друго село. Спомням си всичко по-скоро като черно-бял филм, а не като реално събитие“, каза той за SETimes. 
						Отгледан от овдовялата си майка, сега Рамадани е на 19 г. и завършва обучението си в колеж в Призрен. „Хубаво е, че [ЮЛЕКС] се събудиха…, по-добре късно, отколкото никога“, каза той. 
						Мисерете Аслани е съгласна. „Започването на разследванията ни дава някаква надежда. Да видим дали ЮЛЕКС ще направи нещо конкретно. Въпреки това не сме много ентусиазирани…, изминаха много години, без да се направи нищо“, каза тя. 
						Агрон Лимани, ръководител на Асоциацията на семействата на безследно изчезналите в Мала Круша, е начело на семействата, които търсят справедливост. Лимани каза за SETimes, че ЮЛЕКС са започнали да разпитват хората в селото на 4 юни и до този момент показания са дали четирима души. 
						„Тъй като жертвите са от Косово, мястото на престъплението е в Косово и извършителите са от Косово…, поискахме процесът срещу обвиняемите да се води в Косово. Всеки процес, който евентуално ще бъде воден в Сърбия, би бил неприемлив за нас“, каза Лимани за SETimes.
					
						Той заяви, че водените в Белград дела за престъпления, извършени в Косово, не носят справедливост. „Те послужиха за това, сръбската държава да се реабилитира политически, но не и да бъдат наказани извършените в Косово престъпления.“ 
					
				
			
					 
					
 
 

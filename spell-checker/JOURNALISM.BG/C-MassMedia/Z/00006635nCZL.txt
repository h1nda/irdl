Френският премиер на посещение в Скопие за обсъждане на мисията на ЕС
17/04/2003
 
СКОПИЕ, Македония -- Френският премиер Жан-Пиер Рафарин направи кратко посещение в Скопие в сряда (16 април), по пътя си за срещата на ЕС в Атина. На среща с президента Борис Трайковски, премиера Бранко Цървенковски и външния министър Илинка Митрева, Рафарин обсъди дейността на мисията на ЕС "Конкордия", която замени мисията на НАТО в Македония. Обсъден бе и напредъкът в подобряването на междуетническите отношения, както и борбата срещу организираната престъпност и корупцията.
Междувременно, представители на международната общност обявиха на съвместна пресконференция, че ситуацията в селата край северната граница Танушевци, Брест и Малина Маала е под контрол и че двете страни са готови на компромиси. В края на миналата седмица жителите на селата обявиха, че ще започнат гражданско неподчинение в знак на протест срещу военните патрули и неуредените още местни органи на самоуправление. (MИА, Макфакс, A1 TВ - 16/04/03)

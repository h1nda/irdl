Бучковски: "Македония ще се стреми към членство в ЕС до 2010 г."
					18/02/2005
					Като представи отговорите на Македония на въпросника на ЕС, премиерът Владо Бучковски обеща "пълна всеотдайност и непрекъснати усилия" по пътя на страната му към членство в ЕС.
					От Зоран Николовски за Southeast European Times от Скопие -- 18/02/05
 
					 
						
В понеделник (14 февруари) македонският премиер Владо Бучковски (вляво) предаде на председателя на Европейската комисия Жозе Мануел Барозу компактдиск, съдържащ отговорите на Македония на въпросника на ЕС. [АФП]
						По-рано тази седмица македонският премиер Владо Бучковски, начело на делегация в Брюксел, връчи отговорите на въпросника на ЕС на председателя на Европейската комисия (ЕК) Жозе Мануел Барозу. Целта на документа на ЕС, включващ 1921 въпроса и още толкова подвъпроси, е да се оцени готовността на страната за започване на присъединителния процес. 
						Като връчи отговорите, които възлизат на 14 000 печатни страници и един CD-ROM, Бучковски изрази надежда, че ЕК ще представи през септември становище (avis), или официално мнение, за готовността на Македония да получи статут на кандидатка. 
						Ако това стане, отбеляза премиерът, Европейският съвет ще може през декември да вземе решение по кандидатския статут на страната. 
						"Ние вярваме, че решението в становището (avis) ще бъде положително и Македония ще получи статут на страна кандидатка, като след това преговорите за членство могат да започнат през 2006 г.", каза Бучковски. "Уверени сме, че пълната всеотдайност и непрекъснатите усилия ще помогнат на Македония да приключи преговорите и ние ще се стремим да станем член на ЕС до 2010 г." 
						Барозу каза, че Македония е свършила внушителна работа през последните четири месеца и че становището на ЕК ще се базира на този факт. "Европейската комисия се e ангажирала да работи в тясно сътрудничество със Западните Балкани с крайна цел тяхното пълноправно членство в ЕС, ако са изпълнени необходимите условия", каза Барозу. 
						Пътят към ЕС няма да е лесен и ще изисква време, реформи и работа, ако Македония иска да се движи напред, каза Барозу, като добави, че все още е твърде рано да се говори за дати. 
						Еврокомисарят по разширяването Оли Рен обаче потвърди, че ЕК планира да представи своето становище (avis) през есента, като така даде възможност на Европейския съвет да го обсъди през декември. 
						"Днес е голям ден за вас и ви предстоят още много големи дни", каза Рен. Но той предупреди, че Македония трябва да продължи неотстъпно с провеждането на съдебните реформи, успешно да проведе честни и демократични местни избори -- които са насрочени за март -- и да подобрява бизнесклимата за чуждестранните инвеститори. 
						След церемонията Бучковски се срещна с председателя на Европейския парламент Жосеп Борел, с върховния представител по сигурността на ЕС Хавиер Солана и с генералния секретар на НАТО Яп де Хоп Схефер. 
						В знак на политическа солидарност лидерът на Либералната партия Стоян Андов участва в срещите в Брюксел като представител на македонските опозиционни партии. Управляващата коалиция и опозицията са създали неформална "Коалиция за Европа", за да покажат, че всички политически сили на страната се обединяват зад идеята за присъединяване към ЕС.

Бизнес: Сърбия засилва стимулите за създаване на работни места
					30/04/2010
					Белград планира да удвои усилията за създаване на нови работни места през следващия месец. Още в деловите новини: гръцките банки в Албания остават стабилни; правителството на Косово открива процедура за приватизация на международно летище в Прищина.
					 
						
Според министъра на икономиката Младжан Динкич Сърбия ще се съсредоточи върху откриването на нови работни места. [Гети Имиджис]
						Министърът на икономиката на Сърбия Младжан Динкич заяви в понеделник (26 април), че правителството ще удвои стимулите за създаване на работни места от месец май. Според Динкич някои инвеститори могат да получат до 10 000 евро за всяко създадено ново работно място. Той посочи, че започналата през 2006 г. правителствена програма за стимули е помогнала до момента да бъдат създадени 17 000 работни места. 
						*** 
						
						Гръцките банки в Албания са стабилни и функционират добре, според Ардиан Фулани, управител на Централната банка на Албания. В сряда (28 април) Фулани заяви, че "банките оперират нормално, а при депозитите се наблюдава леко увеличение." 
						 *** 
						
						Косовското правителство откри в сряда (28 април) тръжна процедура за приватизацията на международното летище в Прищина. Премиерът Хашим Тачи заяви, че победителят ще получи 20-годишен концесионен договор, като пакетът ще включва задължение за инвестиции от 100 млн. евро и изграждане на нов терминал. 
						*** 
						„E-Ту-Енерджи”, дружество, учредено от хърватски и германски инвеститори, ще инвестира от 75 до 85 млн. евро в изграждането в Хърватия на електроцентрала, работеща с биомаса, съобщи в сряда (28 април) всекидневникът “Вечерни Лист”. Съоръжението ще бъде изградено в промишлената зона на Копривнички Иванец и ще бъде с площ от 53 000 кв. м. Очаква се строителството да продължи две години. Новата централа е в съответствие с националната стратегия за производство на електроенергия от възобновяеми източници. Проектът ще създаде около 600 нови работни места. 
						*** 
						
						Турция и Азербайджан сключиха във вторник (27 април) две споразумения за доставка на природен газ и планират до края на май да подпишат протокол в Баку. Документът ще съдържа условията за транзитиране на азербайджански природен газ за Европа през Турция. 
						*** 
						„Дачия” замени „Мерцедес” като марката автомобил, която се ползва с най-голямо доверие в Румъния, според проучване на доверието в марките, проведено от „Рийдърс Дайджест”. Сред другите чуждестранни марки, на които румънците имат доверие, са „Дел“, „Нокиа“, „Водафон” и „Канон“. 
						
						(Различни източници -- 23/04/10-30/04/10)

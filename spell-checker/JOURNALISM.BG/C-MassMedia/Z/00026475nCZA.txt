Хърватия участва в повечето мироопазващи мисии на ООН
					19/05/2008
					В света има 17 действащи мироопазващи мисии на ООН, а хърватски военни и полицейски части участват в 15 от тях.
					От Ана Блажевич за Southeast European Times от Загреб -- 19/05/08
 
					 
						
Хърватски части участват в 15 от 17-те мироопазващи мисии на ООН. [ООН]
						В последната "Месечна справка за участието с военен и цивилен мироподдържащ персонал" на ООН Хърватия заема челното място с участие в 15 от 17-те настоящи мисии. Хърватия е следвана от Бангладеш, Непал, Нигерия и Швеция, всички които участват в 14 мисии.
						Само преди няколко години в самата Хърватия имаше мироопазваща мисия - основен инструмент на ООН за поддържане на международния мир и сигурност. Мисиите помагат на разкъсаните от конфликти държави да развият и поддържат условия за мир.
						Хърватски части в момента служат в Бурунди, Западна Сахара, Хаити, Кипър, Ливан, Сиера Леоне, Етиопия и Еритрея, Косово, Либерия, Непал, Судан, Източен Тимор, Индия и Пакистан, Кот д`Ивоар и Грузия.
						Понастоящем четири континента са дом на 68 хърватски миротворци. По отношение на участието с персонал Пакистан оглавява списъка с 10 629 души, разпределени по цял свят.
						За първи път Хърватия изпрати части в Сиера Леоне през 1999 г.
						Това лято, почти десет години по-късно, група от 95 хърватски войници ще бъде изпратена на Голанските възвишения между Израел и Сирия. Преди решението да бъде гласувано от парламента неотдавна, Мате Работег, държавен секретар на министерството на отбраната, нарече новата мисия истинска чест за Хърватия, още едно доказателство, че тя заслужено е получила своето място на непостоянен член на Съвета за сигурност на ООН.
						С приближаването на Хърватия до крайната фаза от нейния път към НАТО хърватите по-често от всякога изразяват съмнения относно мисиите на НАТО по света и възможностите за разполагане на хърватски части в чужбина. Повече от 200 мъже и жени са участвали в мисията на НАТО ИСАФ в Афганистан. За първи път хървати бяха изпратени там през 2003 г.
						Повечето от тези мисии не се смятат за опасни. Мисията на НАТО в Афганистан е най-рискована, казва Тонино Пикула, заместник-председател на комисията по външна политика на парламента.
						"Но ние трябва да внимаваме и кого изпращаме, казва Пикула, "за да не се повтори инцидентът от Западна Сахара, където хърватски войник изписа графити върху археологически обект ... не трябва да нарушаваме имиджа на нашата държава и на ООН."

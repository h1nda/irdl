Замръзналият Дунав спира превоза на товари по вода в региона
					15/02/2012
					Замръзналият Дунав причинява загуби на стойност милиони евро. Други бизнес новини: МВФ спря транш към Сърбия, а Международната финансова корпорация ще инвестира 6 милиона евро в енергийния сектор на Албания.
					 
						
Ледени блокове пречат на плаването по река Дунав. [Reuters]
						
						България, Хърватия, Румъния и Сърбия спряха превоза на товари по река Дунав поради минусовите температури и ледохода. Властите взимат мерки за разчупване на леда, за да избегнат излизане от коритото и възможни наводнения. Междувременно европейските речни превозвачи понасят загуби в размер на милиони евро поради блокадата. 
						*** 
						
						Гръцкият БВП се е свил със 7% през последното тримесечие на 2011 г., сочат официалните данни, публикувани във вторник (14 февруари). За сравнение отрицателният растеж през третото тримесечие е бил 5%. Новината дойде успоредно с одобрението, дадено от парламента, на нов пакет ограничителни мерки.
						*** 
						В четвъртък (9 февруари) МВФ реши да спре освобождаването на първото плащане по кредитната линия на стойност 1 милиард евро за Сърбия, тъй като страната не е ограничила разходите си до договорените граници. Първият транш по споразумението, което беше постигнато през септември 2011 г., беше в размер на 190 милиона евро.
						*** 
						Късно в понеделник (13 февруари) македонското правителство реши да ограничи износа на електричество до 29 февруари поради повишеното местно потребление, дължащо се на задържалите се ниски температури в региона. България вече предприе подобен ход, а Румъния обяви, че разглежда възможността за това. Междувременно Сърбия миналата седмица реши да прекъсне електроподаването към над 200 индустриални потребители, за да избегне сриване на електропреносната си мрежа.
						*** 
						
						Черна гора е предложила 1 евро на руските собственици на местния завод за алуминий КАП, обяви в понеделник (13 февруари) министърът на икономиката Владимир Каварич. Според него предприятието, което е под съвместния контрол на Подгорица и Централноевропейската алуминиева компания, се нуждае от държавна субсидия в размер на 22 милиона евро, за да оцелее. 
						*** 
						Във вторник (14 февруари) хърватското правителство представи на парламента проекто-бюджета си за 2012 година. В него се предвиждат сериозни съкращения, за да се намали бюджетният дефицит на страната. Според документа БВП тази година ще се повиши с 3,8% в сравнение с предходните прогнози за 4,2%. 
						*** 
						
						Косовският министър на индустрията и търговията Мимоза Кусари Лила обяви, че страната ще похарчи 1 милион евро, за да промотира своя потенциал пред чуждестранни инвеститори чрез кампания по CNN. Рекламните видео материали ще бъдат излъчвани през следващите 12 месеца. 
						*** 
						Международната финанскова корпорация (МФК), която е част от Световната банка, обяви планове да инвестира 6 милиона евро в енергийния сектор на Албания. Средствата ще бъдат използвани за изграждането на малки водноелектрически централи в опит да се засили местното производство и да се ограничи вносът на енергийни източници. 
						*** 
						Организаторите на конгреса "Уебит" обявиха, че Турция ще бъде новият домакин на водещото изложение и конференция за дигитален бизнес и маркетинг в Централна и Източна Европа. През 2011 г. събитието в София привлече 5300 компании и инвеститори от 45 страни.
						
						(Различни източници – 08/02/12-15/02/12)

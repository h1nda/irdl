Джуканович приветства регионалния напредък и перспективите за бъдеще 
					07/12/2004
					Западните Балкани демонстрираха отчетлив прогрес от гледна точка на стабилността, устойчивото развитие и европейската интеграция, заяви черногорският премиер Мило Джуканович по време на бизнес форум в Германия миналия месец. 
					От Антонела Кръстич за Southeast European Times в Подгорица - 07/12/04
 
					 
						
Германският канцлер Герхард Шрьодер (вдясно) приветства черногорския премиер Мило Джуканович. [AФП] 
						Най-новите тенденции сочат, че Западните Балкани са осъществили напредък от гледна точка на стабилността, устойчивото развитие и европейската интеграция, заяви пред участници в бизнес форум в Берлин черногорският премиер Мило Джуканович през ноември. Двудневната проява, озаглавена " От стабилност към растеж", бе организирана от Германската камара на промишлеността и търговията и GTZ International Services. 
						Премиерите на Албания, Босна и Херцеговина, България, Хърватия, Македония, Румъния и Сърбия-Черна Гора участваха в събитието. Канцлерът Герхард Шрьодер направи обръщение към конференцията и проведе обща среща с гостуващите премиери. 
						Според Джуканович налице е възходяща тенденция в регионалното сътрудничество не само от гледна точка на политическите и икономическите въпроси, но и по проблеми в сферата на правосъдието и вътрешните работи. Според него държавите от Западните Балкани осъзнават, че регионалното сътрудничество и интеграция са толкова важни, колкото и интеграцията в ЕС и че двата процеса трябва да се реализират паралелно. 
						Регионът по никакъв начин не е предопределен да изостава от други държави или да бъде източник на корупция, каза Джуканович, добавяйки, че тези проблеми са следствие от неразвитите икономики. 
						Той се позова на политическите и макроикономическите постижения, включително на възходящото развитие в БВП, който се очаква да достигне 3 % към края на годината. Според него администрацията също е отбелязала значителен напредък в борбата срещу инфлацията, намаляването на бюджетния дефицит и приватизацията на стратегически компании. 
						Развитието на ефективна и надеждна съдебна система, на прозрачна и способна публична администрация, както и на партньорството между публичния и частния сектор продължават да бъдат приоритети за Черна Гора, каза Джуканович, подчертавайки, че републиката е силно ориентирана към реформите и евроатлантическата интеграция. 
						Той посочи Косово като единствения открит проблем на сигурноста в региона, допълвайки, че отношенията между Черна Гора и Сърбия са въпрос на демокрация и развитие и няма да имат отражение върху регионалната сигурност. 
						Джуканович приветства Германия като страна, за която регионът остава един от най-важните приоритети и каза, че добрите политически отношения между Черна Гора и Германия се препотвърждават непрекъснато. 
						По време на визитата си в Берлин Джуканович се срещна с Шрьодер и германския министър на икономичесото развитие и развитие Хайдемари Визорек-Цойл. Джуканович се срещна и с хърватския премиер Иво Санадер, който изрази подкрепа за стремежа на Черна Гора към ЕС.

Обратите в туризма в Албания
		12/05/2008
		Наричана "Последната тайна на Европа", Албания предлага на посетителите обещание за голямо гостоприемство и специална кухня - и не толкова добри пътища.
		От Манола Хала за Sotheast European Times в Тирана – 12/05/08
 
		 
			
Наплив от туристи по плажовете в Албания. [Гети Имиджис]
			С наближаването на лятото албанците имат повод за оптимизъм, свързан с развиващия се туризъм в страната. Секторът не само се развива постоянно, но правителството и лидерите в сектора работят за разработването на единна стратегия. 
			Въпреки положителните признаци, някои ключови проблеми все още трябва да бъдат преодолени. По-специално недобрата транстортна инфраструктура и състоянието на хотелите в Албания спират по-големия приток на туристи. 
			Властите говорят със суперлативи за възможностите на страната. "Туризмът има ключова позиция в осигуряването на успеха на страната", твърди министърът на туризма Или Панко. "В тази рамка ние работим, за да имаме специфичен регионален модел, който цели да превърне албанския туризъм във водеща сила и да допринесе за разбирателството между различните култури, раси, религии и цивилизации." 
			Това са големи цели и постигането им може да продължи с години. Въпреки това броят на туристите продължава да расте и то с увеличаващи се темпове. Според официалната статистика страната е привлякла 2 100 000 туристи миналата година, което е с 19% повече, отколкото през 2006 г. и с 46% в сравнение с 2005 г. 
			Според съществуващите данни приключенският и планинският туризъм привличат най-много посетители, следвани от културния туризъм и накрая - от морския туризъм. Това може да изглежда необичайно за една малка страна с дълга крайбрежна ивица - до 362 км, по-голямата част от която са девствени плажове. Една от причините за това, смята Кристи Андони, е пренаситеният регионален пазар; хората имат огромен избор, когато искат да прекарат една седмица на слънце. 
			Aндони, който е съветник в Министерството на туризма, културата и спорта, също посочва, че нараства търсенето на първите два вида туризъм. Нещо повече, те позволяват целогодишен туристически сезон вместо туризъм само за летните месеци. "Албания има многобройни и уникални възможности, чрез които да се открои сред съседните страни", казва той. 
			
Посетителите в Албания могат да се наслаждават на безброй атракции, включително на културни и исторически забележителности. [Архив]
			Въпреки че е на трето място, морският туризъм все още има голямо значение особено за етническите албанци, идващи от Косово, Македония или от други части на света. За тези групи Албания е предпочитана дестинация за летните отпуски, което обикновено означава плажовете. 
			"Развитието на туризма в нашата страна е факт", заявява Андони. Страната, сочи той, има голям природен потенциал, както и много исторически и културни забележителности, които ще привлекат интереса на чуждестранните посетители. Албания става по-безопасна и в нея има известна мистика на относително непозната част от Европа. През десетилетията на комунистическо управление, тя практически бе изолирана. 
			Първата официална туристическа стратегия на Албания бе изготвена през 2004 г. с помощта на Германската агенция за техническо сътрудничество (GTZ). Целта на тази стратегия бе да рекламира Албания като "Последната тайна на Европа". С нарастването на броя на посетителите албанското правителство издигна нов лозунг: Албания е ваша, открийте я. Той цели да открои темата за щедростта като централна историческа и културна добродетел на албанския народ. 
			 По отношение на културните паметници на глава от населението Албания може би е най-богатата страна в Европа. Министерството се стреми да изтъкне този факт, като увеличи интереса към по-старите демографски области. 
			Aлбания е, разбира се, забележително място, което си струва да се посети. Туристите остават с добри впечатления за културното наследство, природните красоти, сърдечността на хората и особено храната. 
			В същото време обаче те не могат да не запомнят лошото състояние на много от пътищата и хотелите. 
			
Пътищата в Албания са пречка за туризма. [Гети Имиджис]
			"За един японски турист изглежда безумно, че пътуване от Охрид до Саранде, което е разстояние от едва 353 км, продължава 11 часа, когато би трябвало да отнеме не повече от 4 часа", казва Ставри Чифлигу, мениджър в "Албания Експириънс". 
			Според Андони "най-голямото предизвикателство е да се поддържа чиста околната среда" и да се накара обществото да разбере колко важно е това. На институционално равнище, краткосрочното решение се състои в работа с общностите и училищата. В дългосрочен план Министерството подготвя стратегия. 
			Друг проблем, който трябва да бъде решен, е подобряването и разнообразяването на услугите, осигурявани за туристите. "Ние намерихме решение за нашите туристи, като рекламираме местата, в които се предлагат услуги с добро качество, но ако един турист посети страната индивидуално, той ще почуства разликата", казва Чифлигу. 
			Според официални представители преди проблемите са били свързани с недостига на вода и електричество, но те са решени за сезона през 2008 г. Междувременно Министерството на околната среда контролира безопасността на плажовете. В последния доклад на Министерството се споменава, че 11 от общо 72 плажа не отговарят на стандартите. Препоръчва се хората да стоят далеч от тях. 
			Правителството определи 2008 г. за година на туризма. Това може още повече да увеличи броя на туристите. Специалани усилия се полагат, за да се рекламират възможностите на страната. За пръв път около 340 милиона зрители ще могат да видят чрез Си Ен Ен какво може да предложи Албания. 
			Днес, казва Чифлигу, "албански туризъм" и "растеж" са синоними. Но само по-нататъшните подобрения, съчетани с разнообразяване на услугите, могат да помогнат на страната да преодолее препятствията, които в крайна сметка могат да изникнат пред този сектор.

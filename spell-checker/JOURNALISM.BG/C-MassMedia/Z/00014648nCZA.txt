Новият наказателен кодекс на Турция все още предизвиква спорове 
					23/05/2005
					Новият наказателен кодекс на Турция, който бе променен 78 години след създаването си, се стреми да хармонизира законите на страната с тези на ЕС. Според критиците му обаче преработеният кодекс все още съдържа членове, ограничаващи свободата на пресата.
					От Алън Коув за Southeast European Times -- 23/05/05
 
					 
						
Премиерът Реджеп Тайип Ердоган неотдавна одобри преработения проект за назателен кодекс, в който са променени 26 члена. [AФП]
						Новият турски наказателен кодекс (НК), който трябва да влезе в сила на 1 юни, ще доведе до съществени промени в Турция. С цел да елиминира недостатъците, посочени от ЕС, той премахва всякакви препратки към смъртното наказание в турските закони, забранява проверките за девственост, поставя Съвета за национална сигурност под граждански контрол и увеличава наказанията за обикновени престъпления. Но неговите критици твърдят, че той все още ограничава свободата на пресата, като използва двусмислена или широко дефинирана терминология и запазва наказанията за "престъпления на мисълта" и обиди срещу правителствени фигури или държавни служители. 
						Според турската Асоциация на журналистите новият НК налага някои ограничения върху свободата на пресата. Например срокът на затворническите присъди може да бъде увеличен с една трета, ако дадено престъпление е извършено чрез медиите. Понятието "обида", твърди асоциацията, е дефинирано чрез използване на неясни и объркващи термини, които могат да се тълкуват доста широко и да доведат до противоречиви решения, като така се ограничават възможностите на медиите за маневриране. Освен това, ако журналист бъде обвинен в обида на министър, се приема, че обидата е насочена към целия кабинет -- което дава възможност на всеки отделен министър да подаде жалба срещу журналиста. 
						Престъпленията на мисълта, престъпленията срещу обществения ред и други подобни нарушения могат да донесат наказания от шест месеца до пет години затвор по силата на новия НК. Това представлява индиректно ограничаване на свободата на медиите, твърди асоциацията. 
						Кодексът трябваше да влезе в сила на 1 април. Поради силната критика обаче правителството отложи приемането му до 1 юни, за да може да направи промени в съответствие с изискванията на журналистически групи и неправителствени организации. Според премиера Реджеп Тайип Ердоган последната редакция изменя 26 члена и включва повечето от исканите от пресата промени. 
						Това не е вярно, твърди председателят на Прессъвета Октай Екси, като добави, че неговата организация ще обжалва пред Европейския съд за човешките права, ако парламентът не предприеме действия. 
						"Ние смятаме, че правата на тайна на комуникацията и неприкосновеност на личния живот трябва да бъдат защитени, но когато журналистите нарушават тези права с цел да информират "в полза на обществото", техните действия не трябва да бъдат наказуеми," каза Екси, като добави, че това искане им е било отказано от правителствената комисия, изготвила проекта за НК.

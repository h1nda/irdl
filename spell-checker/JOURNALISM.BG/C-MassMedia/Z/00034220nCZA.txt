ЕС постепенно започна да отваря европейското въздушното пространство
					20/04/2010
					Транспортните министри от ЕС започнаха във вторник да разрешават ограничен въздушен трафик през Европа. Понастоящем въздушното пространство над континента е разделено на зони въз основа на количеството вулканична пепел във всяка от тях.
					(Различни източници -- 19/04/10 - 20/04/10)
 
					 
						
Пепел от изригващия вулкан Ейяфятлайокутъл в Исландия спря десетки хиляди полети към и от Европа. [Гети Имиджис]
						Европейското въздушното пространство започна да се отваря във вторник (20 април), шест дни след като исландски вулкан изригна и огромни облаци от пепел се разпростряха над континента. Последвалата забрана за полети на практика превърна Европа в зона, забранена за полети. 
						Евроконтрол - агенцията, която контролира въздушното движение в 38 европейски страни - обяви, че очаква до 60 % от полетите над Европа да бъдат подновени във вторник. Съобщението идва след споразумение от понеделник за разделяне на континента на три въздушни зони въз основа на съдържанието на вулканична пепел в тях. 
						Първата зона, обхващаща региона над вулканичния стълб, остава зона, строго забранена за полети, каза Хосе Бланко, министър на благоустройството на Испания, която понастоящем заема ротационното председателство на ЕС. 
						Втората зона, с по-ниска концентрация на пепел, разрешава полети, координирани от страни, членки на ЕС, по съвет на авиационни експерти. В третата зона, която е незасегната от вулканичното изригване, няма да има ограничения. 
						"Не може да става дума за компромис с безопасността," каза в понеделник еврокомисарят по транспорта Сийм Калас. "Всички решения трябва да бъдат основани на научни доказателства и експертен анализ." 
						Безпрецедентното затваряне на голяма част от европейското въздушно пространство след изригването миналата седмица на вулкана Ейяфятлайокутъл в Исландия причини пътнически хаос, който остави без превоз около седем милиона пътници в цял свят. 
						След като повече от 63 000 полета в 23 европейски държави бяха отменени между четвъртък и неделя вечер, авиолиниите обявиха загуби в размер над 1 милиард евро. 
						България, чието въздушно пространство бе частично затворено през почивните дни, обяви в понеделник, че няма да има полети за Западна Европа във вторник, докато полетите до източните и южните части на континента бяха разрешени. 
						Сръбските медии цитираха националната авиокомпания ЮАТ, която обяви, че половината от заплануваните за понеделник полети cа излетели и че въздушното движение към Русия, Гърция, Турция, Черна гора, Македония и Южна Италия е напълно възстановено. 
						Полетите от и към Великобритания, Франция, Германия, Швейцария, скандинавските страни и други западноевропейски страни продължаваха да бъдат забранени. 
						Пълните последици от кризата тепърва ще се изчисляват. Тя вече се определя като по-голяма по мащаб и отрицателни последици за икономиката от принудителното преустановяване на полетите след терористичните нападения в Ню Йорк и Вашингтон на 11 септември 2001 г., когато американското въздушно пространство бе затворено за три дни.

Седем турски войници бяха убити в сблъсъци с ПКК
					09/09/2009
					 
						АНКАРА, Турция -- Седем войници бяха убити във вторник (8 септември) във въоръжени сблъсъци с бунтовници от терористичната Кюрдска работническа партия (ПКК) в Източна Турция. Петима войници са загинали, а трима са били ранени по време на престрелка в град Ерух в провинция Сиирт, след като армията е започнала операция и е приканила кюрдските партизани, базирани там, да се предадат. След това са били пратени командоси в региона, където са били прекъснати водоснабдяването и телефонните линии. Други двама войници са били убити в сблъсъци с ПКК в окръг Чукурджа в провинция Хакари.
						Други новини -- Най-малко 23-ма души са загинали във вторник при големите наводнения, предизвикани от проливните дъждове в районите около Истанбул. Били са изпратени хеликоптери за оказване на помощ на хората там, включително и на шофьори, попаднали в капан в колите си, и жители, блокирани на покривите на къщите. Особено сериозно е положението в село Селимпаша; наводненията са помели леки коли и са повредили домове. Дъждовете в региона се определят като най-силните в района на Истанбул от 80 години насам. Би Би Си съобщи, че в един от районите са паднали 24 см дъжд само в рамките на два часа. (Тюркие, Заман, Ватан, Джумхуриет, Хюриет, Милиет, Сабах, Би Би Си - 09/09/09; Си Ен Ен Тюрк, Анадолска информационна агенция - 08/09/09)

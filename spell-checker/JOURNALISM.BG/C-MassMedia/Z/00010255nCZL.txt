Косово е в центъра на разговорите на сръбския премиер в Брюксел
24/03/2004
Институциите на ЕС признаха, че сърбите и други малцинства в Косово се нуждаят от по-добра защита. Подчертавайки, че това трябва да се извърши в рамките на многоетническо Косово обаче, те отхвърлят идеите за разделяне на провинцията по етнически признак.
(Индипендънт - 24/03/04; Ройтърс, AФП, Би Би Си, Гласът на Америка,	, РСЕ/РС,, EUpolitix, Радио Б92, EС, НАТО - 23/03/04)
 
 
Според сръбския премиер Воислав Кощуница необходими са допълнителни усилия за успокояване на положението в Косово [АФП]
Сръбският премиер Воислав Кощуница и представители на ЕС се споразумяха във вторник (23 март), че са необходими по-нататъшни усилия за успокояване на положението в Косово, където 28 души бяха убити по време на изблиците на насилие миналата седмица. Макар да призна, че етническите малцинства в провинцията се нуждаят от по-добра защита, Брюксел се противопостави на идеите, предвиждащи разделение на провинцията по етнически признак.
"И двамата бихме искали да се опитаме да видим как можем да успокоим ситуацията, така че да е възможно подновяване на диалога между Прищина и Белград," каза Върховният представител на ЕС по външната политика Хавиер Солана по време на пресконференция с Кощуница в Брюксел. "Факт е, че малцинствата, особено сръбското малцинство, не са до този момент добре защитени в Косово. Това е факт. Изхождайки от този факт, трябва да направим анализ на това, как да подобрим положението."
По време на първото си посещение в Брюксел като премиер Кощуница първоначално предложи създаването на сръбски кантони в Косово като начин за предотвратяване на рецидиви на ожесточени сблъсъци между сърби и албанци в провинцията. След срещата със Солана премиерът заяви, че е имал предвид "децентрализация".
"Разясних идеята си за децентрализация, това е думата, която използвам, което означава някакъв вид допълнителна защита на сръбското и неалбанското население в Косово," заяви Кощуница пред репортери.
В свои коментари по-рано той каза, че предложението му не е било свързано с окончателния статут на Косово, а с въпроса за човешките права. "Става дума за нормализирането на живота там или за това, което трябва да прилича на нормален живот, както и за предотвратяване на по-нататъшно насилие по подобие на онова, което видяхме на 17 март."
В съобщение на офиса на Солана за разговорите с Кощуница се казва, че споделената от двамата позиция е, че Косово трябва остане многоетническо общество, в което правата на малцинствата се спазват пълноценно. "Разрушенията и насилието, които видяхме през последните дни, не бива повече да се повтарят," се посочва в изявлението.
Ситуацията в Косово бе основна тема в разговорите на Кощуница с председателя на Европейската комисия Романо Проди и генералния секретар на НАТО Яп де Хоп Схефер.
Подчертавайки, че на всички, които живеят в Косово, трябва да се гарантира сигурност, Проди заяви на сръбския лидер, че Белград трябва да работи активно за намаляване на напрежението в провинцията. Де Хоп Схефер, който посети Косово в понеделник, заяви пред репортери след срещата, че КФОР ще направи всичко възможно за защита на жителите на Косово и че ще продължи да прави това с помощта на подкрепленията, изпратени в провинцията след избухването на насилието.
На разговорите си с представители на ЕС Кощуница е обсъдил и стремежа на Сърбия за европейска интеграция. На Белград е било заявено, че страната трябва да продължи с реформите и да сътрудничи с Трибунала на ООН за военни престъпления, за да се придвижи напред по пътя към ЕС.
" Желаем процесът на реформи в Сърбия-Черна Гора да се възобнови с нова енергия и очакваме пълно спазване на всички международни задължения, включително тези, свързани с Международния наказателен трибунал за бивша Югославия (МНТБЮ), " се казва в изявлението на Солана.
Сърбия се стреми и към членство в програмата на НАТО "Партньорство за мир". Подчертавайки, че постигането на тази цел зависи от самата Сърбия-Черна Гора, де Хоп Схефер е потвърдил, че пълноценното сътрудничество с МНТБЮ е важно предусловие за това.

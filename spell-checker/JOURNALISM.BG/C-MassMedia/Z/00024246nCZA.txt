Лайчак обяви "нов подход" за БиХ
					17/10/2007
					При замразената кандидатура на страната за членство в ЕС върховният международен представител смята, че е време да се обърне внимание на изграждането на икономиката.
					От Антонио Пърленда за Southeast European Times от Сараево – 17/10/07
 
					 
						
Върховният представител Мирослав Лайчак даде пресконференция във вторник (16 октомври). [СВП]
						Висшият международен пратеник в Босна и Херцеговина, върховният представител Мирослав Лайчак, заяви, че службата му ще премести фокуса на дейността си от евроинтеграцията върху икономическите реформи. Решението дойде, след като страната пропусна шанса си да подпише Споразумение за стабилизация и асоцииране с ЕС тази година поради продължаващия застой на реформата в полицията. 
						В изказване във вторник (16 октомври) на конференция в Сараево Лайчак каза, че политиците в страната са демонстрирали, че интергацията в ЕС не е приоритет за тях. Следователно, добави той, те поне би трябвало да постигнат консенсус относно икономическите реформи, необходими за повишаване на жизнения стандарт. 
						Досега международната общност бе съредоточила усилията си в опити за постигане на споразумение за преструктуриране на сложната полицейска систма в БиХ, основана на автономните области. За Брюксел по-нататъшният напредък към членство зависеше от реформата. 
						В частност Европейската комисия посочи, че всички законодателни и бюджетни компетенции по всички полицейски въпроси трябва да бъдат прехвърлени на държавно ниво, че политиците не трябва да се месят в работата на полицията и че функционалните местни полицейски райони трябва да бъдат определяни по технически критерии за работата на полицията, а не по етническите граници. 
						Лидерите на БиХ обаче не успяха да постигнат компромисно решение, което да бъде както съгласувано с принципите на ЕС, така и приемливо за основните политически сили в страната. Миналата седмица Брюксел определи краен срок, след който ССА да бъде замразено. 
						Според Лайчак политиците в сръбската автономна област на БиХ, Република Сръбска (РС), са отстъпили от ангажиментите, които са поели през 2005 г. 
						"Факт е, че представителите на РС отхвърлиха поети по-рано задължения. Но вината не е само тяхна," каза Лайчак. 
						Премиерът на РС Милорад Додик и босненският член на председателството на БиХ Харис Силайджич заеха твърди позиции през последните месеци. Макар че двамата обявиха компромисно споразумение в края на септември, то бе отхвърлено от ЕС, тъй като не отговаряше на неговите принципи. 
						"Очаквах по-сериозно отношение от политическите лидери. Отношението на политиците обаче бе такова, сякаш нищо важно не се случва и все още разполагаме с достатъчно време," каза Лайчак. 
						Той заяви пред местните медии, че гражданите скоро ще забелжат новия подход към политическата ситуация в БиХ. Съгласно т. нар. "Бонски правомощия", предоставени му по Дейтънското мирно споразумение, върховният представител има широки пълномощия да налага законодателство и да уволнява държавни служители. 
						На среща в понеделник външните министри от ЕС изказаха съжалението си, че не всички политически лидери в БиХ са показали готовност да постигнат споразумение, основано на трите принципа. 
						Те отбелязаха предстоящата среща на Съвета за прилагане на мира, насрочена за 30 и 31 октомври, заявявайки, че тя ще бъде следващата възможност международната общност да направи преглед на ситуацията в БиХ.

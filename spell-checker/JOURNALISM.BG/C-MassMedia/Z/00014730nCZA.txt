Македонското правителство предоставя парични гаранции за лица, обвинени от МНСБЮ
					30/05/2005
					Двама бивши македонски държавни служители -- министърът на вътрешните работи Любе Бошковски и офицерът от службите за сигурност Йохан Тарчуловски -- очакват процеса си в трибунала на ООН за военни престъпления в Хага. Наскоро властите в Скопие решиха да дадат гаранции, за да бъдат обвиняемите освободени до началото на процеса.
					От Мария Лазарова за Southeast European Times от Скопие – 30/05/05
 
					 
						
Трибуналът в Хага ще прецени дали има риск бившият македонски министър на вътрешните работи Любе Бошковски да избяга или да повлияе на свидетели, ако бъде пуснат под гаранция. [Архив]
						Наскоро македонското правителство се съгласи да предостави гаранции за двама бивши държавни служители, които в момента са задържани от трибунала за военни престъпления в Хага. Сега трибуналът трябва да реши дали предоставените гаранции са достатъчни, за да се разреши Любе Бошковски и Йохан Тарчуловски да бъдат пуснати на свобода до започването на процеса срещу тях. 
						"По молба на трибунала в Хага македонското правителство ще даде гаранции за Бошковски и Тарчуловски," каза министърът на правосъдието Мери Младеновска-Гьоргиевска. "С други думи, правителството ще отговори на въпросника, предоставен от трибунала." 
						Бошковски бе министър на вътрешните работи в правителството на премиера Любчо Георгиевски, а Тарчуловски е бивш офицер от службите за сигурност. Хага обвинява двамата за предполагаемото им участие в операция, при която в Люботен през август 2001 г., по време на междуетническия конфликт в Македония, са убити седем цивилни лица. 
						Тъй като Бошковски е с двойно гражданство - македонско и хърватско, трибуналът в Хага потенциално би могъл да поиска гаранции и от двете страни. Хърватският министър на правосъдието Весна Скаре-Озболт каза, че властите в Загреб са готови да се отзоват. 
						Според Владо Камбовски, професор по наказателно право в Университета в Скопие, Съдебният съвет на Хагския трибунал ще разгледа редица фактори, включително риска от бягство и вероятността обвиняемите да повлияят на свидетели, преди да вземе решение за пускането им под гаранция. 
						Приветствано от националистически групи в Македония, решението на правителството да даде гаранции предизвика критиките на други среди, които твърдят, че то е равносилно на демонстрация на официална подкрепа за обвинените във военни престъпления лица. Освен това ходът на правителството идва след спорно съдебно решение, обявено миналия месец по друго дело, в което отново е замесен Бошковски. 
						На 22 април съд в Скопие оправда трима бивши полицаи и един бизнесмен по обвинение в убийството на седем имигранти през 2002 г., като се позова на липсата на достатъчно доказателства. Прокурорите твърдяха, че жертвите са били убити в престрелка, организирана по заповед на Бошковски с цел да се убеди Западът, че Македония се сражава срещу терористи от "Ал Кайда". 
						Бошковски бе обвинен и във връзка с тези убийства, но избяга в Хърватия, преди да бъде изправен пред съда. По-късно той бе екстрадиран в Хага.

ЕС и САЩ поздравиха Тадич
					05/02/2008
					 
						БЕЛГРАД, Сърбия -- ЕС и Съединените щати поздравиха сегашния президент Борис Тадич за неговата победа в балотажа на президентските избори, като предсказаха, че това ще приближи Сърбия до евентуален статут на кандидат-членка за ЕС. В изявление от понеделник (4 февруари) председателят на Европейската комисия Жозе Мануел Барозу каза, че резултатите от изборите в неделя представляват "победа за демокрацията в Сърбия и за европейските ценности, които споделяме". Еврокомисарят по разширяването Оли Рен каза за "Ройтерс", че преизбирането на Тадич ще открие пътя за подписването през тази седмица на временно споразумение за сътрудничество в търговията, политическия диалог, либерализация на визовия режим и образованието.
						Междувременно говорителят на Държавния департамент на САЩ Шон Маккормак приветства победата на Тадич срещу ултранационалиста Томислав Николич. "Ние очакваме продължаване на нашите усилия за изграждане на ползотворно сътрудничество със Сърбия по въпроси от взаимен интерес", каза той. (Данас, Политика, Блиц - 05/02/08; РТС, Бета, Танюг, Ройтерс, Гласът на Америка, Синхуа - 04/02/08)

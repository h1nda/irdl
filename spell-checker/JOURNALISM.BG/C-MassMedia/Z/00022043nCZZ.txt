Наука и технологии: Обновени са указанията за лечение на птичи грип 
					26/03/2007
					СЗО бе спонсор на семинар, в който участваха международни експерти с опит в лечението на пациенти, заболели от птичи грип. Още от седмицата: изследователи планират да изследват седименти от езерото Ван за климатични данни.
					
 
					 
						
Птици, кацнали на дърво във Ван, Турция. Международни експерти се срещнаха в Анталия този месец, за да обсъдят лечението на пациенти с птичи грип и повишаване на нивата на преживяемост сред тях. [Гети Имиджис] 
						Над 100 експерта от различни страни, които са лекували пациенти, страдащи от вируса H5N1 на птичия грип, се срещнаха в турския курорт Анталия, за да обменят опит и обсъдят повишаването на нивата на преживяемост. Тридневният семинар бе организиран от СЗО. Той приключи с публикуването на нови, осъвременени указания за лечението на H5N1. 
						*** 
						Международен екип от изследователи, оглавяван от Бонския университет, възнамерява да изследва пластове от утаечния слой на дъното на турското езеро Ван за информация за климатичните модели през последните 500 000 години. Изледването на утаечните пръстени може да разкрие дали край езерото са изригвали вулкани, докато потъналите частици от цветен прашец свидетелстват за различните видове растения, цъфтели в района през вековете. Екипът, който преди две години проведе предварително проучване, е кандидатствал за финансиране от Межународната програма за континентално сондиране. 
						*** 
						Сръбският съюз на библиотекарите ще проведе годишния си семинар "Първа виртуална библиотечна мрежа на Сърбия" между 17 и 19 април в Лиг, обяви на 19 март координаторът на проекта Гордана Стокич Симончич. Очаква се проявата да привлече участници от десет сръбски библиотеки. Те ще обсъждат въпроси, свързани с функциите на библиотеките и дейностите в електронното пространство, с акцент върху детските отдели. 
						*** 
						
Сръбският "Телеком Сърбие" обяви на 20 март, че ще предостави над 5,4 млн. евро за проекти за развиване на стационарна и мобилна телефония и широколентов интернет достъп. "Телеком Сърбие" е инвестирала близо 129 млн. евро в подобни проекти през последните шест години. 
						*** 
						Ръководителят на Делегацията на Европейската комисия в Босна и Херцеговина, Димитрис Куркулас, се срещна с министъра на благоустройството Средое Нович за подписване на споразумение за доставка за нова безжична система за далекосъобщения. Тя ще се използва от Висшия съдебен и прокурорски съвет (ВСПС), както и от съдилищата и прокуратурите в БиХ. ЕС инвестира близо 5,6 млн. евро в програми за информационни и комуникационни технологии в страната.
						
(Различни източници-19/03/07-26/03/07)

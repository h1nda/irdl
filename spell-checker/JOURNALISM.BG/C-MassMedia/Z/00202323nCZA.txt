Изявление на Йованович предизвика дебат за Република Сръбска
					06/02/2012
					Твърдение на лидера на сръбската Либералдемократическа партия, че Република Сръбска е създадена чрез геноцид, предизвика силна реакция както в Сърбия, така и в БиХ.
					От Дражен Ремикович и Ивана Йованович за Southeast European Times от Баня Лука и Белград -- 06/02/12
 
					 
						
Чедомир Йованович защити изявлението си, определящо Република Сръбска като рожба на геноцида. [Ройтерс]
						Лидерът на сръбската Либералдемократическа партия (ЛДП) Чедомир Йованович нарече Република Сръбска (РС) "рожба на геноцида" в реч пред партийните членове, предизвиквайки обществен протест и дебат за характера на автономната област в БиХ. 
						"РС бе основана на геноцида, геноцида в Сребреница. Етническото прочистване няма прецедент в Европа след Втората световна война," каза Йованович пред управителния комитет на ЛДП на 29 януари. 
						На фона на протестите в Сърбия и РС информационната агенция "Танюг" организира дебат между Йованович и президента на РС Милорад Додик. 
						В двучасов телевизионен двубой Йованович заяви, че критиците му са цитирали изявлението му извън контекста, но добави, че коментарът е точен. "Всички, които създадоха Република Сръбска през 1992 г., направиха това върху разрухата на Сараево и Сребреница," каза Йованович. 
						Додик нарече твърдението на Йованович лъжа. "Република Сръбска бе основана през май 1992 г., а клането в Сребреница стана през юли 1995 г.," каза той. 
						Кабинетът на Додик впоследствие публикува изявление, в което заяви, че коментарът на Йованович е бил ненужен и тенденциозен и вероятно е бил направен във връзка с предстоящите избори в Сърбия през май. В БиХ мненията са разделени, но сръбските партии там подкрепят мнението на Додик. 
						"Дори г-н Йованович знае, че това, което казва, не е истина и че е казал такова нещо само за да спечели повече гласове на предстоящите избори," каза за SETimes председателят на Партията за демократичен прогрес Младен Иванич.
						Междувременно Организацията на семействата на пленените и убити войници и на изчезнали цивилни внесе съдебен иск срещу Йованович в белградски съд. 
						"Приканваме сръбския парламент публично да се разграничи от подобни изявления," каза за SETimes председателят на организацията Неделко Митрович.
						Касим Трънка, професор по право от Зеница и бивш съдия в конституционния съд, каза, че Сърбия е защитавала РС много пъти, с което е амнистирала всички престъпления, извършени на нейната територия. 
						"Отношенията между Сърбия и Босна и Херцеговина могат да се променят само ако истинските демократични сили застанат начело на сръбското правителство. Те са готови да изградят бъдещи отношения с Босна на базата на истината. А истината е, че геноцидът се случи на територията на тази автономна област," каза Трънка за SETimes. 
						Най-голямата политическа партия във ФБиХ, Партията на демократичното действие (ПДД), също обвини сръбските лидери за това, че са участвали в честването на 20-годишнината на РС. 
						"Онези, които честват РС и 9 януари като нейна рождена дата, се присъединяват към прославата на най-голямото военно престъпление в Европа след Втората световна война, доказвайки, че са участвали в този проект," посочи в свое изявление ПДД. 
						Сръбският президент Борис Тадич, патриарх Ириней, вътрешният министър Ивица Дачич и други високопоставени официални лица присъстваха на годишнината. 
						Дачич - председател на Социалистическата партия на Сърбия и най-сериозен опонент на Йованович в предстоящите избори през май - определи изявлението на Йованович като вредно за съществуването на РС. 
						"Сърбия е гарант на Дейтънското споразумение и те не трябва да правят подобни изявления, особено защото техният [тогавашен] премиер и лидер Зоран Джинджич никога не е дискредитирал Република Сръбска," каза Дачич.

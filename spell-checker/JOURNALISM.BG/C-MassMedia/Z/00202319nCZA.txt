Религиозно напрежение сред македонците
					03/02/2012
					Правителството и религиозните общности се опитват да успокоят ситуацията след опожаряването на две македонски православни църкви.
					От Мишко Талески за Southeast European Times от Струга – 03/02/12
 
					 
						
Две македонски православни църкви бяха опожарени, след като някои от участниците в карнавал се подиграха с корана. [Томислав Георгиев/SETimes]
						Жителите на Струга казват, че ситуацията в града се успокоява след бурните протести на мюсюлмани през тази и миналата седмица, които станаха причина за поредица от инциденти на религиозна основа. 
						Напрежението между християните и мюсюлманското малцинство избухна след карнавала във Вевчани на 13 януари, по време на който мъже, православни християни, се облякоха в бурки като жени и се подиграха с корана. Протестиращите отговориха, като свалиха македонското знаме от сградата на местната администрация в Струга, скандираха лозунги и подпалиха македонските православни църкви в Лабунища и Мала Речица. 
						„Уахабитите [радикални ислямисти] присъстват тук от доста отдавна. Те имат все по-голямо влияние върху по-бедните албанци и македонци, които изповядват ислямската вяра“, каза за SETimes Иван Бабановски, анализатор и бивш преподавател по изследване на сигурността във Факултета по сигурност в Скопие. 
						Ислямската религиозна общност (ИРО) изрази загриженост във връзка със събитията и евентуалното засилване на ислямофобията. „Всяка година правителството отпуска 50 000 евро за карнавала от парите на всички граждани, включително на мюсюлманите“, се казва в изявление на организацията. 
						Някои обвиняват правителството за инцидентите поради факта, че Мерко и лидерите на местната администрация са членове на управляващия албански Демократичен съюз за интеграция (ДСИ). 
						„Ако добавите към политиката фалшив патриотизъм и национализъм, можете да управлявате, докато доведете държавата до колапс. Обикновено от това страдат държавата и гражданите, но също и самите популисти“, каза за SETimes Мерсел Биляли, политически анализатор и заместник-ректор на Университета ФОН в Скопие. 
						Събитията обаче не са нещо ново за жителите на Струга. 
						„Македонците, православни християни и мюсюлмани, независимо от своята етническа принадлежност, никога не са имали недоразумения. 
						Когато уахабитите проникнаха в района, нещата се промениха. Те обикалят Струга и селата с типичните за тях бради и широки панталони до глезените и причиняват напрежение. Не знаем дали някой ще направи нещо, а несигурността създава страх за съвместното съществуване“, каза за SETimes пенсионерът Никола Траяноски. 
						Бабановски каза, че не е изненадан от реакцията на мюсюлманите в Струга, и твърди, че това е част от зараждащата се по-широка панислямистка тенденция на Балканите. 
						„Засилването на панислямското влияние на държавите от Близкия изток – особено на Саудитска Арабия – на Балканите допълнително усложнява ситуацията и това обяснява струпването на уахабити в Струга и на други места в региона, които фундаменталистите искат да използват като лагери за дейността си в Европа“, каза Бабановски. 
						Биляли твърди, че инцидентите помагат на македонските политици да запълнят пропуските, които възникват заради липсата на резултати от работата им по отношение на националистическите прояви. 
						„Решението на тези заредени с напрежение ситуации е незабавно да се деблокира евро-атлантическият дневен ред“, заяви Биляли. 
						Македонската полиция взе мерки с надеждата да предотврати повторение на събитията. 
						„[Полицията] изпрати писмо до „Фейсбук“ за прекратяване на групата“, заяви за SETimes говорителят на министерството на вътрешните работи Иво Котевски. 
						Председателят на Македонския световен конгрес Тодор Петров каза за SETimes, че насилието е било политически мотивирано, като е имало за цел да дестабилизира Македония заради преброяването, натиска да промени името и идентичността си и отвличането на вниманието от неотдавна гледаното в МС дело срещу Гърция. 
						„Точно както конфликтът от 2001 г. не беше война между македонци и албанци, нито между християни и мюсюлмани, последните инциденти нямат връзка с вярата и етническата принадлежност. Това е дирижирана война за налагане на глобални интереси в региона, в която се злоупотребява с религиозните чувства на гражданите, тъй като вярващите отхвърлят насилието“, заяви Петров.

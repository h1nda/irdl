Бизнес: Световната финансова криза засегна икономиките от Югоизточна Европа
					10/10/2008
					Икономиките на страните от Югоизточна Европа се борят със световната икономическа криза. Още в деловите новини: Гърция откри първия си завод за биогаз; Световната банка одобри нова стратегия за партньорство с Хърватия.
					 
						
Съставният индекс на Истанбулската фондова борса се срина в сряда (8 октомври) до 29 096,18 пункта, но акциите възстановиха своите котировки и той достигна 29 900 пункта. [Гети Имиджис]
						Фондовата борса в Букурещ спря търговията в сряда (8 октомври) след огромни загуби вследствие на световната финансова криза. Съставният индекс на Истанбулската фондова борса се срина в сряда до 29 096,18 пункта, но акциите възстановиха своите котировки и той достигна 29 900 пункта. Кипърските политически лидерите обсъдиха във вторник извънреден план за действие за справяне с настоящата световна кредитна криза. Централната банка на Сърбия заяви, че банковият сектор в страната остава стабилен заради рестриктивната фискална политика, и призова обществеността да не изпада в паника. Гръцкото правителство съобщи, че ще приеме ново законодателство, което да гарантира депозити до 100 000 евро за срок от три години. 
						*** 
						
						Гърция откри своя първи завод за биогаз на 4 октомври в Кавала. Новият завод ще произвежда биогаз и органични торове по най-съвременна интегрирана система за управление на животински отпадъци. Пилотният агрегат, на стойност 3,5 млн. евро, бе изграден от базираната в Кавала компания “КРЕКА С.А”. Той бе финансиран съвместно от дружеството и от министерството на икономиката и финансите. 
						*** 
						
						Румънското правителство взе в сряда (8 октомври) решение да създаде национално енергийно дружество, което да обедини около 50 % от енергийното производство на страната. Новата компания, наречена “Електрика”, ще има общ капацитет 10 000 MW, заяви премиерът Калин Попеску Търичану. 
						*** 
						
						Турция ще инвестира 230 млн. евро в хърватското пристанище Задар, съобщи в сряда (8 октомври) Кемал Йозген, председател на Търговската промишлена палата в Анталия (ТППА). Новото пристанище в Задар ще бъде открито през 2011 г. 
						*** 
						В Косово се наблюдава увеличение на безработицата, забавяне на икономическия растеж, висок търговски дефицит и нарастване на инфлацията, се казва в публикуван на 6 октомври доклад на Института за изследване на развитието “Риинвест”. Според доклада лошото управление на страната повтаря стари социално-икономически тенденции. 
						*** 
						Световната банка одобри нова стратегия за партньорство с Хърватия, която обхваща следващите четири години, от 2009 до 2012 г. Банката съобщи, че стратегията предвижда бюджет от 1,319 млрд. евро, който ще бъде разпределен под формата на преки заеми, техническа и аналитична помощ. Инициативата има за цел да бъде засилен процесът на присъединяването на Хърватия към ЕС, да се ускори процесът на сближаване и да се подпомогне устойчивостта в сферите на финансите, социалната дейност и екологията. 
						
						(Различни източници – 03/10/08-10/10/08)

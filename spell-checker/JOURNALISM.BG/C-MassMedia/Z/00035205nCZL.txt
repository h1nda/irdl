Трибуналът в Хага разглежда обжалването на Харадинай 
					06/07/2010
					 
						ХАГА, Холандия -- Според съобщение, публикувано в понеделник (5 юли), апелативна камара на Трибунала на ООН за военни престъпления възнамерява на 21 юли да се произнесе по присъдата, издадена срещу бившия косовски министър-председател Рамуш Харадинай и други двама бивши членове на "Армията за освобождение на Косово" (АОК). През 2008 г. Харадинай и Идриз Балай бяха оправдани по обвиненията във военни престъпления, докато другият обвиняем Лахи Брахимай получи шест години затвор за изтезания и жестокости, извършени срещу цивилни етнически сърби и роми, както и срещу косовски албанци, заподозрени в сътрудничество със сръбските сили през 1998 г. Прокуратурата на ООН обжалва части от присъдата и поиска подновяването на шест от 37-те обвинения. Прокуратурата, която беше поискала 25-годишни присъди за всички обвиняеми, се позовава на сплашването на свидетели като фактор, повлиял на съдебния процес. (Бета, Танюг, Блиц - 05/07/10)

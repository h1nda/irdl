Наука и технологии: Изложба в памет на сръбския учен Милутин Миланкович
					09/02/2009
					В Сръбската академията на изкуствата и науките бе открита изложба. Още новини от областта на науката и технологиите: Македония и Хърватия, както и Кипър и САЩ, подписаха договори за сътрудничество.
					 
						
Милутин Миланкович. [Сръбско правителство]
						В Сръбската академията на изкуствата и науките бе открита изложба под заглавие "Канонът на Милутин Миланкович" в памет на сръбския учен. Изложбата отбелязва 130-ата годишнина от раждането на видния инженер строител и геофизик. Той е най-известен с теорията си за ледниковите епохи, която свързва промените в орбитата на Земята и дългосрочните промени в климата, известни днес като цикли на Миланкович. 
						*** 
						
						Македония и Хърватия подписаха на 2 февруари споразумение за сътрудничество в областта на науката, технологиите и образованието. Документът бе подписан в Загреб от министъра на образованието Драган Приморац и неговия македонски колега Перо Стояновски. Програмата има за цел задълбочаване на сътрудничеството в областта на науката и образованието и насърчаване на обмена на опит и децентрализацията на образованието. 
						*** 
						Американската агенция за търговия и развитие отпусна в четвъртък (5 февруари) безвъзмездна помощ на българската Държавна агенция за информационни технологии и съобщения. Средствата ще помогнат за разработването на национална информационно-комуникационна технологична мрежа в рамките на проучване, което ще оцени икономическите и техническите възможности за развитие на мрежата. 
						*** 
						
						Кипър и САЩ са подписали споразумение за сътрудничество в областта на науката и технологиите, съобщи Си Ен Ей в четвъртък (5 февруари). Целта на споразумението е да насърчи сътрудничеството в различни области и да заздрави отношенията между академичните и научните институции в двете страни. Споразумението бе подписано от министъра на финансите на Кипър Харилаос Ставракис и от американския посланик в Кипър Франк Урбансик. 
						*** 
						Националният орган по съобщенията (ANC) на Румъния съобщи в четвъртък (5 февруари), че ще обяви търг за закупуването на уеб приложение, което би позволило на клиентите на телекомуникационните оператори да сравняват таксите и условията за ползване на интернет, стационарни и мобилни телефонни услуги. Стойността на проекта се оценява на 200 000 евро. Сайтът ще бъде готов до края на 2009 г. или началото на 2010 г., съобщи ANC. 
						*** 
						“Гугъл” е започнал да предлага нова услуга за превод от албански на няколко други езика чрез своя инструмент Translate, съобщиха албанските медии на 2 февруари. Между другите нови езици, които Google Translate въвежда, са турски, естонски, галисийски, унгарски, малтийски и тайландски. 
						*** 
						
						Гръцкият кардиолог Елена Маркоянопулу-Фохас е изобретила апарат, БиПУЛС /BPULS/, който може да открива сърдечно-съдови заболявания (ССЗ), съобщи „Бизнес Мирър“. Устройството позволява ранно откриване на артериосклероза и други ССЗ, което може да помогне за намаляване на смъртността от ССЗ. 
						
						(Различни източници - 02/02/09-09/02/09)

Сърбия се бори с изтичането на мозъци в здравеопазването
					24/02/2012
					Разочарованието на пациенти и медици нараства.
					От Бояна Милованович за Southeast European Times от Белград – 24/02/12
 
					 
						
Медицинските сестри получават по-малко от уличните чистачи в Сърбия, каза с насмешка един здравен работник. [Ройтерс]
						М. К., на 33 г., е лекар в Клиничния център на Сърбия, който иска да подобри своите умения и да придобие повече знания. Той посочва, че не може да направи това в Сърбия и затова планира да продължи кариерата си в чужбина. Той не пожела да бъде посочено пълното му име. 
						„Положението тук е толкова отчаяно, че стерилизираме отново и отново инструменти за еднократна употреба…, използваме ги, докато се разпаднат. Използват се, докато се повредят напълно. Имаме 30-годишна апаратура. Когато дойдат хора от чужбина, искат да занесат тези уреди в антикварни магазини или медицински музеи, за да покажат как се е развивала медицината през вековете. Ще мине доста време, докато това, което от години е стандартна процедура по света, започне да се прави тук“, каза М. К. за SETimes. 
						Лошото оборудване, корупцията и сложните административни процедури са най-големите проблеми на здравната система на Сърбия. Въпреки че властите твърдят, че предприемат редица мерки, явно нито лекарите, нито пациентите са доволни. 
						Сръбските вестници постоянно публикуват статии за корупцията в здравеопазването и все по-големия брой арести. Най-голяма известност получи скандалът с бившата шефка на Здравната каса Светлана Вукайлович, която беше арестувана във връзка с доставката на ваксини срещу новия грипен щам. 
						Съвсем наскоро четирима лекари бяха арестувани по-рано този месец по обвинения, че са вземали подкупи от компания, производител на ортопедични устройства, за да съветват пациентите да купуват устройствата на тази фирма. 
						Министърът на правосъдието Снежана Малович заяви, че от 2009 г. насам държавният бюджет е загубил 11 млн. евро от обществени поръчки в здравеопазването, включително за закупуване на противогрипни ваксини. Представителите на министерството твърдят, че правят всичко възможно, но борбата с корупцията е системен проблем и битката срещу него трябва да се води във всички сфери на обществото.
						В изявление за SETimes помощник-министърът на здравеопазването Дубравка Шаранович посочи, че всички жалби от пациенти се проучват и в зависимост от случая се разглеждат от здравния инспекторат или от министерството на вътрешните работи. 
						„През 2011 г. имаше 80 оплаквания за някаква форма на корупция и всички бяха изпратени в Министерството на вътрешните работи. По-голямата част от колегите ми не са се поддали на корупцията и аз ги съветват да останат верни на професията си, а пациентите – да съобщават за всеки случай на корупция“, каза Шаранович, като добави, че всяка жалба остава анонимна и се изпраща в съответната служба. 
						Освен срещу корупция, пациентите се изправят и срещу обезсърчаваща бюрокрация, която им пречи да упражняват правото си на здравеопазване. „Когато отидох в отделението за първични здравни грижи, за да си запиша час, не можах да получа такъв, защото има само един офталмолог, и трябваше да се върна за ново направление“, каза пенсионерът Драгица Жигич, на 73 г. 
						Хронично болните пациенти, които се нуждаят от постоянни медицински грижи, често са обезсърчени. „Диабетичка съм и приемам много различни лекарства. Всеки месец трябва да получавам нови рецепти за едно и също лечение“, казва Бранислава Милич, домакиня, на 53 г. 
						Представителите на здравното министерство твърдят, че се борят със същите проблеми и са изпратили предложение до Здравната каса, което би облекчило административните процедури за пациентите. „Предлагаме валидността на рецептите да се удължи до три месеца, така че пациентите да не се налага да посещават своя лекар за лекарства всеки месец“, обясни Шаранович. 
						М. К. каза за SETimes, че е чул, че Германия „публично е благодарила на Сърбия за „мозъците“, които й предоставя". Главният проблем, според него, е недостигът на оборудване. „Имаме хора, които могат да работят и знаят как да оперират, но нямат с какво да правят това.“ 
						Отговорът на представителите на министерството е, че се инвестират значителни суми за осигуряването на обучение и оборудване, главно в онкологичните клиники. „Съставили сме план за разпределяне на оборудването за тези институции: мамографи, скенери, апаратура за ядрено-магнитен резонанс и лъчетерапия“, посочи Шаранович, като добави, че се вземат мерки за решаване на проблема със списъците с чакащи за лъчева терапия.

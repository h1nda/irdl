Райко
			Кузманович
		
		Президент, Република Сръбска, Босна и Херцеговина
		(РСЕ/РС - 02/01/08; AП, AKИ, Б92, Синхуа - 28/18/07; Официален уебсайт на Президентството на Република Сръбска)
 
		 
			
			Райко Кузманович положи клетва като президент на Република Сръбска (РС) на 28 декември, 2007 г., след като спечели предсрочните президентски избори на 9 декември като кандидат на босненския сръбски Съюз на независимите социалдемократи (СНСД). Той наследи Милан Йелич, който почина от инфаркт на 30 септември, 2007 г. 
			Кузманович е роден на 1 декември, 1931 г. в Челинчи, Босна и Херцеговина (БиХ). 
			Завършва училище за учители в Баня Лука през 1954 г., а след това учи право в Загреб и се дипломира като Адвокат по административен мениджмънт през 1964 г. Девет години по-късно Кузманович завършва и философския факултет в Загреб, където получава званието Професор по педагогика и социология. Той завършва следдипломна квалификация по публично право във Факултета по право в Загреб през 1977 г. и три години по-късно завършва докторат във Факултета по право в Мостар. 
			Кузманович отдава по-голямата част от професионалната си кариера на науката. Постъпва в юридическия факултет на Университета в Баня Лука при неговото основаване през 1975 г., където работи отначало като лектор, а после като професор. Дисциплините, които преподава, включват публично право и политически системи. Той владее свободно руски език. 
			Кузманович заема различни високопоставени постове в Университета в Баня Лука, включителто декан на Юридическия факултет - от 1983 до 1985 г., а след това от 1996 до 2000 г., както и две години той е декан на факултета по бизнес икономика. Междувременно е избран за двегодишен мандат за заместник-ректор на университета през 1986 г. и след това още два мандата като ректор, от 1988 до 1992 г. 
			След като работи четири години като съдия, Кузманович става председател на Конституционния съд на РС през 1998 г. и остава на този пост до 2002 г. , след което е член на Висшия съдебен съвет на РС и на Висшия прокурорски съвет. 
			Кузманович е сред десетте кандидати, които участваха в надпреварата за президентския пост в изборите на 9 декември, 2007 г. Той спечели с почти 42 % от гласовете, 7 % повече от другия главен претендент за президент на РС - лидерът на Сръбската демократическа партия Огнен Тадич. 
			Победата му укрепи позициите на управляващата СНСД на премиера на РС Милорад Додик, която има абсолютна власт в босненската сръбска област. Партията е сред главните опоненти на укрепването на централните институции на страната, опасявайки се, че подобна стъпка би довела до премахване на РС. След като в продължение на години блокират споразумението за реформа за обединяване на полицейските сили на РС с тези на Федерация БиХ, босненските сръбски лидери в крайна сметка се съгласиха на компромисно споразумение през ноември 2007 г., което позволи на БиХ да продължи по пътя към интеграция в ЕС. 
			На церемонията по полагането на клетва в парламента на РС на 28 декември, 2007 г. Кузманович заяви, че СНСД "ще отхвърли всякакви искания за радикално конституционно и териториално преустройство" в БиХ. 
			"По-нататъшното прехвърляне на правомощия трябва да спре и съществува сериозна необходимост някои от вече прехвърлените правомощия да бъдат върнати", заяви Кузманович. 
			Кузманович е женен.

ЕС отново предупреждава Белград 
					02/02/2006
					 
						БЕЛГРАД, Сърбия и Черна гора -- ЕС отново предупреди Белград, че Сърбия и Черна гора или трябва да сътрудничи на трибунала на ООН за военни престъпления, или рискува да бъдат спрени започналите неотдавна преговори по Споразумението за стабилизация и асоцииране, първата стъпка към членство в съюза. По време на разговор със сръбския заместник-премиер Миролюб Лабус в сряда (1 февруари) еврокомисарят по разширяването Оли Рен каза, че сътрудничеството на Белград с трибунала се е влошило през последните месеци. От своя страна Лабус заяви, че Белград е засилил мерките. Според съобщенията обаче дългоочакваният доклад на военното разузнаване на Сърбия и Черна гора относно издирвания Ратко Младич не съдържа нова информация, която да доведе до ареста му. (EUPolitix, Блиц, Данас - 02/02/06; Бета, Танюг, РТС, Ройтерс, AП, АФП, БиБиСи - 01/02/06)

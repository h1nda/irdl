Румънските синдикати заплашиха с още протести
					08/10/2009
					Скандирайки "Крадци! Крадци!", участниците в митинга в сряда призоваха правителството да подаде оставка.
					(Медиафакс, Найн О'клок, Финанчиарул - 08/10/09; AП, АФП, Ройтерс, Си Би Си, Евронюз, Медиафакс, Адевърул, Ромейниън Таймс - 07/10/09)
 
					 
						
Работници от държавния сектор демонстрираха в сряда (7 октомври) пред централата на правителството в Букурещ. [Гети Имиджис]
						Хиляди работници от държавния сектор в Румъния се събраха в сряда (7 октомври) пред централата на правителството в Букурещ на митинг срещу заплануваните съкращения в сектора. Те протестираха срещу заплануваните намаления на заплатите и растящата несигурност на работните места, както и срещу т.нар. "единната система на заплащане", която на практика ще замрази възнагражденията в сектора за неопределен период от време. 
						Заплашвайки да организират нови протести, синдикалните лидери призоваха избирателите да бойкотират президентските избори на 22 ноември. Междувременно правителството е изправено пред вот на недоверие следващата седмица. 
						Богдан Хосу, лидер на съюза "Картел Алфа", припомни как президентът Траян Бъсеску бе казал пред репортери, че няма да се кандидатира за втори мандат на поста, ако броят на безработните достигне един милион души. 
						Близо 15 000 души от цяла Румъния се присъединиха към демонстрацията в сряда. Тя последва еднодневната стачка в понеделник, когато близо 800 000 учители, лекари, медицински сестри, полицаи, чиновници и други държавни служители се стекоха по улиците на протест, който бе определен като най-големия в Румъния през последните 80 години. 
						Катализатор бе приемането на реформаторски мерки, насочена към свиване на раздутия бюджетен дефицит и изпълнение на ангажиментите, изложени в предложения от МВФ спасителен финансов пакет в размер на близо 20 милиарда евро. 
						"Тези мерки трябва да се вземат сега. Ако не се вземат, това ще доведе до по-продължителна рецесия," е казал Николае Кидесчук, старши икономист в "Ай Ен Джи Румъния", цитиран от АФП в сряда. 
						Неотдавнашното решение на правителството да реформира скалата на работната заплата в държавния сектор - чрез спиране на сложните програми за раздаване на премии и ефективно намаляване на заплатите на голямата част от служителите в бюджетния сектор - предизвика обаче силно негодувание. 
						Скандирайки "Крадци! Крадци!", участниците в митинга в сряда настояха правителството да подаде оставка. "Обещахте ни, а после ни забравихте," викаха те. 
						"Властите пак ни принудиха да излезем на улицата; не искахме това да се случва днес, на Световния ден за достоен труд, защото сега празнуваме недостойния труд," каза Аурел Корня, заместник-председател на Съюза на учителите, един от четирите профсъюза, които организираха митинга. 
						Списъкът на исканията, който те връчиха в сряда, включва предложение минималната заплата да се увеличи от сегашното си равнище около 145 евро, на 176 евро месечно през 2010 г. и на 310 евро месечно през 2014 г., както и за усъвършенстване на системата на заплащане по закона за единната заплата в бюджетния сектор. Те призоваха още властите да премахнат разпоредбите, въвеждащи задължителен ежегоден неплатен отпуск от десет дни. 
						Според репортажи в румънските медии профсъюзите притискат правителството да увеличи и икономическите инвестиции, да подкрепя икономическите агенции, да разкрива работни места, да защитава работниците и да гарантира прилични пенсии. 
						Румъния бе силно засегната от глобалната икономическа криза. Според изчисления на МВФ за 2009 г. бюджетният дефицит на страната се очаква да надхвърли 7,3 % от БВП, а икономиката през тази година ще се свие с 8,5 %. 
						Премиерът Емил Бок, чието правителство е изправено пред вот на недоверие в парламента във вторник, призова синдикалистите да прекратят протестите си до провеждането на президентските избори идния месец.

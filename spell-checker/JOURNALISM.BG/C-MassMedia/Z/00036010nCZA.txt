ЕС приветства резултатите от турския референдум и призова за по-нататъшни реформи
					14/09/2010
					Изразявайки одобрение от приемането на пакета от конституционни реформи на неделния референдум, ръководството на ЕС призова Анкара да продължи демократичните реформи. 
					(Заман, Гардиън - 14/09/10; АП, АФП, Ройтерс, Блумбърг, ДПА, ФТ, Би Би Си, Си Ен Ен, Евронюз, Euobserver, EurActiv, РСЕ/РС, Икономист, Синхуа - 13/09/10)
 
					 
						
ЕС приветства резултатите от референдума. [Александър Кристи-Милър/SETimes]
						ЕС приветства проведения през уикенда в Турция успешен референдум по пакет от конституционни поправки, но предупреди в понеделник (13 септември), че ще следи отблизо как ще се прилагат предвидените промени, и призова за по-нататъшни смели реформи. 
						"Резултатът от референдума означава, че Турция е с една крачка по-близо до европейската си цел, но тя трябва да бъде последвана от други," каза в изявление председателят на Европейския парламент (ЕП) Йежи Бузек. "След като се осъществят тези конституционни промени, ще трябва да се реализират по-нататъшни и по-дълбоки реформи." 
						Пакетът от 26 изменения в турската конституция, която бе изготвена две години след военния преврат от 1980 г., бе подкрепен от 58 % от гласоподавателите на неделния референдум. Той подплати шансовете за успех на проислямистката Партия на справедливостта и развитието (ПСР) на премиера Реджеп Тайип Ердоган на общите избори догодина за трети мандат. 
						Непосредствено след референдума трябва да се променят над 200 закона, предаде във вторник турският проправителствен всекидневник "Заман". Очаква се законодателите да започнат работа по тях след края на лятната си ваканция, на 1 октомври. 
						 "Ще предложим закони, които трябва да бъдат незабавно внесени в парламента още през октомври," заяви за вестника Бекир Боздаг, заместник-председател на парламентарната група на ПСР. "Съответните министерства ще подготвят отделни доклади за това кои закони трябва да се приемат най-напред. Някои закони са по-неотложни от други." 
						Онези, които се смятат за по-малко спешни, могат да изчакат до следващата година, каза той. 
						Между другото мерките ще засилят отговорността на турските военни пред гражданските съдилища, ще сложат край на имунитета срещу съдебно преследване, осигурен на ръководителите на последния преврат преди 30 години, и ще дадат власт на парламента, в който ПСР има мнозинство, да назначава някои съдии. Освен това реформите ще разширят социалните права на държавните служители и ще засилят равенството между половете и закрилата на децата. 
						След неделния вот еврокомисарят по разширяването Щефан Фюле заяви, че предложените реформи са "крачка в правилната посока, тъй като са насочени към редица дългогодишни приоритети в усилията на Турция за цялостно изпълнение на критериите за присъединяване." 
						Той обаче изрази безпокойство, че референдумът е допринесъл за поляризацията между секуларистите, които се противопоставят на промените, и религиозните турци. 
						Фюле призова също правителството да гарантира, че процесът на изготвяне на необходимото законодателство за прилагането на поправките ще се осъществява чрез консултации с всички политически партии и гражданското общество в "дух на диалог и компромис". 
						 "Ще са необходими редица закони за прилагането на поправките и ние ще следим отблизо тяхното изготвяне," каза Фюле, "Ние споделяме възгледите на мнозина в Турция, че днешният вот трябва да бъде последван от други много необходими реформи, насочени към оставащите приоритети в областта на основните права, като свободата на изразяване и свободата на вероизповедание." 
						Германският външен министър Гидо Вестервеле, чиято страна заедно с Франция настоява, че на Турция трябва да бъде предложено някакъв вид "привилегировано партньорство", а не пълноправно членство след завършване на присъединителните й преговори с ЕС, се изказа в подкрепа на усилията на Анкара за реформи. 
						 "Не искаме да обещаваме прибързано нещо, преди да му е дошло времето, но никой не може да пренебрегне и изключи една толкова важна и очевидно модернизираща се страна," е казал в понеделник министърът, цитиран от ДПА. "Ние насърчаваме онези сили в Турция, които продължават този процес на реформа. Резултатът от референдума показва, че погледът на Турция е насочен към Европа." 
						Егемен Багъш, турският министър по европейските въпроси и главен преговарящ на Анкара с ЕС, обеща в интервю за "Евронюз" от понеделник, че страната му ще продължи процеса на демократични реформи. 
						"След като предприехме тази стъпка, ние ще продължим с реформите и ще направим всички необходими първи стъпки, така че Турция да стане страна, която отговаря на европейските критерии, така че народът на Турция да се облагодетелства от висок жизнен стандарт," каза той.

Клинтън призова Турция да подобри отношенията си с Армения
					05/07/2010
					 
						ЕРЕВАН, Армения -- Държавният секретар на САЩ Хилари Клинтън призова в неделя (4 юли) Турция да направи крачка напред в отношенията си с Армения и да отвори общата граница между двете държави. "Призоваваме и двете страни да продължат да се опитват да намират възможностите за отваряне на вратите към помирението и нормализацията," каза Клинтън на пресконференция в Ереван след среща с арменския външен министър Едуард Налбандян. 
						Ереван и Анкара подписаха два важни протокола през октомври 2009 г. - за установяване на дипломатически отношения и за отваряне на общата си граница след десетилетия на враждебност. Ратифицирането на документите от парламентите на двете страни обаче буксува заради обвиненията в геноцид срещу Турция, както и заради подкрепата на Анкара за Азербайджан в спора за Нагорни Карабах. (AФП, Ройтерс - 04/07/10)

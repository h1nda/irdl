Шибеник поставя децата на първо място
					16/07/2009
					Въпреки трудните икономически времена, международният Детски фестивал в Шибеник даде повод за усмивки на деца и възрастни.
					От Иво Шчепанович за Southeast European Times от Шибеник – 16/07/09
 
					 
						
Ежегодният Детски фестивал в Шибеник се проведе на различни сцени в целия град. [Иво Шчепанович/SETimes]
						 Ежегодният Детски фестивал се проведе в Шибеник, Хърватия, от 20 юни до 4 юли за 49-ти път. 
						Повече от 1 100 участници от 21 страни изнесоха представления по време на двуседмичната проява, препълвайки театри и зали и изпълвайки с радост улиците на Шибеник. 
						Представиха се изпълнители от Италия, Австрия, Полша, САЩ, Канада, Германия, Литва, Великобритания, Румъния, Русия, Босна и Херцеговина, Аржентина, Македония, Черна гора, Сърбия, Словения и, разбира се, Хърватия. 
						"Децата по цял свят имат еднакви чувства. Няма значение какъв език говорят, те все пак имат еднакви чувства и обичат еднакви неща ", казва Дина Телем, ръководителка на израелската танцова група “Дина Телем”. 
						Въпреки трудните във финансово отношение времена в Хърватия, фестивалът даде повод за усмивки на деца и възрастни. 
						"Международният Детски фестивал е душата на град Шибеник, нещо, с което Шибеник трябва да се гордее. Хората запомнят Шибеник заради тази проява", каза Горан Паук, префект на окръг Шибеник-Книн. 
						"Съжалявам само за това, че събитието продължава едва две седмици. [Фестивалът] е нещо голямо за града. Бих предпочел той да бъде два или три месеца", заяви кметът на Шибеник Анте Жупанович. 
						"Фестивалът е имал много проблеми, но винаги се връща още по-силен и носи радост и игри на децата по улиците на Шибеник, и това е нещо, което искаме да запазим в бъдеще," добави той. 
						Тазгодишният фестивал подкрепи национална кампания срещу насилието срещу деца. Организирани бяха семинари под надслов "Да наказваш деца означава да наказваш бъдещето". 
						Фестивалът в Шибеник популяризира културата и приятелството между децата по цял свят. 
						“Страхотно е. Срещаме се с деца от много страни. Не разбираме какво казват на техните езици, но въпреки това можем да играем еднакви игри, можем да ги гледаме как танцуват, пеят, рисуват ... Ще се опитам да участвам следващия път", казва седемгодишният Дамир Чович.

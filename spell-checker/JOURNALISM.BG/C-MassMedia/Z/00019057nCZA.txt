Тадич стана първият държавен глава, посетил независима Черна гора 
					27/06/2006
					Президентите на Сърбия и Черна гора в понеделник бяха единодушни, че страните им трябва да изградят приятелски и близки отношения.
					(Блиц - 27/06/06; AП, Евронюз, Радио Б92, Бета, ХИНА, Макфакс, СЕЕ Сикюрити Монитор - 26/06/06)
 
					 
						
Сръбският президент Борис Тадич започна в понеделник посещение в Черна гора. [Гети Имиджис]
						Сърбия и Черна гора трябва да изградят най-добрите възможни отношения в интерес на своите страни и граждани, бяха единодушни лидерите на двете държави в понеделник (26 юни), по-малко от месец, след като Черна гора обяви своята независимост от Сърбия. 
						На референдум, проведен на 21 май, 55,5 % от черногорските избиратели гласуваха за отделянето на адриатическата република от хлабавия съюз със Сърбия. На 3 юни черногорският парламент обяви независимостта на страната. 
						В понеделник президентът Борис Тадич стана първият сръбски лидер и първият чуждестранен държавен глава, посетил независима Черна гора. Той бе посрещнат на летището в Подгорица от черногорския си колега Филип Вуянович и поздравен церемониално от специална черногорска гвардейска част под звуците на националните химни на двете страни. 
						След това двамата лидери проведоха разговори в президентската резиденция в древната столица на Черна гора, Цетине. 
						"Това е едно ново начало," каза Тадич по-късно на съвместна пресконференция с Вуянович. "Сърбия е приятел на Черна гора и винаги ще бъде." 
						Той призова за бързо решаване на всички въпроси, свързани с разпадането на държавния съюз между двете страни, което да им помогне да развият сътрудничеството си. 
						"Начинът, по който ще развием отношенията си в областта на икономиката, отбраната и външната политика, ще определи дали ще можем да се подготвим за членство в ЕС, което е наша приоритетна цел," каза Тадич. "В интерес на Черна гора е да посреща като туристи сръбските граждани, посещаващи страната. В интерес на Сърбия е да сътрудничи в отбраната, тъй като Черна гора е част от стратегическото отбранително пространство, което е от значение и за Сърбия." 
						Според него черногорците, които искат да имат сръбско гражданство, тртябва да го получат, като същото правило трябва да важи и за сърбите, искащи черногорско гражданство. 
						От своя страна Вуянович изрази задоволство от посещението на колегата си, изказвайки увереност, "че всички пречки, които може да са съществували в нашето общуване, ще бъдат премахнати". 
						Според ЮПИ двамата президенти са се договорили в понеделник, че Черна гора ще използва услугите на сръбските дипломатически служби в страните, където Подгорица още няма свои дипломати. Според съобщенията те са потвърдили и договореност, съгласно която Сърбия може да използва черногорски военноучебен кораб, и са обсъдили други видове военно сътрудничество, в т. ч. обучение, съвместни учения и мирни мисии. 
						По-късно същия ден Тадич се срещна с черногорския премиер Мило Джуканович. 
						Черна гора бе първата спирка от обиколката на сръбския президент в региона, която включва посещения и в други три бивши югославски републики -- Хърватия, Македония и Босна и Херцеговина. Обиколката се осъществява като част от засилените дипломатически усилия на Белград за набиране на подкрепа за позицията му относно Косово и по други въпроси, предаде АП.

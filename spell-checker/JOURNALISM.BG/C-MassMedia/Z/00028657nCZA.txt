Бучковски бе осъден за злоупотреба с власт
					11/12/2008
					Бившият македонски премиер Владо Бучковски и бившият началник на генералния щаб на армията Методи Стамболиски бяха осъдени на лишаване от свобода по обвинения, свързани със скандал за доставки за армията.
					От Зоран Николовски за Southeast European Times от Скопие – 11/12/08
 
					 
						
"Присъдата е скандална," каза бившият македонски премиер Владо Бучковски. [Гети Имиджис]
						Бившият македонски премиер Владо Бучковски и бившият началник на генералния щаб на армията Методи Стамболиски получиха във вторник (9 декември) присъди от по три и половина години лишаване от свобода, след като бяха признати за виновни в злоупотреба с власт и корупция. Делото бе възбудено във връзка с покупката на резервни части за армейски танкове на стойност 2,4 млн. евро. 
						Обвинени бяха още началникът на материално-техническо снабдяване в министерството на отбраната Нелко Менкиновски, съветникът в министерството на отбраната Ацо Гюрчевски и Митре Петковски, директор на металообработващия завод МЗТ-ФОП. Те получиха по три години затвор. 
						Съгласно обвинителния акт ответниците са нанесли щети на държавния бюджет, като са закупили четири пъти повече части от количеството, необходимо за оборудване на армейските танкове. 
						Бучковски, който оглавяваше министерството на отбраната по това време, отрече всякаква вина и заяви, че покупката е била обоснована. 
						Той и Стамболиски бяха осъдени за одобряване на непланирани доставки на резервни части за армейски танкове T-55 към края на 2001 г., едва няколко месеца, след като бе договорено официално примирие между етническите албански бунтовници и македонските сили за сигурност съгласно Охридското споразумение. Началникът на генералния щаб предложил ремонтирането на танковете, след като получил сведения за планове конфликтът да бъде възобновен в пролетна офанзива на т.нар. „Армия за национално освобождение”. 
						Поръчката била изпълнена от МЗТ-ФОП, компания със седалище в Скопие. 
						"Митре Петковски не може да бъде съден за това, че е успял да продаде резервни части на министерството на отбраната. Това съдебно решение е анахронизъм,” каза Стеван Павлески, адвокат на директора на МЗТ-ФОП. 
						"Присъдата е скандална. През последните 13 месеца аз и останалите ответници представихме пълни доказателства за невинността си,” каза Бучковски. 
						Политическо вмешателство е причина за изкривяване на присъдата, добави той. „Какво се е случило между петък и днес, е известно вероятно само на съдия Вангелия Маркулова,” каза той.

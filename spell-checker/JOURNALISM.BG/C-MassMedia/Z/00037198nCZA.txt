Евроскептицизмът в Хърватия се смята за бариера
					27/01/2011
					Депутатите от ЕС смятат, че най-голямото предизвикателство за Хърватия може да бъде "продаването" на ползите от членството на обществеността.
					(Emg.rs, София ехо - 27/01/11; Европейски парламент, Кроейшън Таймс, Radio.net - 26/01/11; Euobserver - 26/11/10; Болкън Кроникъл - 18/11/10)
 
					 
						
Хърватия би могла да завърши преговорите си за членство с ЕС до месеци, според приетата в сряда (26 януари) резолюция на Европейския парламент. [Европейска комисия]
						Комисията по външни отношения на Европейския парламент (ЕП) прие в сряда (26 януари) проекторезолюция, според която Хърватия би могла да завърши преговорите си за членство с ЕС до края на юни, но в нея се изразява и загриженост във връзка с царящия в страната евроскептицизъм. 
						 Документът, изготвен от австрийския депутат от ЕП Ханес Свобода, докладчик на парламента за Хърватия, бе одобрен с 62 на 2 гласа и трима въздържали се. 
						Той хвали Хърватия за "значителния" напредък на реформите, посочвайки за пример промените в конституцията и съдебната власт. Отчитайки също тясното сътрудничество на Загреб с Международния трибунал за бивша Югославия (МТБЮ), документът все пак подчертава, че страната още не е предоставила някои важни военни документи, поискани от съда в Хага. 
						"Преговорите с Хърватия може да завършат през първата половина на 2011 г., при условие че необходимите реформи продължат да се осъществяват със същата решителност," казват депутатите от ЕП. 
						Те посочват реформата на публичната администрация и борбата срещу корупцията като някои от областите, в които страната трябва да предприеме допълнителни действия през следващите пет месеца, за да може да завърши преговорите си с Брюксел. 
						Корупцията "изглежда е широко разпространена в Хърватия и като цяло остава сериозен проблем," цитира ЕП в свое изявление текста на проекторезолюцията. 
						Той признава усилията на властите да се справят с проблема, предприемайки стъпки за съдебно преследване на бившия премиер, други висши правителствени служители и ръководители на държавни предприятия, за които има съмнения че са замесени в подкупи. Малко са обаче делата за корупция, стигнали до съд, а повечето са заседнали във фазата на разследване. 
						Подчертавайки необходимостта от прозрачност и справедливи процеси, депутатите от ЕП призовават също така хърватските власти да гарантират, че разследванията ще останат свободни от политическа намеса. 
						Те призовават също за по-нататъшен напредък в областта на завръщането на бежанците през идните месеци. Макар че враждебността в обществото срещу завръщащите се сърби е намаляла, Хърватия трябва да положи по-големи усилия за подпомагане на завърналите се да се сдобият със статут на постоянно пребиваващи, да се заеме с решаването на жилищните им проблеми и да подобри социалната им интеграция. 
						Депутатите от ЕП призовават също Загреб да покаже пълно сътрудничество с МТБЮ, основно условие за балканските страни, надяващи се да се присъединят към ЕС. 
						Процесът на преструктуриране и приватизация на западащите корабостроителници в Хърватия също трябва да се ускори, ако страната иска да затвори преговорната глава за конкуренцията навреме, подчертават те. 
						Най-голямото предизвикателство обаче, което стои пред Хърватия, за да стане тя 28-ата членка на ЕС, е "продаването" на ползите от присъединяването на гражданите си, смятат депутатите от ЕП. 
						Последното проучване на "Евробарометър" показа, че само 25 % от хърватите вярват, че членството в ЕС би било "нещо хубаво" за страната, докато близо една трета от анкетираните го разглеждат като "лошо нещо", а 38 % като "нито добро, нито лошо". Като се има предвид, че преди Хърватия да стане член, е необходимо да се проведе референдум за членството в ЕС, депутатите от ЕП призовават властите и гражданското общество да се мобилизират и накарат гражданите "да почувстват европейския проект и като свой". 
						В същото проучване на "Евробарометър" 43 % от анкетираните са посочили, че ще гласуват против влизането в ЕС, а 38 % са заявили, че ще го подкрепят.

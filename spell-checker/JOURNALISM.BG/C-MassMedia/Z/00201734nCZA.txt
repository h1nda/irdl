Гръцкият регулаторен орган забрани късите продажби до октомври
					09/08/2011
					Паниката, която обхвана световните пазари през последните дни, доведе до спад на акциите в цял свят, включително в някои балкански страни. 
					(Различни източници -- 05/08/11 - 09/08/11)
 
					 
						
Акциите на фондовата борса в Атина паднаха до най-ниското си ниво от 14 години насам. [Ройтерс]
						Двумесечна забрана на късите продажби на фондовата борса в Атина влезе в сила във вторник (9 август) сутринта, след като в началото на седмицата основният борсов индекс падна до най-ниското си ниво от 14 години насам. 
						При обявяването на това решение след края на сесията в понеделник гръцкият регулатор на търговията с ценни книжа, Гръцката комисия за капиталовите пазари, посочи, че мярката е продиктувана от извънредни обстоятелства и ще остане в сила до 7 октомври. 
						"Управителният съвет на комисията за капиталовите пазари, след като разгледа извънредните обстоятелства на гръцкия пазар, реши да забрани късите продажби на регистрирани на Атинската борса акции," е заявила комисията, цитирана от "Ройтерс". 
						При късите продажби продавачът не притежава акциите, а ги взема назаем и ги продава, като се надява стойността им да спадне, за да ги изкупи отново на по-ниска цена и да задържи за себе си разликата. 
						Гръцкият регулатор реши да наложи забрана върху тази практика, след като общият индекс в Атина спадна с 6 % по време на сесията в понеделник и стигна 998,24 точки, падайки под психологически важното ниво от 1000 точки, и то за първи път след януари 1997 г. 
						Комисията прибягва до подобна мярка за трети път след началото на световната финансова криза в края на 2008 г. 
						Според представители на комисията повечето къси продажби в понеделник са били извършени предимно от чужди инвеститори. 
						"Забелязахме непрекъснато увеличаване на позициите на къси продажби, а маргинални поръчки за продажби от къси позиции реално се отразиха на пазара," е казал председателят на регулатора, Анастасиос Габриелидес, цитиран от "Файненшъл Таймс". 
						Той е намекнал също, че забраната може да бъде вдигната преди 7 октомври. 
						Спадът в понеделник бе в резултат от поредица неблагоприятни събития, като последното бе понижаването с една степен на максималния дотогава рейтинг ААА на дълга на САЩ от рейтинговата агенция "Стандард енд Пуърс" (С&amp;П), което стана миналата седмица. Това се случи на фона на нарастващата криза в еврозоната, която допълнително задълбочи опасенията, че и други задлъжнели членове на групата от 17 държави може да се нуждаят от помощ за спасяване от фалит, освен получилите вече помощ Гърция, Ирландия и Португалия. 
						Само дни след постигнатото на 21 юли споразумение за нови 109 млрд. евро за спасяването на Гърция нараснаха опасенията, че Италия и Испания, чиито икономики са на трето и четвърто място по големина сред 17-те държави, членки на ЕС, използващи еврото, също могат да бъдат завлечени в задълбочаващата се дългова криза в еврозоната. Комплектът от мерки, предназначени да убедят пазарите, че еврозоната може да се справи с продължаващата криза, не успя да постигне желания ефект. 
						Паниката, създадена от решението на С&amp;П миналата седмица, засегна не само гръцката борса, а обхвана и много други фондови пазари в понеделник, включително тези в България, Сърбия и Турция. 
						От трите страни България изглежда бе най-слабо засегната и основният индекс SOFIX на водещите компании спадна с 2,32 % до 390,07 точки в края на сесията. 
						Междувременно сръбските и турските акции спаднаха най-много през последните около три години. Сръбският индекс Belex15 падна с близо 5,9 % и приключи на 639,33 точки в края на сесията в понеделник. 
						Поради спадналото доверие на инвеститорите и турският основен индекс на фондовата борса в Истанбул спадна със 7,1 %, като това е най-големият спад от октомври 2008 г. насам, достигайки 52 284 точки - най-ниското ниво от март миналата година.

БиХ и Сърбия и Черна гора обещават да си сътрудничат в задържането на военнопрестъпници 
					25/02/2005
					 
						САРАЕВО, Босна и Херцеговина (БиХ) -- БиХ и Сърбия и Черна гора трябва да изпълнят своите ангажименти към Трибунала на ООН за военни престъпления, за да отворят пътя на двете страни към бъдеще в Европа, заяви в четвъртък (24 февруари) президентът на Сърбия и Черна гора Светозар Марович в Сараево. Заедно с председателя на председателството на БиХ Борислав Паравац, Марович ръководи 5-ата сесия на Междудържавния съвет за сътрудничество между БиХ и Сърбия и Черна гора. Двамата лидери заявиха, че отношенията между държавите им са добри, особено в областта на икономиката. Те бяха единодушни, че институциите им в сферата на сигурността трябва да засилят връзките си, за да помогнат на двете страни да изпълнят задълженията си към Трибунала, както и в борбата с организираната престъпност и незаконния трафик. 
						Извън рамките на срещата министрите на външните работи и правосъдието на двете страни подписаха шест споразумения за сътрудничество, свързани с граничните пунктове между БиХ и Сърбия и Черна гора, режима на трансграничния трафик и правното сътрудничество в борбата с престъпността. (ФЕНA, ПБС, РТРС - 24/02/05)

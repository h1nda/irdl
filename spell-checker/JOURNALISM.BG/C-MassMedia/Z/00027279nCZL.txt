Турската полиция арестува трима души заради срутването на спално помещение
					03/08/2008
					 
						AНКАРА, Турция -- Полицията задържа в събота (2 август) трима души във връзка със срутването на спалното помещение в училище в село Балчилар в централната част на страната рано в петък. Срутването очевидно е било причинено от експлозия на газова бутилка. Загинали са 18 момичета, които са посещавали курсове по изучаване на Корана по време на лятната ваканция. Още 27 са били ранени. Официални представители са съобщили, че задържаните са председателят на местната асоциация, която е обственик на сградата и е организирала курса, директорът на спалното помещение и заместник-директорът. Според следователите летният курс е бил незаконен, тъй като само Дирекцията по религиозни въпроси, спонсорирана от правителството има правомощията да организира подобни курсове. Официалните представители също са заявили, че 18-годишната сграда е била незаконна.
						В други новини от събота се съобщава, че горски пожар е причинил смъртта на един човек и е унищожил 60 къщи в известния туристически район на Анталия. Съобщава се и за един изчезнал. Пламъците са унищожили 4000 хектара гори и за застрашили исторически места, включително древния гръцки амфитеатър в Аспендос. Властите са определили пожара като "катастрофа". (Хюриет, Си Ен Ен Търк, НТВ, Сабах, Анадолска информационна агенция, Ройтерс - 03/08/08; Хюриет, Радикал, Анадолска информационна агенция, Ройтерс, Би Би Си, AФП, Евронюз - 02/08/08)

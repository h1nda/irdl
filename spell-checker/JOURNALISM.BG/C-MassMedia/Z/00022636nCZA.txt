Четирима ще се кандидатират за лидер на СДП в Хърватия
					22/05/2007
					Четирима от седем кандидати бяха одобрени да се състезават за поста на председател на основната опозиционна Социалдемократическа партия. Новият лидер ще замени покойния Ивица Рачан, който заемаше поста почти 20 години.
					От Наташа Радич за Southeast European Times от Загреб – 22/05/07
 
					 
						
Председателят на СДП Ивица Рачан почина през април. [Гети Имиджис]
						Четирима кандидати ще се състезават за най-високия пост в основната опозиционна Социалдемократическа партия (СДП), след като бяха одобрени в събота (19 май) в специална процедура. Заместник-председателят на СДП и временен лидер Желка Антунович, членовете на висшето ръководство Тонино Пикула и Зоран Миланович и председателят на загребската партийна организация Милан Бандич бяха избрани измежду седем кандидата. 
						Партията е насрочила извънреден конгрес на 2 юни за избор на приемник на Ивица Рачан, който почина от рак в края на април. Рачан заемаше този пост почти две десетилетия. 
						Докато другите политически партии се готвят за ноемврийските парламентарни избори, СДП трябва да избира свой ръководител. Новият председател ще трябва незабавно да се заеме за работа. 
						Смята се, че времето за провеждане на кампанията е идеално за СДП, тъй като проведено неотдавна проучване на Международния републикански институт показва, че за първи път от четири години СДП е начело. Според анализаторите обществената подкрепа може да продължи, ако партията предприеме правилни действия. 
						СДП винаги е имала имидж на единна, обединена партия. Не са се появявали значителни фракции, а и партията не последва съдбата на много други хърватски политически организации, които бяха разпускани, отново създавани или засегнати по друг начин от личните амбиции на техните лидери. Партийният конгрес през следващия месец ще бъде идеалното място да се покаже, че дори и без Рачан СДП остава обединена. 
						Все пак възниква въпросът дали новият партиен лидер ще бъде и кандидат за премиерския пост, или различни хора ще заемат тези две длъжности. Антунович и Пикула се радват на силна поддръжка в партията, но не и на обществена подкрепа. 
						Бившият заместник-министър на външните работи Миланович и финансовият експерт Юрчич нямата нужната подкрепа в партията, за да станат председатели на СДП, но ще се състезават за поста, за да могат да се кандидатират за премиерския пост. 
						Изненадата на конгреса на СДП може да бъде нееднозначно възприеманият кмет на Загреб Бандич. Той успя да реализира много успешни идеи, които превърнаха Загреб в модерна столица, но е истински популист, което го прави непопулярен сред представителите на интелектуалния елит на СДП. 
						Новият председател на СДП трябва да получи мнозинство от гласовете на конгреса. Ако никой от кандидатите не получи мнозинство, дори и на балотаж, в срок от две седмици трябва да се проведе нов конгрес -- без участието на предишните кандидати.

Престъпна група за трафик на бебета продава новородени за 25 000 евро
					26/01/2011
					Българската и гръцката полиция разбиха организирана престъпна група, която е вземала бебета от бедни жени – понякога насилствено – и ги е продавала на бездетни двойки срещу висока цена.
					 (Си Ен Ен, Хералд Сън, Стандарт - 26/01/11; Агенция София нюз, София ехо, Dnevnik.bg, Медиапул, eKathimerini, Министерство на вътрешните работи на България - 25/01/11)
 
					 
						
Смята се, че престъпната група е продавала новородените момичета за 18 000-20 000 евро, а момчетата за 25 000 евро. [Ройтерс]
						Трансгранична престъпна група, която се е занимавала с трафик на бременни жени в Гърция и е продавала там техните новородени бебета, беше разбита в рамките на продължаваща съвместна операция на българската и гръцката полиция, съобщиха във вторник (25 януари) властите на двете балкански държави. 
						В изявление на министерството на вътрешните работи на България се посочва, че досега са арестувани общо 11 души. Шестима от тях, включително двамата предполагаеми ръководители на организираната престъпна група, както и лекар и адвокат, са задържани в град Ламия в Централна Гърция. Останалите петима са арестувани в източните български градове Варна, Бургас и Ямбол. 
						Те са изпълнявали ролята на посредници и са отговаряли за намирането на бременни български жени, които са разполагали с малко средства и са били готови да оставят бебетата си за осиновяване след раждането. 
						 Позовавайки се на източници от гръцката полиция, Си Ен Ен и атинския всекидневник „Катимерини” съобщиха, че са задържани общо 12 заподозрени, седем от които в Гърция. 
						 Съвместната операция, наречена „Бебета”, е резултат от няколкомесечно разследване по сигнал на една от 14-те жертви, които са предимно от ромски етнически произход. Според сведенията жената е родила момиченце в Гърция, но е отказала да го даде за осиновяване, след което бандата й отнела детето насила. Тя успяла да избяга и да се върне в България. 
						„Схемата за прехвърляне на бременни жени в южната ни съседка е много добре организирана”, се казва в изявление на българското министерство на вътрешните работи. 
						Най-малко трима от арестуваните във вторник в Гърция лица са жени на възраст между 33 и 39 г., всички от български произход. Сред тях е една от предполагаемите ръководителки на престъпната мрежа, нейната сестра, която се е грижела за жените до раждането, както и адвокатка, омъжена за грък, за която се смята, че е осигурявала свидетелства за раждане и фалшиви документи за осиновяване. 
						 Преди да отпътуват за Гърция, жертвите са били предупреждавани да не посещават лекар в България, за да не бъде регистрирана бременността им. 
						Бременните жени са били транспортирани с кола преди раждането или са получавали пари, за да си купят билет до Гърция. Там са били настанявани в квартири в Ламия и Атина, които са напускали скоро след раждането. 
						Според българското министерство на вътрешните работи гръцките клиенти, най-вече бездетни двойки, са плащали до 25 000 евро за новородено момче и около 15 000 евро за момиче. Министерството посочва, че в зависимост от условията на сделката майките са получавали между 100 и 1 500 евро, а някои дори нищо. 
						Си Ен Ен цитира говорител на полицията в Гърция, който е заявил, че цветът на кожата на бебето е бил един от факторите при определянето на цената. 
						Ако някоя от жените започнела да се двоуми дали да не откаже да даде бебето си за осиновяване, тя и семейството й били подлагани на заплахи и тормоз от групата. 
						Засега само едно от бебетата, продадени от групата, е намерено и ще бъде върнато в България. Според „София ехо” полицията все още се опитва да установи местонахождението на другите. 
						В международното координиране на операцията в Гърция и България участваха Евроюст, агенцията на ЕС, отговаряща за съдебното сътрудничество, и Европол.

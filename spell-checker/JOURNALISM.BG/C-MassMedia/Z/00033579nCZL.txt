Румънските държавни служители планират стачки
					26/02/2010
					 
						БУКУРЕЩ, Румъния -- Държавните служители ще напуснат работните си места през март в знак на протест срещу намаляването на заплатите, предупреди в четвъртък (25 февруари) представителят на профсъюзите Себастиан Опреску. Той каза, че през април в Букурещ ще бъде организирана демонстрация, а обща стачка се очаква в средата на май. Опреску заяви, че към общата стачка може да се присъединят около 500 000 държавни служители, ако правителството не спази колективните трудови договори и продължи с мерките за намаляване на заплатите. Опреску изрази и загриженост във връзка с неотдавнашното изявление на министерството на труда, че през тази година то няма да изпълнява някои колективни трудови договори. В опит да бъдат намалени разходите правителството заяви, че трябва да съкрати броя на държавните служители. Министърът на финансите Себастиан Владеску каза, че повече от 100 000 работни места ще бъдат съкратени в рамките на следващите четири години. (Медиафакс, Зиаре, Реалитатя, Информационна агенция Фокус - 25/02/10)

ЕК нарежда на гръцкия национален превозвач да възстанови отпуснати помощи
					15/09/2005
					Европейската комисия поиска от "Олимпик еъруейс" и нейния наследник "Олимпик еърлайнс" да възстановят на гръцкото правителство близо 540 млн. евро незаконни държавни помощи. Решението може да осуети плановете за приватизация на компанията.
					(Ню Йорк таймс - 15/09/05; Европейска комисия, АП, Ройтерс, АФП, Би Би Си, Интърнешънъл херълд трибюн, Блумбърг, Атинска осведомителна агенция, Eupolitix.com - 14/09/05)
 
					 
						
Европейската комисия постанови, че "Олимпик еърлайнс" трябва да върне десетки милиони евро на държавата. [Архив]
						Гърция е предоставила над 540 млн. евро незаконни държавни помощи на "Олимпик еъруейс" и наследника й "Олимпик еърлайнс" след декември 2002 г., обяви Европейската комисия (ЕК) в сряда (14 септември). Това е дало на превозвача с гръцки флаг нечестно предимство пред конкурентите му, постанови комисията, изисквайки компанията да възстанови средства на все още неконкретизиранастойност. 
						Европейският комисар по транспорта Жак Баро заяви, че разследване на финансите на "Олимпик еърлайнс" и предшественика й, продължило близо 18 месеца, е потвърдило нарушенията на правилата на ЕС. 
						"Би било абсолютно несправедливо към останалите въздушни превозвачи от ЕС да се продължава в този дух, след като те спазват правилата," цитира "Ройтерс" думите му, казани на пресконференция в сряда. 
						"Олимпик еъруейс" е основана от корабния магнат Аристотел Онасис през 1957 г. Компанията изпадна във финансови проблеми след петролната криза от 1973 г., а две години по-късно Онасис я продаде на държавата. Между 1994 и 2000 г., когато пропаднаха няколко опита за приватизиране на гръцкия превозвач, ЕК прие редица решения, с които разреши отпускането на държавни помощи за нейното преструктуриране. През декември 2002 г. обаче комисията установи, че противно на пазарните правила на компанията са били предоставени неразрешени допълнителни помощи. Наредено й бе да възстанови 160 млн. евро, но досега тя не е изпълнила разпореждането. 
						В рамките на плановете за преструктуриране на компанията Гърция основа към края на 2003 г. "Олимпик еърлайнс". Новата фирма пое полетите и повечето активи на "Олимпик еъруейс", оставяйки неизплатени почти всички нейни задължения. ЕК отклони предложението да разглежда двете компании като две различни юридически лица.
						Разследването, което ЕК започна през март 2004 г., показа, че Гърция е продължила да отпуска допълнителни помощи на "Олимпик еъруейс" и "Олимпик еърлайнс", в т. ч. 40 млн. евро за частично покриване на лизинговите разходи на последната и за преоценка на активите. 
						Гърция е толерирала и неизплащането от страна на "Олимпик еъруейс" на повече от 350 млн. евро данъчни и социални задължения, дължими за периода декември 2002 г. - декември 2004 г., и е поела редица финансови задължения на компанията, възлизащи общо на 60 млн. евро, заяви ЕК, постановявайки, че Атина трябва да възстанови част от незаконните помощи.
						"Гърция разполага с два месеца, в които да информира комисията за мерките, които възнамерява да предприеме, за да изпълни решението," каза Баро. Ако правителството не предприеме действия, то ще трябва да плаща ежедневни глоби, предупреди комисарят.
						"Това решение ще изиграе ролята на катализатор в така или иначе обремененото положение на "Олимпик", каза в сряда гръцкият транспортен министър Михалис Лиапис. "Олимпик еърлайнс" ще продължи да работи до намиране на най-доброто решение, добави той. 
						Според анализатори решението на ЕК е хвърлило съмнения относно шансовете за оцеляване на гръцкия национален превозвач. 
						В очакване на решението стотици пилоти, срюарди, наземен персонал и други работници и членове на профсъюзи организираха в сряда протест на международното летище в Атина, като обещаха да се борят срещу евентуалното закриване на компанията.

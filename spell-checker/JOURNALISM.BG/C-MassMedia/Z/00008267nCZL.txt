Автомагистрален проект засилва напрежението между Хърватия и БиХ
08/09/2003
Хърватия е предложила да помогне на Босна и Херцеговина при реализацията на голям пътен проект, който ще свързва Будапеща с едно от хърватските пристанища, но правителството в Сараево има други планове.
От Наташа Радич за Southeast European Times в Загреб - 08/09/03
 
 
Деликатните отношения между Хърватия и Босна и Херцеговина (БиХ) се намират в проблемна фаза след като представители на Сараево отхвърлиха предложение на Хърватия да вземе участие при изграждането на важен автомагистрален проект. Проектираното разклонение на европейски коридор №5 ще свързва Будапеща и Унгария с адриатическото пристанище Плоче в Хърватия. Отсечка от над 300 км, известна като коридор 5с, ще преминава през БиХ.
Проектът е не само жизненоважна стратегическа цел за БиХ, но и представлява голяма възможност за бизнес. Хърватия, която реализира няколко автомагистрални проекта на своя територия, изпрати ясно послание до Сараево, заявявайки интерес за участие. Изглежда обаче представители на БиХ вече са уредили сделка за коридор 5с с БОСМАЛ, малайзийска фирма, частично притежавана от босненци. Международен търг за поръчката не е бил нито официално, нито неофициално обявяван.
Разкритието за договорката с БОСМАЛ предизвика остър политически дебат в БиХ. Сръбските политици в страната се противопоставиха на идеята да се повери такъв доходоносен проект на неизвестна компания, заобикаляйки законовите изисквания. Новината внесе смут в Хърватия, която подготвяше съответната документация за проекта и бе шокирана от липсата на международен търг. Правителството на БиХ впоследствие реши да се откаже от обещанията си пред БОСМАЛ и публикува документация по проекта в края на миналия месец.
Хърватската интервенция не бе добре посрещната в Сараево. В изявление пред Дневни Аваз, всекидневникът с най-голям тираж в БиХ, председателят на Министерския съвет Аднан Терзич каза, че Хърватия не трябва да се бърка в чужди работи, добавяйки, че би било по-добре, ако правителството в Хърватия, обърне повече внимание на сръбските бежанци, които са избягали в БиХ по време на войната и след нея. По-късно в телефонен разговор с хърватския премиер Ивица Рачан Терзич категорично е заявил, че коментарите му са били погрешно изтълкувани.
Хърватското правителство обаче не се отказва. Вече е изпратено писмо на намеренията до Сараево. Загреб предлага пълно съдействие в рамките на своите възможности за реализация на първите етапи на проекта, например при подготовката на предпроектно проучване за коридор 5с. Министерският съвет ще обсъди офертата по време на предстоящите си заседания в Сараево. Рачан изрази надеждата, че представителите на БиХ ще възприемат това като добросъседски жест и че хърватски фирми ще могат да участват в проекта.

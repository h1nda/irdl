Турция възобновява плановете си за атомна електроцентрала
17/06/2004
Предишното турско правителство реши да построи атомна електроцентрала, но не успя. Сега Анкара е готова да опита отново.
От Фатих Баран за Southeast European Times от Истанбул - 17/06/04
 
 
Аккую, близо до град Мерсин, се намира само на 20 км от активна линия на разсед. [Файл]
Турското правителство изненадващо обяви, че смята да възобнови плановете за строеж на атомна електроцентрала, най-вероятно в района на средиземноморското крайбрежие. Проектът бе предприет от предишното правителство, но трябваше да бъде преустановен точно преди тръжната фаза след икономическата криза в началото на 2001 г.
"Ще започнем преговори с фирми, произвеждащи оборудване за подобни електроцентрали, в близко бъдеще", каза турският министър на енергетиката Хилми Гюлер. Той отказа да посочи дата, на която ще бъде проведен търгът. В отговор на нападки от страна на природозащитни групировки Гюлер подчерта, че новата централа ще бъде безопасна.
Години наред изграждането на атомна електроцентрала бе в дневния ред на няколко правителства. Но природозащитниците силно се противопоставят на идеята с аргумента, че високото ниво на сеизмологична активност в Турция представлява опасност. По проект мястото на централата трябва да е в Аккую, близо до град Мерсин, само на 20 км от линията на разседа Еджемиш, която е активна.
Трус със сила 8.0 по скалата на Рихтер може сериозно да повреди всякакъв тип ядрен реактор в района, предупреждават геоинженерите.
Според доклад на министерството на жилищното строителство и благоустройството 96 % от Турция се намира във "високорискови" сеизмологични зони, а 98 % от населението живее в райони с голям риск от земетресения.
Междувременно Корпорацията за производство на електроенергия (ЕУАС) публикува изявление, в което се казва, че водните резерви в язовирите на страната са много добри и че в момента страната не е изправена пред енергиен проблем.
Всички водноелектрически централи работят при пълен капацитет и тази година на Турция няма да й се наложи да внася електроенергия, каза главният директор на ЕУАС Йондер Пияде.

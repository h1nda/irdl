Сърбия призова за запазване на суверенитета й и на присъствието на ООН в Косово
					02/06/2006
					Платформата на Белград за предстоящите преговори за статута на Косово предвижда широка, международно гарантирана автономия на провинцията като алтернатива на пълната независимост.
					От Игор Йованович за Southeast European Times от Белград – 02/06/06
 
					 
						
Специалният пратеник на ООН Марти Ахтисаари неотдавна каза, че двете страни трябва да започнат да обсъждат статута на Косово до средата на юли. [Гети Имиджис]
						Един ден преди последния кръг от преките преговори с Прищина сръбските власти представиха платформата си за преговорите за статута. Както се очакваше, планът предлага широка автономия, но не и независимост. 
						Слободан Самарджич, един от координаторите на преговарящия екип на Белград, каза, че Сърбия предлага международно споразумение с Прищина за срок от 20 години. Това споразумение може да бъде подписано от ООН и Сърбия (като правоприемник на Сърбия и Черна гора). Освен ролята си на гарант ООН ще има и конкретни задължения и отговорности, преди всичко в сферата на сигурността. 
						Друг координатор на белградския екип, Леон Коен, каза, че Косово ще има конститиуция и независима юрисдикция в повечето области. Белград обаче ще запази юрисдикцията си в областта на външната политика, граничния контрол, защитата на човешките права, паричната и митническата политика и защитата на религиозното и културно наследство. 
						Косово ще има пълна финансова автономия. То ще провежда независима политика в областта на публичните финанси, като ще има възможност да взема заеми от международни финансови институции и да получава преки чужди инвестиции. 
						Предложението на Белград дава на косовските албанци "максимума, което едно малцинство може да има в държавата," каза Коен. Документът е изпратен на Международната контактна група и на специалния пратеник на ООН Марти Ахтисаари. 
						Представителите на косовските албанци обаче вече заявиха, че няма да приемат нищо друго освен пълна независимост. 
						Председателят на народното събрание на Косово Кол Бериша каза преди време, че Сърбия е наясно какъв ще е изходът от преговорите за статута на Косово и затова се опитва не само да протака, но и да блокира процеса. 
						"Ако Сърбия продължава да бъде деструктивна, международната общност има и друг вариант, при който тя просто ще обяви Косово за независима и суверенна държава," каза Бериша пред Радио "Свободна Европа". Заместникът на пратеника на ООН Алберт Рохан, който председателстваше преките разговори, каза, че Белград защитава "нереалистични позиции", макар че същевременно призова и косовските албанци да покажат по-голяма гъвкавост. 
						Ахтисаари каза, че очаква дискусиите за статута да започнат в средата на юли. Междувременно НАТО съобщи, че частите му ще защитават признатото от ООН решение за Косово и ще се противопоставят на всеки, който се опита да попречи на прилагането му или да наруши мира в Косово по някакъв друг начин.

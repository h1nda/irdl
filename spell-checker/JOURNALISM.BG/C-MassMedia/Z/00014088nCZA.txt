Полицията е особено бдителна в големите гръцки градове
					01/04/2005
					Повече от 6000 полицаи извършват случайни проверки в главните градове в рамките на нова операция срещу престъпността, наречена проект "ПОЛИС". Според властите програмата дава резултати, но някои нейни критици смятат, че тя нарушава личните права и не се бори срещу най-сериозните видове престъпления.
					От Василис Василиу за Southeast European Times от Атина – 01/04/2005
 
					 
						
Проектът "ПОЛИС", в който участват 6153 полицаи, е насочен към райони в Гърция с високи нива на престъпност. [АФП]
						Безпрецедентна акция за борба с престъпността, наречена проект "ПОЛИС", започна в Гърция. Като използва по-големите си сили и възможности, развити по време на Олимпийските игри, полицията се насочи към райони с висока престъпност, като извършва случайни проверки на лица и фирми. Според правителството програмата дава резултати. Но според някои критици програмата нарушава личните права и почти не се занимава с най-сериозните форми на престъпност в страната. 
						Общо 6153 полицаи участват в проекта и за три седмици те са проверили 45462 пешеходци, 21165 превозни средства и 4372 магазина. В резултат на случайните проверки на самоличността и обиски на подозрителни лица са арестувани 1407 души за 9116 нарушения на закона. Чрез предприемане на действия преди извършването на закононарушение престъпността може да се предотврати, преди да се е разраснала, казаха представители на министерството на обществения ред. 
						Някои защитници на човешките права обаче изразиха тревогата си от присъствието на толкова много полицаи по улиците. Според други програмата е по-скоро медийно шоу, а не полезен начин за борба с престъпността. Те твърдят, че такива показни действия нямат особен ефект върху организираната престъпност и нейните клонове, а са насочени срещу нелегалните имигранти, наркомани, проститутки, продавачи на пиратски продукти и незаконни улични търговци, много от които са бедни хора, които се опитват да оцелеят, а не закоравели престъпници. Освен това, добавят критиците, програмата е прекомерно съсредоточена върху Атина. 
						Според Костас Вудурис, генерален секретар на Гръцката федерация на полицейските служители, причината за насочване на усилията главно към столицата е, че там е съсредоточена по-голямата част от престъпната дейност. В провинцията, каза той, отношенията между хората са по-здрави и на престъпниците им е трудно да се инфилтрират, да се крият и да действат. 
						Що се отнася до случайните проверки, Вудурис твърди, че целта на проекта "ПОЛИС" е борба срещу престъпността на ниско ниво, като се арестуват лица, които носят незаконни предмети, като наркотици, фалшиви стоки и оръжия, и които шофират крадени коли. Не се дава гласност на най-сложните операции, насочени срещу престъпни организации, като те се провеждат централизирано в полицейските управления. 
						Кражбите с взлом, обирите, изнасилванията и проявите на организирана престъпност обикновено могат да се разследват след самия факт и затова са извън обсега на проекта "ПОЛИС", каза Вудурис. Досега една четвърт от арестуваните по програмата "ПОЛИС" са обвинени в нарушаване на законите, свързани с наркотиците. Повечето от тях са пристрастени наркомани, които обикалят градовете, за да си намерят по-лесно дрога. Останалите са по-млади хора, които са хванати с канабис или таблетки екстази. 
						Около 200 жени -- както чужденки, така и гъркини -- са арестувани за проституция. Повечето от тях са на най-долното ниво на мрежата за предлагане на сексуслуги. Арестувани са повече от 150 лица, издирвани за неизплатени задължения към държавата, а 100 други задържани са незаконни емигранти, които или не са имали зелена карта, или са имали фалшива такава. Други 265 души са арестувани за дребни престъпления, като дребни кражби, кражба на авторски права, притежаване на незаконно огнестрелно оръжие, нарушаване на закона за общественото здраве, фалшифициране на документи или шофиране на откраднат автомобил.

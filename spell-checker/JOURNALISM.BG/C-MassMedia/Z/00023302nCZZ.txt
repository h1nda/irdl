Бизнес: Босна и Херцеговина получава заеми за реконструкция на пътищата
					20/07/2007
					Европейската банка за възстановяване и развитие помага за финансирането на проекти за реконструкция на пътищата и за обработка на отпадни води. Още от седмицата: сръбската компания "Застава" започва да произвежда "Опел Астра" през 2008 г.
					 
						
Председателят на ЕБВР Жан Льомиер бе в Сараево в четвъртък (17 юли). [Гети Имиджис]
						Председателят на Европейската банка за възстановяване и развитие Жан Льомиер посети Сараево, за да подпише споразумение за заем от 75 млн. евро за възстановяване на пътищата, както и заем от 7 млн. евро за проект за обработка на отпадни води за град Биелина в Република Сръбска (РС). Федерация Босна и Херцеговина ще получи 45 млн. евро от средствата за реконструкция на пътищата, а останалите са за РС. 
						*** 
						
Сръбската автомобилостроителна компания "Застава" ще сглобява "Опел Астра" след 2008 г. по силата на споразумение с "Дженеръл Мотърс". Според сръбския заметстник-премиер Божидар Джелич се очаква заводът в Крагуевац да произведе 10 000 автомобила "Астра Класик" до 2010 г. Колите ще се продават в Сърбия за около 11 000 евро, с около 2 000 евро под сегашната си цена. Макар че някога бе един от известните европейски производители на евтини коли, "Застава" преживя тежки времена след разпокъсването на Югославия и сега сглобява "Фиат Пунто". 
						*** 
						Директорът на държавната енергийна компания на Aлбания, Генц Рули, предупреди, че ситуацията с енергията в страната се влошава поради сушата и намалялото производство на водните електроцентрали, а доставките на енергия от чужбина не могат да компенсират недостига. В изказване пред парламента премиерът Сали Бериша призна, че се задава енергийна криза, и каза, че проблемът е регионален. 
						*** 
						Безработицата в България е намаляла през юни 2007 г. с 0,4 % в месечно изражение и с 1,76 % спрямо миналата година, като е достигнала 7,42 %, според данни на Националната агенция по заетостта. Това е най-ниският процент на безработица от 16 години насам. 
						*** 
						Излишъкът в бюджета на централното правителство в Черна гора е достигнал 94,3 млн. евро през първата половина на годината, според финансовото министерство. Първоначалните прогнози предвиждаха дефицит от 32,7 млн. евро. 
						*** 
						Европейската инвестиционна банка съобщи в понеделник (16 юли), че е подписала споразумение за предоставяне на заем от 250 млн. евро на турската "ДенизБанк", предназначен за подпомагане на малки и средни предприятия. 100 млн. евро от сумата ще се използват за среднокапиталови инвестиции в енергетиката, околната среда, здравеопазването и образованието. 
						
(Различни източници – 13/07/07-20/07/07)

Шефът на НАТО заяви, че насилието не е опция в Косово
					02/12/2007
					 
						ПРИЩИНА, Косово, Сърбия -- "Насилието не е опция, насилието няма да бъде толерирано и не може да бъде толерирано", заяви Генералният секретар на НАТО Яп де Хоп Схефер по време на кратко посещение в Косово в петък (30 ноември). Той също добави, че командващите КФОР ще поискат подкрепления, ако положението се влоши. "КФОР е тук и ще остане тук, за да защити всеки гражданин на Косово, независимо дали той е от мнозинството или от малцинството", заяви Де Хоп Схефер. 
						В други новини от петък се съобщава, че Сърбия е блокирала декларация за Косово, предложена на министерското заседание на ОССЕ в Мадрид. Сръбският външен министър Вук Йеремич е заявил пред журналисти, че Белград се противопоставя на споразумение, според което мисията на ОССЕ трябва да продължи дейността си, въпреки бъдещия статут на Косово. "Това е абсолютно неприемливо", е заявил Йеремич и е добавил, че не е необходимо "да се отделя някакъв аспект от международното присъствие в Косово". (AП, AФП, Файненшъл Таймс, Б92, Бета, Танюг, ИТАР-ТАСС, Мондо - 01/12/07)

Хърватия и Македония се споразумяват за сътрудничество по пътя към ЕС 
					07/09/2004
					Двустранното сътрудничество в процеса на интеграцията в ЕС и стимулиране на икономическите връзки бяха във фокуса на разговорите на хърватския премиер Иво Санадер с неговия македонски колега Хари Костов в Скопие в понеделник. 
					(Дневник, Утрински вестник, Македонска телевизия - 07/09/04; AП, AФП, MИА, Maкфакс, Хина - 06/09/04) 
 
					 
						
Македонският външен министър Илинка Митрева (вдясно) и нейният хърватски колега Миомир Жужул подписаха споразумение в понеделник (6 септември) за сътрудничество в процеса на присъединяване към ЕС. [Томислав Георгиев]
						Македония и Хърватия подписаха споразумение в понеделник (6 септември) за сътрудничество в процеса на интеграцията в ЕС по време на двудневна визита на хърватския премиер Иво Санадер начело на високопоставена делегация в Скопие. След разговорите с македонския си колега Хари Костов, Санадер заяви пред репортери, че приятелските отношения между Македония и Хърватия са пример за целия регион. 
						"Няма открити въпроси между двете държави," каза той, допълвайки, че бъдещите усилия трябва да се концентрират върху икономическото сътрудничество. Той пое ангажимент, че Хърватия с готовност ще споделя опита си от интеграцията в ЕС с Македония с оглед подкрепа за кандидатурата на Скопие. 
						"Нашето сътрудничество трябва да помага на усилията и на двете държави за присъединяване към ЕС и НАТО," каза Костов. Договореността бе подписана от хърватския външен министър Миомир Жужул и македонския му колега Илинка Митрева след срещата между двамата премиери. 
						През юни Хърватия официално получи статут на държава-кандидат за членство в ЕС и очаква дата за начало на преговорите за присъединяване със Съюза. Македония подаде молбата си за членство преди няколко месеца, но все още не е получила статут на кандидат. 
						 "Проектът за обединена Европа няма шанс, ако не включва държавите от ЮИЕ, " каза Санадер. "Бъдеща Европа не може да има празни полета на своята карта, където се намира нашият регион. "
						В същото време той подчерта необходимоста от изпълнение на критериите за членство в ЕС. "Македония и Хърватия трябва да постигнат политичеса стабилност и икономически просперитет, за да получат пълноправното членство в ЕС," каза Санадер. 
						И двамата лидери посочиха, че съществуват възможности за засилване на икономическите връзки. Санадер отбеляза, че през последните две години Хърватия се е изкачила от 10-то на 8-мо място в списъка на търговските партньори на Македония и че се надява да види как страната му се придвижва още по-нагоре. Междувременно Костов спомена възможността да се постигне споразумение със Загреб за наемане на македонски работници за сезонна работа в хърватските корабостроителници. 
						Според някои източници двустранната търговия между Македония и Хърватия е била относително балансирана и би могла да надхвърли 130 млн. евро тази година.
						Като част от усилията да се стимулира икономическото сътрудничесво, Македонската търговска камара организира икономически форум в понеделник. На него присъстваха хърватските бизнесмени, придружаващи Санадер, първият хърватски премиер посетил Македония от 1997 г. насам. 
						В понеделник той се срещна и с македонския президент Бранко Цървенковски и с председателя на парламента Люпчо Йордановски.

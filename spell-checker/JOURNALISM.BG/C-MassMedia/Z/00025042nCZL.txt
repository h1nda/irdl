Още пет представители на етнически малцинства в Хърватия се съгласиха да подкрепят кабинета на Санадер
					04/01/2008
					 
						ЗАГРЕБ, Хърватия -- Управляващият Хърватски демократически съюз (ХДС) съобщи в четвъртък (3 януари), че още пет представители на национални малцинства са се съгласили да подкрепят правителството на определения за премиер Иво Санадер. Това означава, че ХДС може да разчита на гласовете на седем от осемте представители на етнически малцинства, тъй като двама представители на малцинствата вече обявиха своята подкрепа.
						Също в четвъртък ръководството на Хърватската селска партия одобри, почти единодушно, коалиционното си споразумение с ХДС, отстранявайки още една пречка пред сформирането на нов кабинет. Другият вероятен коалиционен партньор е Хърватската социаллиберална партия. Официално коалиционно споразумение между всички партии се очаква да бъде сключено следващата седмица. (Весник, Вечерни Лист - 04/01/08; ХРТ, ХИНА - 03/01/08)

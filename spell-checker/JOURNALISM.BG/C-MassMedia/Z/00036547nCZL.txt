ХПП ще организира протести по време на посещението на Тадич
					31/10/2010
					 
						ЗАГРЕБ, Хърватия -- Даниел Сърб, лидер на Хърватската партия на правата (ХПП), заяви в петък (29 октомври) , че неговата партия ще организира мирни протести в цялата страна по време на планираното посещение на сръбския президент Борис Тадич във Вуковар през ноември. Вуковар бе сцена на един от най-кървавите епизоди от войната през 1991-1995 г. в бивша Югославия. "Тадич трябва да поеме отговорност за политиката, водена от неговите предшественици", каза Сърб. Президентът Иво Йосипович междувременно заяви в петък, че посещението на Тадич е много важно, не само от политическа, но и от психологическа гледна точка. В интервю за "Ютарни Лист" хърватският президент подчерта, че посещението ще открие нови възможности за пълноценно сътрудничество и добросъседски отношения. (Вечерне Новости, Ютарни Лист, МРТ - 29/10/10)

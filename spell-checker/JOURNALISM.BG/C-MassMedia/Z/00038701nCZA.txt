Ръководителят на НАТО иска укрепване на връзките със Сърбия
					31/05/2011
					Бъдещето на Сърбия "е в продуктивното и взаимноизгодно сътрудничество" с ЕС и НАТО, заяви генералният секретар на Алианса Андерс Фог Расмусен.
					(Balkans.com - 31/05/11; Агенция София нюз, Информационна агенция ФОКУС, София ехо, Медиапул, Dnevnik.bg, НАТО - 30/05/11; EurActiv - 10/12/10)
 
					 
						
Генералният секретар на НАТО Расмусен и българският президент Първанов дадоха пресконференция в понеделник (30 май) в София. [Ройтерс]
						НАТО иска всички държави от Западните Балкани да се интегрират напълно в евро-атлантическите структури, заяви в понеделник (30 май) в София генералният секретар Андерс Фог Расмусен. 
						 Арестът на бившия босненски сръбски военен командир Ратко Младич миналата седмица е "важна крачка", която отваря вратите за по-нататъшния напредък на целия регион към постигане на тази цел, каза шефът на НАТО след разговори с българския президент Георги Първанов. 
						 "Това отправя много ясно послание, че военнопрестъпниците в крайна сметка ще бъдат наказани," подчерта Расмусен. "Това премахва също една пречка по пътя на Сърбия към ЕС, както и по пътя й към НАТО." 
						Сърбия е една от петте западнобалкански страни, заедно с Босна и Херцеговина (БиХ), Косово, Македония и Черна гора, които все още не са се присъединили към военния пакт. 
						Повече от десетилетие след намесата на Алианса срещу босненските сърби по време на конфликта от 1992-1995 г. в БиХ и въздушната му офанзива за изтласкване на сръбските части от Косово през 1999 г. социологическите проучвания от последните години постоянно показват, че по-малко от 30 % от сърбите одобряват присъединяването на страната към пакта. 
						Макар и да призна, че част от сръбското общество може да е още скептично настроено спрямо НАТО по "исторически причини", Расмусен изтъкна, че именно благодарение на намесата на Алианса на Балканите през 90-те години на миналия век хората от региона могат да живеят днес в мир, сигурност и стабилност. 
						 "Бих искал да отправя много ясно послание към сръбския народ - вашето бъдеще е в продуктивното и взаимноизгодно сътрудничество между Сърбия, от една страна, и ЕС и НАТО, от друга, което на свой ред може да доведе до пълноправно членство в двете организации," е казал той в понеделник, цитиран от софийската информационна агенция ФОКУС. 
						Според бившия датски премиер България би могла да "играе конструктивна роля", помагайки на Сърбия и на другите балкански държави да се доближат до членството в ЕС и НАТО. 
						Расмусен участва и в пролетната сесия на Парламентарната асамблея на НАТО, която бе открита в петък в българския черноморски град Варна. 
						Един от въпросите, които той засегна в речта си пред депутатите там, бе продължаващата вече два месеца операция на Алианса в Либия. 
						"Нашата операция в Либия, "Обединен защитник", постига своите цели," каза Расмусен, отбелязвайки, че в резултат на мисията е понижена "способността на полковник Муамар Кадафи да избива собствения си народ". Той подчерта също, че НАТО няма да отслаби натиска си върху либийския лидер, докато той не оттегли силите и наемниците си и не спре да заплашва и напада гражданите. 
						"Терористичният режим на Кадафи наближава своя край. Той е все по-изолиран както у дома, така и в чужбина," каза Расмусен. "Дори и най-приближените му си отиват, преминават в другия лагер или дезертират. Както международната Контактна група даде ясно да се разбере - време е и Кадафи да си отиде." 
						Във Варна шефът на НАТО проведе разговори с българския премиер Бойко Борисов, председателя на парламента Цецка Цачева и външния министър Николай Младенов.

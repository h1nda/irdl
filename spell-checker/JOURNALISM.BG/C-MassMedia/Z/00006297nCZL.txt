Зоран Живкович е избран за премиер на Сърбия
17/03/2003
Докато властите работят по издирването на убийците на сръбския премиер Зоран Джинджич, партията, която той ръководеше, побърза да избере неговия наследник на поста.
(Индипендънт, Ню Йорк Таймс, Гардиан, АФП - 17/03/03; АП, Ройтерс, БиБиСи, СиЕнЕн, Файненшъл Таймс, Радио "Гласът на Америка", Радио Б92 - 16/03/03)
 
 
В опит да предотврати политическия хаос след убийството на премиера Зоран Джинджич, сръбската Демократическа партия (ДП) проведе извънредно заседание в неделя (16 март) и номинира своя заместник-председател Зоран Живкович за премиер. Неговото назначение вероятно ще бъде одобрено от парламента през седмицата.
"Ще направя каквото е необходимо, за да продължа ползотворната работа на сръбското правителство", заяви Живкович след избирането му. "Няма дилема. Джинджич определи нашите краткосрочни, средносрочни и дългосрочни цели". Живкович обеща да продължи борбата на своя предшественик с организираната престъпност.
Що се отнася до извънредното положение, обявено в сряда от временно изпълняващата длъжността президент Наташа Мичич, Живкович заяви, че то ще бъде отменено до края на април. "То не беше въведено срещу гражданите, а срещу организираната престъпност, за да бъдат открити убийците на Джинджич", допълни той. В същото време, Живкович отхвърли призива на Демократическата партия на Сърбия на Воислав Кощуница за широко коалиционно правителство.
До миналия месец, когато Югославия беше заменена с новия свободен съюз между Сърбия и Черна гора, 42-годишният Живкович беше федерален министър на вътрешните работи. Преди това е бил кмет на Ниш и непоколебим противник на Слободан Милошевич. Той се счита за прозападен реформатор, ангажиран с демократичните процеси.
Междувременно властите продължават да издирват поръчителите на убийството. Сръбската полиция съобщи, че са задържани повече от 300 заподозрени членове на престъпни групировки и са конфискувани големи количества оръжия и наркотици по време внезапни проверки през последната седмица. Сред арестуваните през уикенда е Младан Мичич, с прякор "Плъха". Той е виден член на Земунската мафия, за която се твърди, че е извършила нападението. Главните заподозрени обаче - Милорад Лукович, Деян Миленкович и повече от десет други на ръководни постове в бандата, остават на свобода.
В петък полицията започна разрушаването на укрепената къща на Душан Спасоевич, заподозрян в планиране убийството на Джинджич.
Ройтерс предаде, че четирима от задържаните са получили статут на защитени свидетели. Смята се, че те са потвърдили предполагаема връзка между Земунския клан и колумбийски наркокартел. Групировката, която се свързва и със службите за сигурност на Слободан Милошевич, се счита за отговорна за около 50 убийства.
"Главната ни цел ще остане борбата с организираната престъпност", казва Живкович в едно интервю, цитиран от Индипендънт. "Трябва да стабилизираме политическите условия и да завършим процеса на създаване на институциите на новата държава Сърбия-Черна гора".
Междувременно в петък се очаква парламентът да одобри петчленния съвет на министрите на новия съюз, който щеше да включва Живкович като министър на отбраната. В неделя Демократическата партия избра за поста Борис Тадич.

Сръбските депутати приеха декларация за Косово
					01/08/2011
					Депутатите изпратиха остро послание до Прищина и международната общност. Могат ли обаче те да променят действителността на място?
					От Биляна Пекушич за Southeast European Times от Белград – 01/08/11
 
					 
						
Сърби блокираха пътя в Рударе, Северно Косово. [Ройтерс]
						Сръбският парламент заседава в неделя (30 юли) вечерта и окончателно прие проекторезолюция за кризата на северната косовска граница. Документът осъжда правителството на косовския премиер Хашим Тачи, като посочва, че неговите действия са заплаха за "мира, стабилността и възможността за намиране на компромисно решение". 
						Законодателите настояват за намесата на международната общност с цел спирането на подобни ходове от Прищина. Те призоваха за мирно решаване на кризата и диалог, насочен към постигане на постоянно решение. 
						Напрежението достигна връхната си точка на 25 юли, след като правителството на Тачи изпрати полиция да поеме контрола върху северните гранични пунктове с цел налагане на ембаргото върху вноса на стоки от Сърбия. 
						След оказаната от местните сърби съпротива и смъртта на косовски полицай - очевидно в резултат на снайперистка стрелба - КФОР се намеси. 
						Цивилното движение бе възобновено в неделя на ГКПП "Бърняк" и ГКПП "Ярине" под надзора на КФОР, но ситуацията остава напрегната и местните сърби продължават да охраняват пътни барикади в някои райони, предадоха местните медии. 
						Въпреки че Белград ревностно се противопоставя на опитите на Прищина да наложи своята власт, някои политически коментатори казват, че сръбското правителство разполага с относително малко конкретни възможности. 
						Действителността на място създава пречки, казва Жарко Маркович. "Много по-близо сме до установяването от косовското правителство на своя държавен апарат по граничните пунктове, отколкото до връщането към предишното положение, когато съществуваше ЮНМИК," каза той за SETimes. 
						Сръбските власти търсят решение, което да не ги представя като губещи на парламентарните избори догодина, добави той. 
						Според анализатора Душан Янич Белград е поел по грешен път, прехвърляйки отговорностите на международната общност и обвинявайки КФОР и НАТО. 
						С това "Сърбия може да бъде въвлечена в нови конфликти с тези организации, които би трябвало да са ни партньори в решаването на кризата," каза той за SETimes. 
						"Съдържанието на [парламентарната] декларация е опасно," каза той. 
						Сръбският президент Борис Тадич обвини някои от международната общност, че използват процеса на разширяване с цел да окажат натиск върху Сърбия по косовския въпрос. 
						"Няма по-добро решение от диалога, но Сърбия няма да се съгласи на никакви промени в Северно Косово и Метохия, нито ще отстъпи пред каквото и да било изнудване, свързано с евроинтеграцията," каза Тадич в интервю с медийната мрежа Б92. Ако признаването на независимостта на Косово някога бъде поставено като условие за присъединяване, каза Тадич, Сърбия ще каже "не". 
						Мненията сред сръбската общественост са раздвоени по отношение на това какво трябва да бъде направено. 
						"Не разбирам защо нашето правителство провали нашето демократично европейско бъдеще заради Косово, където Сърбия не управлява от над десет години и където е ясно, че косовските албанци не желаят да живеят в Сърбия, каза белградската жителка Исидора Кравлянац, на 38 г., за SETimes. 
						ЕС заяви, че ще изпрати посредника Робърт Купър, който да помогне за уреждането на граничната криза. Междувременно двама представители на сръбското правителство, Борко Стефанович и Горан Богранович, пристигнаха в Северно Косово, за да се срещнат със сръбската общност. 
						Медиите предадоха, че те са прекосили границата с Косово през неконтролирани райони в планините, след като са получили отказ да влязат в страната през ГКПП "Ярине".

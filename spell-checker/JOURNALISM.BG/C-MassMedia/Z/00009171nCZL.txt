Шпионаж в полза на Русия?
25/11/2003
Подполковник Драголюб Живкович бе арестуван в Белград по обвинения в шпионаж миналия месец и сега е изправен пред военен съд, който ще определи дали е виновен или невинен.
От Давор Коникушич за Southeast European Times в Белград - 25/11/03
 
 
Върховният главнокомандващ армията на Сърбия-Черна Гора генерал Бранко Кръга определи арестуването на подполковник Драголюб Живкович по обвинения в шпионаж в края на септември като "неприятна история". Ако Живкович "е виновен, тогава той трябва да понесе последствията от своите действия", каза Кръга.
Представители на службата за сигурност към военното министерство арестуваха Живкович по подозрения, че е извършвал престъпни актове на шпионаж, изготвяне на доклади с невярно съдържание и фалшифициране на документи за самоличност. Според официални представители доказателствата сочат, че Живкович е предоставял секретна военна информация, без да бъде съответно упълномощен за това.
Позовавайки се на източници от министерството обаче, сръбските медии допускат, че арестът е част от по-широка кампания, насочена към пресичане на шпионска мрежа, която е действала в интерес на руското военно разузнаване. Според съобщения задържането на Живкович, заедно с ареста по-рано на други висши военни, е тясно свързано с освобождаването на генерал Радослав Скорич от длъжността началник на отдела по сигурността на армията на Сърбия-Черна Гора. Скорич е бил отстранен от поста преди два месеца.
Черногорският всекидневник Виести междувременно твърди, че Живкович е може би изкупителна жертва, която трябва да покрие по-голям скандал и да заличи следа, която води към най-висшите етажи на военната йерархия. " Упоритите твърдения от страна на военното министерство, че подполковникът няма връзки със службата за военна сигурност може да означава опит за прикриване на целия скандал пред обществото чрез пожертване на подполковника, като същевременно се прикрият останалите - или може би за да се реши всичко с възможно по-малко шум от първоначалните очаквания," посочи вестникът.
Военни анализатори отбелязват, че през последните 15 години Живкович е бил директно свързан със службите за военна сигурност и че е имал доста секретни мисии, включително в Косово както преди, така и по време на интервенцията на НАТО.

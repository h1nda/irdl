Според хърватския премиер Рачан споровете около коридор Vс няма да повлияят негативно върху отношенията с БиХ
26/08/2003
 
ЗАГРЕБ, Хърватия -- Премиерът Ивица Рачан заяви в понеделник (25 август), че отношенията със съседна Босна и Херцеговина (БиХ) не бива да бъдат негативно повлияни от неотдавнашните спорове около коридор Vс, магистрала, която ще се простира от Будапеща до хърватското пристанище Плоче през БиХ. Хърватия призова БиХ да проведе международен търг за определяне на изпълнител, който да построи отсечката на територията на БиХ; съобщава се, че вместо това, правителството на БиХ е възложило изпълнението на босненско-малайзийската компания Босмал. Преди няколко дни хърватското правителство връчи писмо за намеренията, с което декларира интерес за участие в проекта, предлагайки 7.65 млн. евро за финансиране на разходите по международния търг. Представители на БиХ реагираха с обвинения, че Хърватия се опитва да се намеси във вътрешните работи на страната. (ХИНА, Би Би Си - 25/08/03)

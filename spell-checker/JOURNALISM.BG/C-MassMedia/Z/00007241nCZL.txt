Първият босненец завършва Американската Военновъздушна академия
11/06/2003
Първият босненец, който бе приет в американската Военновъздушна академия, се дипломира миналия месец и е готов да се присъедини към бъдещите единни военновъздушни сили на Босна и Херцеговина
От Антонио Пръленда за Southeast European Times в Сараево - 10/06/03
 
 
Дипломирайки се миналия месец в американската Военновъздушна академия в Колорадо Спрингз, Харун Джого от Сараево стана първият босненец, който завършва четиригодишно военно образование в САЩ.
Получавайки чин лейтенант и бакалавърска степен по физика, той е готов да се присъедини към военновъздушно подразделение на федералната армия, която е една от двете армии на административните области в Босна и Херцеговина (БиХ).
"Целта ми е да съдействам за това, новите поколения босненци никога да не познаят ужасите на войната," казва 22-годишният Джого. " Едно от нещата, които разбираш в академията, е максимата, че ако има нужда да се свърши нещо, единственият отговор е: няма кой друг, освен мен, който да го свърши."
Военновъздушна академия на САЩ (ВВАСАЩ) е една от трите големи военни академии в американските въоръжени сили. Джого е единственият босненец, който досега е бил приет там. През 1998 година той е отговорил на рекламно съобщение във вестниците в БиХ. Преминавайки всички образователни и физически тестове, той е бил избран от ВВАСАЩ измежду 480 кандидати от целия свят. Като част от програма, която е фокусирана върху военна поддръжка и сътрудничество, американското правителство предоставя такива възможности на около 80 държави.
Като държава, която се стреми към членство в програмата на НАТО "Партньорство за мир" (ПзМ), БиХ с нейните две административни области, Федерация БиХ (ФБиХ) и Република Сръбска, се стреми да професионализира своите въоръжени сили и да покрие стандартите на НАТО с помощта на международната общност. За удовлетворяването на основни предварителни условия за присъединяване към ПзМ въоръжените сили на двете области трябва да се реорганизират, да станат финансово по-осигурени, по-ефикасни и интегрирани.
За тази цел са разработени планове за възможно обединение на военно-въздушните сили на двете области в единно Обединено командване на военновъздушните сили. Въпреки че е подписал договор с правителството на ФБиХ преди постъпването си в ВВАСАЩ, много е вероятно Джого да стане изтъкнат млад офицер в обединените военновъздушни сили.
Характеризирайки последните четири години, прекарани в Колорадо Спрингз, като изпълнени с напрежение и вълнения, Джого си спомня както за трудните военни упражнения, така и за бойната дружба през първата година от своето обучение. Но най-вълнуващите му спомени са свързани с първия му самостоятелен полет с безмоторен самолет. Наричан Хари от своите съвипускници, Джого се е оказал добър военен ръководител и по тази причина му е възложено да отговаря за батальон от 1,000 по-млади кадети.
"Не аз получих възможност да се образовам в САЩ. Възможността бе предоставена на Босна и Херцеговина.", каза Джого. " Силно се надявам да бъде приет в курса за подготовка за управление на изтребители в турската Военновъздушна академия в Измир, където вече се обучава първото поколение босненски кадети. Ще направя всичко, за да има моята страна полза."

Хърватски генерали ще се предадат на Трибунала в Хага
09/03/2004
 
ЗАГРЕБ, Хърватия -- Министърът на правосъдието Весна Скаре-Озболт заяви пред репортери в понеделник (8 март), че Младен Маркач и Иван Чермак ще се предадат на Трибунала на ООН за военни престъпления до края на седмицата. Двамата генерали от резерва бяха обвинени в това, което прокурорите определиха като "депортиране и изселване на десетки хиляди сърби от Крайна", по време на военна операция през 1995 г. Те също така са обвинени в участие в "съвместно престъпно деяние" с генерал Анте Готовина и покойния президент Франьо Туджман. Според Скаре-Озболт правителството се надява, че обвиняемите ще бъдат пуснати временно на свобода в очакване на началото на процеса. Хърватският президент Стипе Месич заявява, че е готов да даде показания в защита на Чермак. Готовина продължава да се укрива. (Ройтърс, АФП, ХИНА, Хърватска ТВ - 08/03/04)

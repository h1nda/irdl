Предизборната кампания в БиХ навлиза в цифровата ера
					15/09/2010
					Докато политици и НПО се стремят да мобилизират избирателите и се борят с апатията, интернет набира скорост като едно от оръдията на кампанията.
					От Лиляна Смилянич и Лиляна Ковачевич за Southeast European Times от Сараево и Баня Лука -- 15/09/10
 
					 
						
Все повече политически кандидати в БиХ използват "Фейсбук", за да достигнат до по-младите избиратели. [Гети Имиджис]
						Кампанията е преминала на по-висока предавка преди изборите на 3 октомври и множество НПО са еднакво амбицирани да повлияят на избирателите. 
						При настоящата апатия, особено сред младежта, някои групи работят усърдно да събудят и ангажират младите хора. Приблизително 50 % от тази част от населението обикновено не гласуват. 
						"Младежите гласуват!" и "Жените гласуват!" са някои от многото лозунги, разлепени по билбордове в градовете на страната. Видеоклипове с актьори и други известни лица, отправящи същото послание, редовно се излъчват по телевизията. 
						Някои организации, като "Обществото за отговорен бизнес" в БиХ (ДОП), казват, че те дори планират да организират конференции, на които политическите партии - особено представителите на младежките формации - ще разискват конкретните проблеми, пред които са изправени младите хора. 
						Те ще се провеждат "без никакви политически послания или кампании", каза президентът на ДОП Кенан Ходжич. 
						Други, като "Алтернативния клуб" от Требине, са обезпокоени от етичните аспекти на изборите. Президентът на клуба Блажо Стеванович призовава обществеността да съобщава за всеки кандидат, обвинен или съдебно преследван за военни престъпления или организирана престъпна дейност. 
						 "В Източна Херцеговина вече наблюдаваме някои [кандидати], заподозрени в нарушаване на международното хуманитарно право, както и такива, обвинени в тежки престъпления," каза Стеванович. 
						Анализаторите са на различно мнение относно ролята на НПО. Социологът Сърджан Пухало казва, че публичните информационни кампании може да произведат някакви резултати, но е малко вероятно да имат сериозно влияние. 
						"Никой няма да гласува заради билборд или видео, а заради организация с добра репутация, която се е доказала чрез работа. Няма много такива НПО," каза Пухало за SETimes. 
						 Младите хора, добави той, са най-вече загрижени да си намерят работа и да подобрят качеството на живота си. "Няма идеи, само чист прагматизъм," каза той. 
						Вследствие на това има много повече млади кандидати за постове от всякога. От друга страна, влиянието на младите хора и жените в партийната политика е все още слабо. 
						"Те не са ключови играчи," каза той. 
						Усещайки, че апатията може да се отрази сериозно на избирателната активност и резултатите, партиите използват всички възможни средства, за да достигнат до избирателите, включително чрез социалната мрежа "Фейсбук". 
						Всички основни партии и техните лидери в Република Сръбска (РС) сега имат профили във "Фейсбук". Освен това всяка партия има свой официален уебсайт, на който посетителите могат лесно да разгледа нейната платформа и позиции. 
						 Кампанията по интернет обаче няма да наклони изборите в една или друга посока, каза анализаторът Таня Топич за SETimes. 
						 "Интернет в БиХ се използва много малко в сравнение със съседните [страни] и развитите западни демокрации. Онези, които използват интернет в БиХ, са обикновено хора, които по-скоро биха се въздържали да гласуват," каза Топич. 
						Все пак, добави тя, той е важна крачка към модернизацията. 
						Интернет вече се превърна в сцена на ожесточен спор между Съюза на независимите социалдемократи (СНСД) и опозиционните партии в РС. Той бе предизвикан от уебсайт, създаден от опозиционния кандидат Огнен Тадич, който използва URL, подвеждащ посетителите да мислят, че това е официален сайт на президентството на РС. 
						СНСД се оплака, че ходът е опит да се "принизи значението на канцеларията на президента на републиката и да се унижи сегашният президент Райко Кузманович". 
						"[Тадич] се опитва да залъже гражданите, като изгражда фалшив образ [за себе си като] победител в предстоящите избори," каза изпълнителният секретар на СНСД Райко Васич. 
						Екипът за предизборната кампания на Тадич отговори, че оспорваният уебсайт е "оригинален, законен, модерен и пророчески", създаден по модел на успели европейски и други международни политици. Те добавиха, че СНСД е подразнен, защото не може да им попречи да го създадат. 
						Опозиционните лидери от РС впоследствие откриха блог срещу Васич в най-големия национален портал, Sarajevo-x.com. 
						Междувременно някои политици в БиХ използват блогове, за да подпомогнат политическите си кариери и цели. Сред по-опитните блогери са представителят на колективното председателство Желко Комшич и заместник-председателят на Партията за демократичен прогрес Бранислав Боренович. Васич от СНСД публикува ежедневно постове в своя блог, като обсъжда политически събития и остро критикува политически опоненти в цяла БиХ.

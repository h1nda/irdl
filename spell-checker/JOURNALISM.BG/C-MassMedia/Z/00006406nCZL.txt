Страните, поканени да се присъединят към НАТО, направиха още една стъпка към членството
28/03/2003
Външните министри на седемте страни-кандидатки за НАТО подписаха протоколи за присъединяване на церемония в сряда.
(АП, БиБиСи, Novinite.com - 26/03/03; NATO)
 
 
Седем страни от Централна и Източна Европа се приближиха с още една крачка до членството в НАТО в сряда (26 март), когато 19-те постоянни представители в Североатлантическия съвет подписаха протоколи за присъединяването на техните страни към алианса. Тези документи сега очакват ратифициране от настоящите членове на НАТО. След приключване на процеса, България, Естония, Латвия, Литва, Румъния, Словакия и Словения ще бъдат официално поканени за участие в следващата среща на високо равнище на алианса през май 2004 г.
На церемонията по подписването в главната квартира на НАТО в Брюксел присъстваха външните министри на седемте страни, които получиха покани за присъединяване през ноември на срещата на високо равнище в Прага. Оттогава досега, страните са провели два кръга от присъединителните преговори с експерти на НАТО и са обсъдили задължителните ангажименти на членството, както и специфични въпроси и реформи, които се очаква да проведат, за да увеличат приноса си за алианса. След дискусиите, всяка една от поканените страни изпрати писмо за намерения, потвърждавайки интереса, желанието си и възможността да се присъедини към НАТО. Писмата бяха придружени от график на реформите, които може би ще продължат и след приемането на страните в алианса.
Протоколите за присъединяване са изменения в учредителния документ на НАТО - Североатлантическия договор, подписан във Вашингтон на 4 април 1949 г. Те дават възможност на седемте страни да станат страни по Договора и членове на НАТО. След тяхното ратифициране от всички страни-членки на НАТО, поканените страни ще трябва също да ратифицират протоколите преди изпращането на всички необходими присъединителни документи в Държавния департамент на САЩ.
На церемонията генералният секретар на НАТО Джордж Робъртсън заяви, че това е "доказателство за убеждението на всички тези, които от много години се опитват да намерят мястото на своите страни в Европа, чиито демократични ценности споделят" и "резултат от усилената работа на всички онези, които превърнаха това убеждение в реалност".
Убеден в успешното приключване на процеса по ратифицирането до следващата среща на високо равнище на НАТО през май 2004 г., Робъртсън призова поканените да продължават да бъдат фокусирани върху осъществяването на програмите за реформи, за да "докажат, че могат да дадат значителен принос към алианса".
Робъртсън похвали алианса, че е отворил вратите си за седем бивши комунистически страни и изрази убеденост, че това решение ще влезе в историята като "повратна точка в изграждането на обединена и свободна Европа: една Европа, обединена около мира, демокрацията и общите ценности, от Балтийско море до Балканите, от Атлантическия океан до Черно море. Една Европа, обединена в неразривна връзка със Северна Америка". Робъртсън добави, че това няма да е последното разширяване на НАТО. Вратите на алианса "остават отворени", каза той.

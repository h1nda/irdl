Сърбия обвини полицейски служители за убийства в Косово през 1999 г.
					28/04/2006
					Осем полицейски служители бяха обвинени в убийството през 1999 г. в Косово на 48 души - всички освен един членове на една фамилия. Според прокуратурата това е знак, че Сърбия се изправя лице в лице с кървавото наследство от ерата на Милошевич.
					От Игор Йованович за Southeast European Times от Белград – 28/04/06 
 
					 
						
Началник-щабът на Югославската армия генерал Небойша Павкович (вдясно) и бившият командир на Трета югославска армия генерал Владимир Лазаревич бяха сред четиримата бивши генерали, обвинени през 2003 г. за военни престъпления в Косово. [Гети Имиджис]
						Сръбската прокуратура за военни престъпления издаде във вторник обвинителен акт срещу група полицейски служители за военни престъпления срещу албански цивилни граждани в косовското село Сува река през 1999 г. Заместник-командирът на жандармерията Радослав Митрович, който е командвал специален отряд по време на косовския конфликт, е сред обвиняемите. 
						Обвиняеми са още Радойко Репанович и Ненад Йованович, бивши началници на полицейското управление в Сува река, и Сладжан Чукарич, полицай от управлението. Освен това обвинения са повдигнати и срещу бившия служител на сръбската тайна полиция Милорад Нишавич, полицаите от Сува река Мирослав Петкович и Зоран Петкович, както и срещу началника на полицейски патрул Рамиз Попович. 
						Групата е в ареста от октомври 2005 г., а някои от задържаните са продължавали да бъдат на служба, когато са били арестувани.
						Прокурорите твърдят, че обвиняемите носят отговорност за убийството на 48 души, между които най-малко 13 деца и една бременна жена, в Сува река на 26 март 1999 г. Всички освен една от жертвите са принадлежали към местната фамилия Бериша. Телата им бяха намерени по-късно в масови гробове в Сърбия. 
						Един от тези гробове, разкрит през 2001 г., се намира в тренировъчния полигон на специалните полицейски части в Батайница, в покрайнините на Белград. Смята се, че там са били пренесени близо 800 тела от Косово в стремеж да се прикрият следите от зверствата. 
						В съобщение на прокуратурата за печата се казва, че обвинителният акт е първият, заведен по случая Батайница, и че прокурорът е предложил на Съвета по военни престъпления на Окръжния съд мярката за неотклонение на обвиняемите да бъде продължена. 
						Обвиненията са "знак, че Сърбия е готова да се изправи лице в лице с негативното си минало" и да "накаже престъпленията независимо от техните извършители", цитира осведомителната агенция АКИ думите на говорителя на прокуратурата Бруно Векарич. 
						През 2003 г. Трибуналът на ООН за военни престъпления в Хага издаде обвинителен акт срещу четирима бивши генерали от сръбската полиция и армията - Небойша Павкович, Владимир Лазаревич, Властимир Джорджевич и Сретен Лукич - за престъпления в Косово. Обвинения бяха повдигнати и срещу бившия сръбски президент Милан Милутинович и югославския заместник министър-председател Никола Шаинович. 
						Бившият югославски президент Слободан Милошевич също бе обвинен за военни престъпления в Косово, но почина на 11 март, без да дочака присъдата си.

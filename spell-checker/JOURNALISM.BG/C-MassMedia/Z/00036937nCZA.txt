Обещанията за повишения на заплатите в Косово безпокоят МВФ
					04/01/2011
					По време на предизборна кампанията всичко изглежда възможно. Сега косоварите се питат: ще може ли Тачи да изпълни обещаното?
					От Мухамет Брайшори за Southeast European Times от Прищина – 04/01/11
 
					 
						
Заплатите на служителите в държавния сектор може да бъдат повишени с до 30 %. [Ройтерс]
						Това обещание от кампанията беше чуто в цял свят или поне в централата на МВФ във Вашингтон. 
						В навечерието на предсрочните избори на 12 декември кандидатът Хашим Тачи, който бе и премиер в оставка, пое ангажимента да увеличи с 50 % заплатите на учителите в началните и средните училища. Държавните служители в публичния сектор могат да очакват повишение от 30 %. На пенсионерите той също обеща по-високи пенсии през следващата година. 
						Това прозвуча като музика в ушите на гласоподавателите, които дадоха победата на Демократическата партия на Косово (ДПК) на Тачи, макар и с недостатъчно голяма разлика, за да й позволят да управлява без коалиция. 
						Същата поредица от обещания предизвика тревога в МВФ, чиито ръководители са против повишаването на заплатите. 
						Представителите на МВФ изтъкват споразумение между Фонда и правителството на Косово за финансовата рамка, което обхваща следващата година и е подписано от министъра на икономиката и финансите Ахмет Шала и бившия управител на Централната банка Хашим Реджепи. В документа се посочва, че разходите за заплати през 2011 г. не трябва да надвишават 7,4 % от БВП на Косово. Благодарение на това споразумение Косово успя да убеди МВФ да бъде предоставен заем от 110 млн. евро на страната при облекчени условия. Това, от своя страна, гарантира още 300 млн. помощи от ЕС и Световната банка. 
						Тачи настоява, че увеличенията са били планирани от настоящото правителство много преди да възникне необходимостта от провеждане на предсрочни избори. На 23 декември той нареди на министерството на икономиката и финансите да преразгледа бюджета за 2011 г. и да включи повишенията на заплатите. 
						Тачи съобщи, че учителите могат да очакват по-големи възнаграждения през януари. Други политици отхвърлят тази вероятност като обещание от кампанията, което той не може да спази. 
						В началото на декември обаче Тачи подписа меморандум за разбирателство със Съюза на държавните служители в Косово, включващи същите 30 %, храна и транспорт - което влезе в сила в събота (1 януари). Мурзел Зюмберай, оглавяващ Съюза на държавните служители в Косово, заяви, че предложението „ни кара да вярваме, че в политиката на министър-председателя по отношение на грижата за държавните служители ще има приемственост”. 
						Председателят на Обединения синдикат на образованието, науката и културата Али Шабани настоява за повече. „Трябва да продължим преговорите, за да може в предложението да бъдат включени и други категории”, а не само учители, каза той. 
						За една година Косово изразходва около 300 млн. евро за заплати. Тачи обещава да увеличи тази сума до около 400 млн. евро, доста над разрешените от МВФ 7,4 % за заплати в публичния сектор. 
						„Изключително сме разтревожени от последните новини, че МВФ прави преглед на финансовото споразумение с Косово” заради предизборните обещания на Тачи, каза за SETimes Шпенд Ахмети, лидер на партията „Нов дух” - ФЕР. 
						„Тези обещания застрашават доверието в Косово и финансовата стабилност на страната”, посочва той. 
						Албан Зогай, експерт по икономика и кандидат от Алианса за ново Косово (АНК), отбелязва, че в Косово равнището на инфлация е по-ниско от темпа на нарастване на заплатите в публичния сектор. 
						Въпреки това Зогай подчертава, че като се вземе предвид високата инфлация, реалният ръст на заплатите не оказва влияние в Косово. Според него реален ръст ще се наблюдава, когато се подобри стандартът на живот. 
						Хаджи Ариф, председател на Независимите синдикати на Косово, твърди, че цените се повишават, но не и стандартът на живот. 
						„Бяхме свидетели на увеличение на цените и това ще бъде проблем за семействата тук, повечето от които живеят с ниски заплати”, заяви той.

Съдът на БиХ обвини босненски мюсюлмани в тероризъм
					23/12/2009
					 
						САРАЕВО, Босна и Херцеговина (БиХ) -- Съдът на БиХ е повдигнал обвинения срещу група босненски мюсюлмани в тероризъм и незаконен трафик на оръжие, съобщи съдът във вторник (22 декември). Според обвинението радикалният мюсюлманин Рияд Рустемпашич е организирал група за извършване на нападения, насочени към дестабилизиране на страната. Той и други двама обвиняеми - Абдула Ханджич и Едис Велич - бяха арестувани през ноември. Като част от същото обвинение съдът обвини брата на Рустемпашич, Мухамед, и още едно лице, Едис Строл, в трафик на оръжие. Според съобщенията в местните медии се предполага, че групата е планирала да извърши бомбен атентат срещу католическата катедрала в Сараево, манастир в гр. Фойница и нападение срещу частите на НАТО в БиХ. Съобщения в медиите определят всички обвинени лица като членове на фундаменталисткия уахабитски клон на исляма.
						Други новини от вторник -- Полицията арестува двама бошнаци, заподозрени в извършване на военни престъпления срещу сръбски цивилни по време на конфликта от 1992-1995 г. Алмир Падалович, на 41 г., и Педжо Балич, на 57 г., са били задържани в Кониц. (РТС, Танюг, РТРС, СРНА, Ройтерс, Онаса, АФП - 22/12/09)

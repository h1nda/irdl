Никозия изключи международна среща за обединението на острова
					02/03/2010
					 
						НИКОЗИЯ, Кипър -- В понеделник (1 март) външният министър Маркос Киприану отхвърли всякаква идея за провеждането на международна среща, основана на формулата „три плюс две”, за обсъждане на обединението на разделения остров. Анкара предложи идеята миналия месец, предлагайки организиране на конференция с участието на Великобритания, Гърция и Турция и представители на гръцката и турската общност на острова. „Не сме съгласни с провеждането на каквито и да било срещи, които биха подкопали статута на Република Кипър като суверенна държава”, каза Киприану. Великобритания, Турция и Гърция са гаранти за независимостта, териториалната цялост и сигурността на Кипър според споразумението за независимост от 1960 г.
						Други новини от понеделник -- Ерато Козаку Маркулис и Деметрис Елиадес бяха назначени за нови министри - съответно на комуникациите и на селското стопанство, природните ресурси и околната среда. Те замениха Никос Николиадес и Михалис Полиникис, които подадоха оставки, след като тяхната партия, Движението на социалдемократите (ЕДЕК) реши през февруари да се оттегли от управляващата коалиция. ЕДЕК обвини президента Деметрис Христофиас в отстъпки пред кипърските турци по време на продължаващите преговори за обединение (Фамагуста Газет, Сайпръс Мейл - 02/03/10; Си Ен Ей, Сайпръс Уикли - 01/03/10)

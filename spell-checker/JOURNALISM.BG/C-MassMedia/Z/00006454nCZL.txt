Първите 600 жертви от Сребреница са погребани в мемориалното гробище в Поточари
01/04/2003
След осем години, оцелелите от масовото клане в Сребреница получиха гробище, в което да погребат останките на своите близки.
Бет Кампшрор за Southeast European Times от Сараево - 01/04/03
 
 
Това е същото място, на което те видяха за последен път живи своите мъже - изоставена фабрика в околностите на малкия град Сребреница в Босна и Херцеговина (БиХ). През юли 1995 г., хиляди обезумели мъже, жени и деца молеха холандските миротворци на ООН, намиращи се във фабриката, да направят нещо, за да ги защитят от босненско-сръбската армия, която се готвеше да опустоши града.
Когато армията навлезе в така наречената "безопасна зона" на ООН, жените бяха качени на автобуси и изпратени на територията, управлявана от БиХ. Мъжете останаха.
В понеделник (31 март) почти 600 от тях бяха погребани тук, в гробище от другата страна на пътя срещу фабриката.
"Ние сме тук на това свято място, до 600-те гроба на обичани от нас хора, до 600-те свидетели на престъплението", заяви Алмедина Далибашич от "Майките от Сребреница". "Ние изпращаме послание до всички онези, които използваха ножове и куршуми вместо правосъдие и омраза вместо законност".
Хиляди членове на семействата и други опечалени дойдоха на гробището, където бяха заровени първите 600 скромни ковчега от общо 8 000.
Идентифицирането на много от жертвите от масовите гробове в околността стана възможно едва сега, с използването на ДНК технология, която сравнява оцелелите с техните загинали близки. Повече от 40 000 души са обявени за изчезнали след войните в бивша Югославия.
Роднини започнаха да пристигат още по зазоряване. На павираната алея около мястото се трупаха жени със забрадки, надвесили се и ридаещи над редиците ковчези.
"Какво би могло да се каже?", казва една от жените. "Всеки може да види, че ние все още страдаме".
Следобед, автобуси от цяла БиХ доведоха хиляди от оцелелите отново във фабриката. Лидерът на ислямската общност Мустафа Черич прочете молитва по високоговорителите. "Нека Бог им прости за греховете и нека винаги да помним Сребреница", каза той. След това започнаха погребенията, а когато 2 000 мъже започнаха да хвърлят пръст върху ковчезите, звукът отекна в околните планини.
Въпреки че тези първи погребения представляват в известна степен приключване на въпроса за някои от оцелелите, представители на властите тук твърдят, че не може да има траен мир, помирение или излекуване на раните, докато обвиняемите за клането - бегълците Ратко Младич и Радован Караджич - не бъдат изправени пред правосъдието.
"На нас, представителите на международната общност, ни е ясна историческата отговорност да изправим грешките на миналото. Няма да спрем, докато не изпълним дълга си", заяви върховният представител Пади Ашдаун.
С оглед на инцидентите със замеряне с камъни и размириците в Република Сръбска (РС) от миналата година, охраната по време на погребенията бе засилена. Полицията на РС постави патрули на всеки 100 м на магистралата от Власеница, на 20 км от мястото. Близо до гробището стотици полицаи охраняваха екипирани против размирици. Два хеликоптера на СФОР също патрулираха над долината.
Членът на президентството на БиХ Сюлейман Тихич заяви, че докато всеки в БиХ е призоваван да гледа напред в бъдещето, в този случай хората трябва да погледнат към миналото и никога да не забравят какво се е случило тук.
"Това е мое задължение, заради жертвите и заради истината и справедливостта", каза той. "Мой дълг е и да се погрижа Сребреница да не се повтори, нито в Босна и Херцеговина, нито където и да е другаде по света".

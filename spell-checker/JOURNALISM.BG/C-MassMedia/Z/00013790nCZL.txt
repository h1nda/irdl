Специален пратеник на ЕК призовава РС да не пречи на реформата в полицията 
					04/03/2005
					 
						САРАЕВО, Босна и Херцеговина (БиХ) -- Ръководителят на делегацията на ЕК в БиХ, Майкъл Хъмфрис, заяви, че Република Сръбска (РС) трябва да продължи реформата в полицията и да сътрудничи на Трибунала на ООН за военни престъпления, за да може БиХ да напредне в евроинтеграцията. В разговор с президента на РС Драган Чавич и с председателя на парламента на РС Душан Стоичич в четвъртък (3 март) Хъмфрис заяви, че това са двата основни фактора, които ще допринесат за подписването на Споразумение за стабилизация и асоцииране между БиХ и ЕС.
						Междувременно независимият съвет, оценяващ кандидатите за директор на полицията на РС, препоръча на поста да бъде назначен Драгомир Аднан, ръководител на Центъра за обществена сигурност в Източно Сараево. Постът е вакантен от края на миналия ноември.
						Други новини: Председателят на Избирателната комисия на БиХ, Вехид Сехич, подчертава необходимостта от преразглеждане на избирателния закон предвид провеждането на общи избори през 2006 г. В слово в четвъртък той посочи като основен проблем регистрирането на избирателите. (ПБС, ФЕНA, РТРС - 03/03/05)

Пристанищните работници в Гърция отново започват стачни действия срещу плана за приватизация
					01/02/2008
					Протестирайки срещу плановете на правителството да приватизира терминали, работниците в двете основни търговски пристанища на Гърция започнаха в сряда 48-часови стачни действия. 
					От Георгиос Анагностопулос за Southeast European Times от Атина – 01/02/08
 
					 
						
Докерите в пристанище Солун провеждат демонстрация срещу плановете за приватизация на контейнерните терминали. [Гети Имиджис]
						Работниците в двете главни пристанища на Гърция - Пирея и Солун - започнаха в сряда (30 януари) 48-часови стачни действия срещу решението на правителството да приватизира контейнерните терминали. 
						Стачката идва след протеста на 15 януари, когато полицията използва сълзотворен газ, за да разпръсне докерите в двете пристанища. По време на протеста пристанищните работници влязоха в сграда, където представители на министерството на морската търговия и транспорт обсъждаха плановете за приватизация. Работещите в двете пристанища твърдят, че приватизацията може да доведе до загуба на работни места. 
						Според министъра на търговското корабоплаване Йоргос Вулгаракис обаче допускането на частни инвеститори в контейнерните терминали ще помогне на Гърция да играе ключова роля в региона, превръщайки се във важен разпределителен пункт. 
						До момента към конкурса са проявили интерес компании от Дания, Китай, Израел, Обединените арабски емирства и Швейцария. Възможно е някои от заинтересованите страни да сформират обединения - може би дори с участието на гръцки партньор - за да подадат печеливша оферта. По време на среща под ръководството на премиера Костас Караманлис във вторник Вулгаракис е получил одобрение да внесе в парламента законопроект, който има за цел да защити правата на работниците в двете пристанища. 
						Той твърди, че законът защитава правата на работниците, които искат да запазят своите работни места. Вулгаракис казва, че той им дава възможност да напуснат доброволно, получавайки съществени обезщетения, и правото на дял от доходите от капитал на пристанищните власти на Пирея и Солун. Освен това законопроектът ще позволява 10 % от новонаетите да бъдат деца на служители, при условие че отговарят на поставените от изпълнителите на проекта условия. 
						Въпреки това депутатът от партията Коалиция на радикалната левица (СИРИЗА) Панайотис Лафазанис обяви, че неговата партия е против закона и приватизационните планове на правителството. Това е опасна политика, с която се разпродава гръцката собственост, каза той. 
						Администрацията на пристанищните власти на Пирея (ОЛП) изпрати писмо до служителите, с което ги моли да прекратят стачните действия и да се върнат на масата за преговори в петък, за да може пристанището да възобнови своята нормална дейност и да бъде възстановен климатът на доверие. 
						"Приканваме ви отново да вземете участие в диалога, тъй като споделяме общи интереси и конфронтацията няма да доведе до победители," се казва в писмото на ОЛП. В него се казва още, че стачката вече е довела до много сериозни финансови, търговски и социални последствия - повече от 8 000 контейнера очакват да бъдат обработени на пристанището от сряда.

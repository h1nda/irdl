Македонският премиер Груевски ще посети тази седмица централата на ЕС в Брюксел
					11/09/2006
					 
						СКОПИЕ, Македония -- Премиерът Никола Груевски ще посети Брюксел във вторник (12 септември) за разговори с висши чиновници от ЕС. Това е първото негово посещение след встъпването му в длъжност. Очаква се централна тема на разговорите да бъде новата програма за реформи на македонското правителство, както и отношенията между управляващата ВМРО-ДПМНЕ и основната етническа албанска опозиционна партия "Демократичен съюз за интеграция", която бойкотира парламента след изборите през юли.
						Други новини -- Правителството реши да поиска от парламента да уволни главния прокурор Александър Пърчевски, позовавайки се на многобройни служебни нарушения. Докато бе в опозиция, партията на Груевски ВМРО-ДПМНЕ многократно обвиняваше Пърчевски в неефективност и поддаване на политическо влияние. (Вечер - 11/09/06; Макфакс А1 ТВ - 10/09/06; A1 TВ - 09/09/06)

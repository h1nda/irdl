Кипър отбеляза годишнината от турската интервенция 
					21/07/2010
					 
						НИКОЗИЯ, Кипър -- Във вторник (20 юли) Кипър отбеляза 36-ата годишнина от интервенцията на турската армия на острова, вследствие на която островът беше на практика разделен на доминирана от гърците южна и доминиран от турците северна част. Осем години по-късно беше обявено създаването на Севернокипърската турска република, която е призната единствено от Анкара. В съвместна декларация по повод на годишнината кипърските гръцки лидери подложиха на критика „фактическата окупация на Кипър” и изразиха волята си за решаване на така наречения кипърски въпрос. Кипърският външен министър Маркос Киприану беше в Атина, където се срещна с гръцкия министър-председател Георгиос Папандреу и с президента Каролос Папуляс. И двамата изразиха солидарност с усилията на Кипър за обединение на острова. 
						Междувременно кипърският турски лидер Дервиш Ероглу отправи призив за постигане на споразумение до края на тази година. „Нашите съседи в южната част на острова ще провеждат [общи] избори догодина [2011 г.], затова удължаването на преговорите ще унищожи шанса за споразумение или най-малкото ще отложи въпроса за доста дълго време”, каза Ероглу. Турският заместник министър-председател Джемил Чичек междувременно изрази подкрепа за усилията за обединение на острова, но добави, че преговорите не могат да продължават вечно. „Ние настояваме за решение… до края на 2010 г.; в противен случай всеки трябва да тръгне по своя път”, каза Чичек по време на визита в доминираната от турците северна част. Кипърските гърци смятат, че не трябва да бъдат поставяни крайни срокове. (АФП, Хюриет, Синхуа, Си Ен Ей - 20/07/10)

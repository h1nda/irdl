Генерал Джоунс: Ангажиментът на НАТО остава силен на Балканите
24/11/2003
В момент, когато се преразглеждат военните структури в Европа, генерал Джеймс Л. Джоунс, върховен командващ обединените сили в Европа и началник на американското командване в Европа, говори за бъдещето на НАТО на Балканите, трансформирането на американското командване в Европа и за ролята на новите сили на НАТО за реагиране в това специално интервю за Southeast European Times.
 
Southeast European Times: САЩ заявиха, че съкращават числеността на войските си на Балканите. Какъв е ангажиментът на НАТО в региона и колко време предвиждате, че ще продължи присъствието на НАТО там.
Генерал Джеймс Л. Джоунс: Ангажиментът на НАТО на Балканите остава силен по отношение на Босна и Херцеговина (БиХ) и Косово. В региона продължава да действа армия на НАТО от няколко хиляди души. Няма график за изтегляне на НАТО от БиХ или от Косово. НАТО остава ангажиран със СФОР и КФОР дотогава, докато не се установи твърдо мирният процес, не бъде признато повсеместно върховенството на закона и не пуснат корени демократическите избори и институции. САЩ, заедно с повечето от съюзниците, изграждат в продължение на години своята военна структура в района.
SE Times: Министърът на отбраната на САЩ Доналд Ръмсфелд прокарва идеята за трансформиране на американските сили в Европа. Какво означава това за европейското командване на САЩ и как то ще се отрази на страните в Югоизточна Европа?
Джоунс: Като част от общите усилия на министерството на отбраната на САЩ (МО) да се преобразува, европейското командване на САЩ търси начини да трансформира и оформи своите войски и инфраструктура. Според виждането ни преобразованията ще засилят нашата гъвкавост, подвижност и ефективност в 93 страни, влизащи в нашия ресор.
Преобразованията в министерството на отбраната се състоят от четири основни елементи: технологии, реформи на институциите, оперативни концепции, плюс управление на доставките и ресурсите.
В светлината на разширяването на НАТО на изток е логично за нас, американския военен компонент, да включим по-пълно новите ни съюзници във военните учения и операции, за да засилим готовността за взаимодействие. Под същия ъгъл трябва да гледаме на юг, към северната част на Африка, за да осигурим нашите интереси в тази част на света.
В следващите няколко години ние ще развием и ще подобрим нашия план за преобразования, като се консултираме с нашите партньори и техните военни ведомства. В близко бъдеще ние ще разгледаме мерки, изискващи минимално време за изпълнение и сравнително ниски разходи, като начало на този процес.
SE Times: Какво е Вашето виждане за промяна на структурата на европейското командване на САЩ?
Джоунс: Трябва да бъде променена сегашната структура на европейското командване на САЩ по такъв начин, че тя да отговори на нуждите на променящия се регион, както и на възникващите интереси и предизвикателства на 21 век. Ние трябва да приложим технологиите на 21 век и преобразованията на 21 век спрямо една стратегия за базиране, която за нас в Европа е от 20 век. Експедиционното базиране, при намалена инфраструктура и с ротация на персонала, е пример за посоката, в която ще вървим, за да постигнем по-гъвкави, ефективни и ефикасни оперативни сили. Експедиционното базиране е подвижно в сравнение с постоянното базиране и е резултат на сътрудничество и усилена работа с нашите съюзници в условията, когато НАТО се разширява на изток.
SE Times: НАТО подсказа, че сформирането на силите за бързо реагиране ще приключи тази есен. Можете ли да ни запознаете с подробностите на тяхната мисия и как тя ще бъде осъществявана?
Джоунс: Ролята на силите за реагиране на НАТО (СРН) е да осигури интегрирани и взаимодействащи боеспособности по море, суша и въздух, под единно командване там, където това се изисква от Северно-атлантическия съвет, за да бъде предотвратена ескалацията на конфликти и заплахи.
Точните мисии още не са определени. Мога да Ви кажа, че СРН ще бъдат задействани, когато и където това е необходимо, в подкрепа на колективната воля на алианса. Мисиите биха могли да включват: операции по евакуация в невоенни условия, хуманитарна помощ, отговор на кризи, в това число операции по поддържане на мира, антитероризъм и ембарго. В допълнение СРН ще служат като авангардни сили за навлизане, улесняващи пристигането на следващи войски, когато това е необходимо. Нашата цел е да постигнем първоначална оперативна готовност до октомври 2004 и пълна боеспособност до октомври 2006 г.

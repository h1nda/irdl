Турският Конституционен съд запази забраната за носене на мюсюлмански забрадки в университетите
					06/06/2008
					 
						АНКАРА, Турция -- Нанасяйки силен удар срещу управляващата Партия на справедливостта и развитието (ПСР), Конституционният съд отхвърли в четвъртък (5 юни) промените в конституцията, с които се вдига забраната за носене на мюсюлмански забрадки в университетите. Въпреки че докладчикът по делото в Конституционния съд препоръча то да не се гледа по юридически причини, съдът реши обратното. Съдиите гласуваха 9 на 2 гласа за възстановяване на забраната, като заявиха, че носенето на ислямски забрадки в университетите нарушава принципа на секуларизма. ПСР прокара поправката през парламента през февруари в опит да се засилят религиозните свободи и да се разшири достъпът на обществото до образование. Много млади жени отказват да учат в университетите, защото би трябвало да се откажат от забрадките.
						Би Би Си съобщи, че министър-председателят Реджеп Тайип Ердоган се е срещнал в петък със свои съпартийци, за да обсъди бъдещите действия на ПСР. Решението от четвъртък може би е сигнал как Конституционният съд ще се произнесе по предстоящото дело за пълната забрана на ПСР. (Заман, Хюриет, Би Би Си - 06/06/08; НТВ, Анадолска агенция, АП, Блумбърг - 05/06/08)

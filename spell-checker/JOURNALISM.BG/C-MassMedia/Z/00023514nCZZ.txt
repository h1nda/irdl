Бизнес: Посещенията в Турция това лято се увеличиха
					10/08/2007
					В Турция се наблюдава значителен скок в данните за туризма през юли. Още от седмицата: летището в Загреб ще има нов терминал; Албания разреши на две нефтени компании да започнат сондажи.
					 
						
Туризмът в Турция отбеляза растеж през юли. [Гети Имиджис] 
						Броят на чуждите посетители в Tурция се е увеличил с 16,55 % спрямо миналата година през юли, като е достигнал 3,6 милиона, а през периода от януари до юли е имало общо 12,8 млн. туристи, съобщиха властите във вторник (7 август). През първите седем месеца от годината Германия, Русия и Обединеното кралство са трите основни страни, чиито граждани посещават Турция. През юли 63,55 % от туристите са били от страни от ОИСР. 
						*** 
						
						Сараевската "Сентръл Профит Банк" ще се слее с "УниКредит Загребачка Банк Мостар" до края на годината. Тази стъпка съответства на глобалното сливане на компаниите майки "Ейч Ви Би Банк" и "УниКредит". 
						 *** 
						Индексът на потребителско доверие в България е паднал с 5,5 пункта през юли спрямо април, според официални данни. Доверието сред градското население се е увеличило със 7 пункта, а сред селското население е спаднало с 2,6 пункта. 
						*** 
						Летището в Загреб ще се сдобие с нов пътнически терминал до 2010 г., което ще увеличи капацитета му от 1,6 млн. на 3,3 млн. пътници годишно. Очаква се общите разходи по проекта да достигнат 212 млн. евро. 
						*** 
						
						Гръцката "И Еф Джи Юробанк" отвори първия си банков офис за услуги на едро в Кипър. Клонът ще предлага корпоративни и инвеститорски банкови услуги, частно банкиране и управление на активи. 
						*** 
						
						Aлбанското правителство разреши на две международни компании, "МедОйл" и "Стрийм Ойл енд Газ", да сондират и добиват нефт на територията на страната. Сондажи ще се правят в Йонийско море и в зоната Делвина. 
						
						(Различни източници – 03/08/07-10/08/07)

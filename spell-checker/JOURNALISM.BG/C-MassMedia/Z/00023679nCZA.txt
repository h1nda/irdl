Хърватия и Словения обещаха да решат оставащите помежду им проблеми
					27/08/2007
					Хърватия и Словения се договориха в неделя да потърсят решение на граничния спор чрез международен арбитраж и да се опитат да решат всички други открити въпроси на двустранна основа.
					(Ройтерс, Хина, Явно, Синхуа, Макфакс - 26/08/07; Хина - 22/08/07)
 
					 
						
Словенският премиер Янез Янса (вдясно) и хърватският му колега Иво Санадер дават пресконференция след срещата си на езерото Блед в неделя. [Гети Имиджис]
						Хърватия и Словения ще отнесат отдавна съществуващия помежду им граничен спор в Международния съд (МС) в Хага, казаха премиерите на двете държави в неделя (26 август). 
						Постигнахме принципен консенсус да представим за арбитраж нашите спорове за сухопътните и морските граници в съда," каза словенският премиер Янез Янса след разговори с хърватския си колега Иво Санадер. 
						Хърватия и Словения не успяха да постигнат съгласие по няколко териториални въпроса, след като обявиха независимост от бивша Югославия през 1991 г. В резултат от това през последните години възникнаха множество гранични инциденти, включително в Пиранския залив в северната част на Адриатическо море и в района на река Мура. 
						Словения, чието адриатическо крайбрежие е с дължина под 50 км, търси решение, което би й позволило да разполага с пряк достъп до международни води, без да бъде необходимо преминаване през италиански или хърватски териториални води. 
						Двете държави подписаха споразумение за достъпа до международни води през 2001 г., но то бе посрещнато с недоволство от хърватската общественост и не бе ратифицирано от парламента. 
						През 2003 г. Хърватия съобщи за плановете си да обяви изключителна икономическа зона в Адриатика, твърдейки, че това би подобрило контрола върху риболова и замърсяването. Мярката, която би лишила Словения от пряк достъп до международни води, предизвика силни протести от страна на Любляна, която заплаши, че ще оттегли подкрепата си за кандидатурата на съседната държава за членство в ЕС. В крайна сметка Хърватия изостави идеята. 
						През 2005 г. обаче словенското правителство одоби законопроект за създаване на екологична зона и крайбрежния шелф в оспорвания Пирански залив. Хърватия реагира остро, обвинявайки западната си съседка в "териториални претенции". 
						След години на неуспешни усилия за решаване на граничния спор на двустранна основа Словения заяви по-рано този месец, че е готова спорът да бъде отнесен в МС, но при три условия. Решението на съда в Хага, заяви тя, трябва да обхваща цялата морска и сухопътна граница. Освен това решението трябва да се основава на "историческите обстоятелства" и "принципите на справедливостта" и трябва да отразява ситуацията преди отделянето на двете държави. 
						По време на срещата си на словенския остров Блед в неделя Янса и Санадер се договориха, че решението на МС относно граничните спорове между двете страни ще бъде обвързващо. Според изявление, направено след срещата, две междуправителствени комисии ще подготвят рамка за арбитража, която ще трябва да бъде потвърдена от парламентите на двете държави, преди да бъде изпратена на МС. 
						Двамата лидери се договориха още, че другите открити въпроси между Хърватия и Словения, включително съвместно притежаваната атомна електроцентрала в Кръшко и останалите задължения на фалиралата "Люблянска Банка" към хърватски вложители, ще бъдат уредени чрез двустранен диалог. 
						Санадер каза, че двете страни са се договорили да разискват всеки въпрос поотделно, вместо да ги разглеждат в пакет. Очаква се, че това ще ускори процеса. 
						"Ще продължим сами да се опитваме и да решаваме всички други нерешени въпроси," каза Янса. "Смятаме, че би трябвало да имаме някои резултати до края на тази година."

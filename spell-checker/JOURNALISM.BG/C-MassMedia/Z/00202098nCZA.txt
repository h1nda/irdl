Много ранени при операцията "Свобода на придвижване" на КФОР
					29/11/2011
					КФОР премахна пътна барикада край Зубин Поток, но разгневи местните сърби, които оформиха "живи щитове" за предотвратяване на по-нататъшното напредване на КФОР.
					От Линда Карадаку и Ивана Йованович за Southeast European Times от Прищина и Белград -- 29/11/11
 
					 
						
Военнослужещи на КФОР от Германия и Австрия влязоха в сблъсъци с косовските сърби в село Ягненица. [Ройтерс]
						В понеделник (28 ноември) КФОР предприе операция "Свобода на придвижване", като премахна сръбската пътна барикада в село Ягненица по пътя Митровица-Зубин Поток. При последвалите сблъсъци бяха ранени 40 сърби и 25 военнослужещи от КФОР, включително командира на батальона, отговарящ за премахването на барикадата. 
						Д-р Боривое Якшич, директор на здравния център в Зубин Поток, каза за SETimes, че "преобладават раните по главата и гърдите" и че "силите на КФОР откриха огън по лекарите," ранявайки двама, които били ударени от гумени куршуми. 
						Протестиращите [сърби] изобщо не биха могли да се нарекат мирни демонстранти, а агресивни и престъпни," казаха от КФОР. 
						Сблъсъците започнали, когато силите на КФОР премахнали пътна барикада в 9 ч. сутринта, използвайки сълзотворен газ и водни оръдия, за да разпръснат тълпата от сърби, решени да я защитават. 
						"Протестиращите откриха огън с леки оръжия срещу силите на КФОР и двама военнослужещи бяха ранени. Насилието от страна на протестиращите продължава," каза говорител на КФОР. По-късно от КФОР обясниха, че са били използвани взривни средства и "коктейли Молотов". 
						Друг сблъсък е станал в 11 ч., след като от КФОР обвинили сърбите, че са ранили войник в ръката. От КФОР употребили сълзотворен газ и шокови гранати, за да разпръснат тълпата, на фона на пукот от изстрели с огнестрелни оръжия. 
						Спорадичните сблъсъци са продължили през целия ден, а от КФОР многократно използвали мегафон, призовавайки сърбите да се разпръснат. 
						Последният сблъсък станал към 17 ч., когато сърбите запалили камион, натоварен с дървени трупи, който служел за препятствие на пътя, предизвиквайки нова серия от сълзотворен газ и гумени куршуми от КФОР. 
						Оттогава ситуацията се е успокоила, но остава напрегната. 
						Вечерта голяма група сърби са се събрали около лагерен огън в Ягненица, на пътя Митровица-Зубин Поток. Всички председатели на сръбски общини от Северно Косово, както и секретарят на сръбското министерство за Косово Оливер Иванович, се присъединили към множеството край барикадите. 
						Силите на КФОР са останали по местата си, използвайки големи прожектори, за да наблюдават тълпата през нощта. 
						Общинските председатели на Митровица и Зубин Поток, Кръстимир Пантич и Славиша Ристич, заявили пред командващият офицер на КФОР, че няма да съумеят да овладеят тълпата или да носят каквато и да било отговорност при евентуални инциденти, които биха могли да настъпят, ако КФОР не се върне на изходната си позиция. 
						Ристич обяви, че жителите ще протестират мирно, докато е необходимо, и че КФОР ще определи колко дълго ще продължи това. Той окачестви операцията на КФОР като "излишна, тъй като сърбите на барикадите и така са им позволявали свободно преминаване", е казал Ристич, цитиран от белградското радио Б92. 
						Говорителят на КФОР Франк Мартин каза за SETimes, че командирът на КФОР е провел разговори с местните сръбски представители, но не можа да потвърди какъвто и да било резултат от тези разговори. "Операцията е изцяло в съответствие с рамката на мисията на КФОР, която включва употребата на всякакви налични средства в ситуации, застрашаващи живота." 
						Сръбският президент Борис Тадич призова властите незабавно да сложат край на конфликтите между КФОР и жителите на Ягненица, добавяйки, че животът на сръбските граждани и представителите на международни институции трябва да бъде запазен по всеки възможен начин. 
						Тадич подчерта, че всяко ескалиране на ситуацията поставя националните интереси на Сърбия под въпрос и забавя възможността за постигане на компромис и устойчиво решение за Косово. 
						"КФОР и ЮЛЕКС са обвързани от международни спогодби да допринасят за решаването на ситуацията със своите действия, а политическите лидери на сърбите трябва да предотвратяват застрашаването на личната безопасност на своите сънародници и на международните представители в Косово от екстремисти," каза Тадич. 
						Сръбският вицепремиер Ивица Дачич отиде още по-далеч, като каза, че не може да повярва, че "някой е отишъл да премахва барикадите със сила, след като диалогът между Белград и Прищина е бил възстановен." 
						Косовското правителство осъди въоръжените нападения срещу КФОР и заяви, че е готово да установи и поддържа върховенството на закона в цялата страна. 
						Президентът Алифете Яхяга помоли сръбските институции "да се оттеглят от намеса и подпомагане на престъпните структури в трите общини в Северно Косово". Яхяга прикани сърбите, живеещи там, да премахнат пътните барикади и да участват в институциите, "имащи широка автономия на компетенциите..., гарантирана [по] пакета на Ахтисаари". 
						Последните сблъсъци станаха ден преди насроченото от Съвета за сигурност на ООН обсъждане на ситуацията в Косово. Външният министър Енвер Ходжай ще участва в това заседание. 
						Косово и Сърбия са готови да възобновят диалога по техническите въпроси, включително интегрираното управление на границите. Ръководителят на делегацията на Косово Едита Тахири отпътува в понеделник за Брюксел, за да вземе участие в осмия кръг от преговорите. 
						Косовският политолог Белул Бечай каза за SETimes, че не вярва постигнатите по-рано споразумения между Белград и Прищина да бъдат приложени. 
						"Това ще продължи по всяка вероятност до бъдещите избори в Сърбия, когато отношенията между правителството и опозицията, но също и тяхната официална и практическа позиция по диалога, се изяснят и диалогът види своя окончателен епилог, независимо кой ще дойде на власт в Белград," прогнозира Бечай.

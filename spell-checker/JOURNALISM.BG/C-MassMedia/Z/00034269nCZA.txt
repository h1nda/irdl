Сърбия обмисля предоставянето на по-големи правомощия на регионите 
					23/04/2010
					Свръхцентрализацията препълни градовете, обезлюди отдалечените райони и доведе до огромни неравенства. Според експерти тази система трябва да се промени.
					От Игор Йованович за Southeast European Times от Белград -- 23/04/10
 
					 
						
Децентрализацията е „едно от най-големите предизвикателства пред обществото", заяви сръбският президент Борис Тадич. [Гети Имиджис]
						По времето, когато Слободан Милошевич беше държавен глава, властта в Сърбия беше съсредоточена в Белград. Покойният диктатор подкрепяше силно централизираната система на териториална организация, като изтъкваше, че това е необходимо, за да се запази целостта на страната. 
						Днешна Сърбия наследи този подход. Експертите предупреждават, че той пречи на постигането на напредък и трябва да се преразгледа, успоредно с придвижването на страната към членство в ЕС. 
						„Освен Белград, в Сърбия има само един донякъде самостоятелен и разпознаваем регион – провинция Войводина", каза за SETimes Александър Попов, ръководител на неправителствената организация Център за регионализъм. 
						„Ситуацията, при която Белград разпределя средствата към местните органи на самоуправление в Сърбия, не благоприятства регионалното развитие", посочва той. 
						Според Попов трябва да бъде избран нов модел чрез публичен дебат. „Със сигурност децентрализацията ще доведе до по-добро икономическо развитие на различните региони, тъй като те ще имат свои органи, които ще вземат решения относно спечелените от регионите средства." 
						 Неравномерното развитие доведе до прилив на хора в големите градове – Белград, Нови Сад и Ниш – а населението в отдалечените райони на страната бързо намалява. 
						 Например преди 20 години Нови Сад имаше около 200 000 жители. Оттогава градът е нараснал до 320 000 души, като инфраструктурната система далеч не е готова за това увеличение. 
						 Данните за безработицата и заплатите подчертават неравнопоставеността. Равнището на безработицата в централния район на Белград "Стари град" е около 2,5 %, докато в Лебане, община в Южна Сърбия, тя е около 60 %. 
						Средната месечна работна заплата в столичния квартал „Нов Белград" е около 520 евро, докато в южния сръбски град Владичин Хан тя е едва 140 евро. 
						Две трети от държавните средства се инвестират в Северна Сърбия, а останалата част отива на юг. 
						Сърбия е „много неефективна, централизирана и силно корумпирана държава и това е последица от времето на Милошевич", каза за SETimes Ненад Чанак, председател на сръбския Съвет за децентрализация. 
						„Поради липсата на средни нива на управление... неефективността на държавната администрация личи на всяка крачка", посочи той. „Децентрализацията е неразделна част от демократизацията на обществото." 
						Засега идеята не среща силна опозиция от страна на парламентарно представените партии и според президента Борис Тадич съществува политическа воля за предприемането на действия. 
						„Регионализацията не означава разделяне на Сърбия, а по-скоро осигуряване на по-добри условия за всички хора в нашата страна, независимо от това къде живеят", заяви Тадич при откриването на парламентарен дебат по темата в края на март. 
						Президентът определи децентрализацията като „едно от най-големите предизвикателства пред обществото", като допълни, че „всички институции трябва да вземат участие в работата, за да се избегнат грешките от миналото."

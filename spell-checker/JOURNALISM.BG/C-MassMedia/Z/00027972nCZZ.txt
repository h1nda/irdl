Наука и технологии: В Скопие се проведе конференцията “Майкрософт Вижън”
					06/10/2008
					В Скопие се проведе шестото издание на “Майкрософт Вижън”. Още от областта на науката и технологиите през седмицата: вече може да бъде направена виртуална обиколка на залата със светите мощи в двореца “Топкапъ” в Истанбул; археолози откриха древна гръцка порта.
					 
						
Конференцията събра програмисти, специалисти и мениджъри. [Томислав Георгиев]
						
						Скопие бе домакин на шестото издание на “Майкрософт Вижън”, най-голямата конференция в страната в областта на технологиите, която се проведе в сряда (1 октомври) и четвъртък. Проявата привлече специалисти в областта на информационните технологии, програмисти и мениджъри, които представиха последните разработки и дългосрочни стратегии на "Майкрософт". 
						*** 
						На www.360tr.com вече може да бъде направена виртуална обиколка на залата със светите мощи в двореца “Топкапъ” в Истанбул, бившата столица на Отоманската империя. Посетителите могат да разгледат предмети, за които се смята, че са принадлежали на пророците от монотеистичните религии. Виртуалната обиколка е създадена от мултимедийна групировка като част от проекта й за "виртуализиране" на двореца “Топкапъ”. 
						*** 
						Петата конференция по въпросите на изкуствения интелект бе открита в четвъртък (2 октомври) в културния център на Ермополис на гръцкия остров Сирос. Организатори на проявата са Гръцкото общество за изкуствен интелект и Егейският университет. Конференцията завърши в събота (4 октомври). 
						*** 
						
						Гръцката фондация “Евгенидес” откри в четвъртък (2 октомври) на церемония в Атина проекта на e-KnowNet "Изследователски лаборатории - преподаватели – научни центрове: сътрудничество чрез използването на информационни и комуникационни технологии". Проектът има за цел разработването на механизъм за бързо и ефикасно споделяне на нови научни знания между хората, базиран на новаторска информационно-комуникационна технология (ИКТ). 
						*** 
						По време на разкопки в района на Пелина в гръцката префектура Трикала археолози откриха миналата седмица голяма древногръцка порта. Пелина се споменава за първи път в творбите на гръцкия поет Пиндар. 
						*** 
						В сряда (2 октомври) в Националния военен университет “Васил Левски” във Велико Търново, България, бе открита научна конференция “Полиция и национална сигурност”. По време на проявата учени представиха повече от 40 доклада по темите на сигурността. 
						*** 
						В четвъртък (2 октомври) косовската митница получи инспекционно и детекторно оборудване -- включително два стационарни рентгенови апарата и мобилен рентген -- дарение от посолството на САЩ в Прищина. Оборудването ще помогне на службата при откриването на контрабандни стоки чрез измерване на плътността и рентгенови снимки. 
						*** 
						Мобилният телефон iPhone 3G направи своя дебют на турския пазар на 26 септември. “Водафон” и “Тюрксел” ще продават апарата в Турция. 
						
						(Различни източници – 29/09/08-06/10/08)

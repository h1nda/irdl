ЕК: Гърция може да получи следващия транш от помощта
					20/08/2010
					 
						БРЮКСЕЛ, Белгия -- Европейската комисия (ЕК) съобщи в четвъртък (19 август), че Гърция е изпълнила необходимите условия за получаване на следващия транш от 9 млрд. евро от пакета от помощи в размер на 110 млрд. евро. ЕК заяви, че очаква членовете на еврозоната да одобрят отпускането на средствата. Въпросът ще бъде обсъден от финансовите министри от еврозоната на заседанието им на 7 септември в Брюксел. Експерти на ЕС и МВФ по-рано този месец констатираха, че Гърция е постигнала значителен напредък при реализирането на крайно необходимите мерки за строги икономии. В четвъртък еврокомисарят по икономическите и валутните въпроси Оли Рен похвали напредъка на Гърция в осъществяването на реформите, но предупреди, че "все още съществуват предизвикателства и рискове". (АФП, Би Би Си, Ройтерс - 19/08/10)

ЕС: демократичните реформи са ключът към стабилността в Турция
					07/05/2008
					ЕС призовава Турция да ускори процеса на реформи и да изгради нов политически диалог, основан на компромиса. 
					От Айхан Шимшек за Southeast European Times -- 07/05/08
 
					 
						
"Всички проблеми трябва да се решават чрез вътрешни демократични процеси. Това е единственият начин Турция да върви напред", заяви еврокомисарят по разширяването Оли Рен. [Гети Имиджис]
						Кандидатурата на Турция за присъединяване зависи от вътрешната й политика и от реформите, заявиха във вторник (6 май) официални представители на ЕС на среща в Анкара. "Делото за закриване на управляващата Партия на справедливостта и развитието (ПСР) трябва да бъде решено в съответствие с принципите на демокрацията и върховенството на закона, което е важно", заяви еврокомисарят по разширяването Оли Рен. 
						Участниците включваха тройката на ЕС, която се състои от настоящия председател на Съюза Словения, следващия председател Франция и Европейската комисия, официални представители на ЕС и турски лидери. 
						Ключовата среща се състоя в решителен момент за вътрешната политика на Турция, когато управляващата ПСР с ислямистки корени, е изправена пред дело срещу нея заради подкопаване на светския ред в страната. 
						ПСР охладня към ЕС след изборната си победа през юли миналата година. Но поради делото за закариването й правителството на ПСР отново се обърна към Европа и миналия месец то внесе дългоочакваната поправка към спорния закон, определящ като престъпление "обидите към турската идентичност". Рен приветства реформата в Член 301 от наказателния кодекс както и новия зокон защитаващ имуществените права на немюсюлманските общности. Той отново обаче подчерта необходимостта от осъществяване на промени на място. 
						Една от главните теми на срещата бе употребата на безогледна сила от страна на полицията срещу митинга на Първи май в центъра на Истанбул. Полицията използва водни струи и сълзотворен газ миналата седмица и арестува повече от 500 души. След 1980 г. е забранено профсъюзните митинги да се провеждат на площада, който през 1977 г. бе сцена на кървави сблъсъци с полицията. 
						 "Ние в комисията не одобряваме безогледната употреба на сила на Първи май миналата седмица", каза Рен и добави, че ЕС очаква разследване. 
						Рен също призова Турция да продължи реформата в съдебния сектор, за да осигури неговата независимост. Той подчерта необходимостта от създаване на служба на омбудсман, което би могло да помогне за намаляване на напрежението в продължаващия дебат за секуларизма. 
						 Сегашният председател на ЕС Словения изрази готовността на Съюза за отварянето на още две глави в присъединителните преговори с Турция. Тези глави ще бъдат за Закона за интелектуална собственост и Дружественото право според турски източници. 
						Турция започна присъединителни преговори с ЕС през 2005 г., но през последните три години само шест от 35-те необходими глави бяха отворени. Кипърският въпрос, който остава нерешен от десетилетия, и възраженията от страна на френския президент Никола Саркози, доведоха до спиране на отварянето на осем основни глави. 
						Но държавният секретар на Франция по европейски въпроси Жан-Пиер Жуйе заяви във вторник, че неговата страна няма да саботира преговорите на Турция за членство, когато Франция поеме председателството на ЕС през юли. "Няма място за безпокойство. Франция няма намерение да попречи на продължаващия преговорен процес на Турция... Френското председателство ще бъде безпристрастно, честно и обективно", заяви Жуйе. 
						Той обаче добави, че Турция трябва да продължи с реформите по-скоро в свой собствен интерес, отколкото заради членството в ЕС. 
						Турският външен министър Али Бабаджан заяви, че "поддържането на перспективата на Турция за пълноправно членство в ЕС е sine qua non", и че неговото правителство е решено да осъществи необходимите реформи.

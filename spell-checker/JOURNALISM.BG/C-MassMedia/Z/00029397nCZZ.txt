Наука и технологии: 86 % от хората в БиХ имат мобилни телефони
					23/02/2009
					Разпространението на мобилните телефони в Босна и Херцеговина достигна 86 %. Още новини от областта на науката: софийска болница започна да използва първата SPECT/CT система в България; турски учени откриха възможна причина за появата на шизофрения.
					 
						
Повече от 85 % от босненците са абонати на мобилни оператори. [Гети Имиджис]
						Притежателите на мобилни телефони в Босна и Херцеговина (БиХ) са достигнали 86 % по данни на местния регулаторен орган в областта на телекомуникациите, РАК. “БХ Телеком” е отчел 1,4 млн. мобилни абонати, мобилният оператор на РС “Мтел” е имал 1,11 млн. клиенти, а “Еронет” на “ХТ Мостар” е имал 660 000 клиенти. 
						*** 
						В Централната лаборатория по нуклеарна медицина в „Александровска болница” в София заработи нова комбинирана апаратура за диагностика, която за първи път ще даде възможност на българските лекари и пациенти да се възползват от най-новите изследователски методи за диагностика на сърдечни, неврологични и онкологични заболявания. Апаратурата съкращава наполовина времето, необходимо за диагностициране на даден проблем, и е първата в България хибридна SPECT/CT система, която съчетава гама-камера с два детектора и мултисрезов компютърен томограф. 
						*** 
						Строителният факултет на Университета в Скопие бе домакин на представянето на втора поредица от учебници – общо 14 на брой – които са преведени на македонски език като част от проект на правителството за превеждането на 500 специализирани книги, използвани в най-добрите европейски и американски университети. Първите 13 книги, които бяха преведени по проекта, съдържаха текстове в областта на политическите науки. Те бяха представени от властите миналия месец. Очаква се проектът за преводите да приключи през 2010 г. 
						*** 
						Университетът “Онсекиз Март” в Чанаккале ще инсталира най-големия телескоп в страната в своята обсерватория в Чанаккале, Турция, съобщи в петък (20 февруари) директорът на обсерваторията Осман Демирджан. Университетът е поръчал телескоп с радиус 122 см на стойност 458 000 евро от германски производител. Демирджан заяви, че новото оборудване ще подобри значително изследванията в областта на астрофизиката в страната. 
						*** 
						Екип от турски учени под ръководството на професор Тайфун Узбай от Военномедицинската академия в Гюлхане е направил ново медицинско откритие, съобщи миналата седмица всекидневникът “Джумхуриет”. Изследователите открили, че прекомерната секреция на агматин, ендогенен невромодулатор в главния и в гръбначния мозък, може да предизвика шизофрения. Според учените откритието ще даде възможност диагностиката и лечението на психичните заболявания да се развие в нова посока. 
						*** 
						
						Румънският телекомуникационен оператор “РомТелеком” ще започне да доставя телевизия посредством интернет протокол (IPTV), след като избере доставчик на оборудването за проекта, съобщи компанията. IPTV предлага широк диапазон от телевизионни канали, които се предлагат по кабел или чрез сателит, както и образ и звук от най-високо качество. Засега единственият румънски оператор, който предлага IPTV, е “иНЕС Груп”, който пусна услугата през 2006 г. 
						*** 
						Европейската комисия заяви, че Кипър ще премине към цифрова телевизия до 2010 г. Пълното преминаване от аналогова към цифрова телевизия в световен мащаб ще се осъществи до 2012 г. Цифровите наземни телевизионни предавания вече дебютираха в 21 страни, членки на ЕС. 
						
						(Различни източници -- 16/02/09-23/02/09)

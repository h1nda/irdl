Наука и технологии: Република Сръбска скоро ще има електронна борсова търговия
					05/03/2007
					Брокерски агенции в Република Сръбска ще започнат да предлагат услугата електронна търговия, която ще позволи на инвеститорите да правят онлайн поръчки на фондовата борса в Баня Лука. Още в новините от областта на науката и технологиите от тази седмица: България започна първия си проект за въвеждане на електронни технологии в сектора на здравеопазването. 
					
 
					 
						
Търговия онлайн ще бъде на разположение на брокерите на фондовия пазар в Баня Лука. [Архив]
						Брокерски агенции в Република Сръбска (РС) през юни трябва да започнат да предлагат услугата електронна търговия, която ще позволи на инвеститорите да правят онлайн поръчки на фондовата борса в Баня Лука, се казва в решение на комисията за ценните книжа на РС от миналата седмица. Председателят на комисията Миодраг Яндрич каза, че пазарът в РС първи в региона ще направи услугата електронна търговия задължителна за брокерите. 
						*** 
						Асоциацията за информационни технологии на Босна и Херцеговина (БиХ) поиска на 27 февруари властите да създадат държавна агенция за информация, която да координира прилагането в страната на стратегии в тази област. Според председателя на асоциацията Брано Вуичич сегашната законодателна рамка е неефективна и трябва да се актуализира, за да се насърчи развитието на информационните технологии в БиХ. 
						*** 
						Гръцката компания "Байт Компютър" съобщи на 28 февруари, че е разширила сутрудничеството си с Google. Компанията, която миналата година подписа споразумение за разпространяване на някои от продуктите на Google в Гърция, сега ще започне да доставя Google Apps Premier. 
						*** 
						Дискусия на тема "Засилване на проникването на широколентовия интернет в Maкедония" се проведе в Македонската търговска камара в Скопие на 27 февруари. Порявата бе организирана съвместно от Министерството на транспорта и съобщенията, Мисията на ОССЕ и местни неправителствени организации и привлече представители на телекомуникационни оператори, доставчици на интернетуслуги, бизнесмени и потребители на интернет, които обсъдиха наличието и усъвършенстването на широколентовите технологии и услуги. 
						*** 
						Сръбският доставчик на интернет "Еунет" съобщи на 28 февруари, че ще предостави безплатни ADSL услуги за бърз интернетдостъп на всички асоциации на хора с увреждания в Сърбия, както и 20 % намаление за ADSL услуги и интернет по телефонна линия на всички членове на тези асоциации. Компанията предоставя и безплатни интернетуслуги на сдружения на студенти инвалиди. 
						*** 
						Организираната от Ай Ди Си пътуваща изложба на решения в областта на информационната сигурност под мотото "Сигурност за вашия бизнес: технологията се среща с хората" се проведе в Загреб на 1 март. На събитието присъстваха над 300 местни и чуждестранни експерти в областта на информационните технологии, включително представители на Cisco Systems, APC, CS Computer Systems, Elatec/Gemalto, IBM, Internet Security Systems, Oracle и RECRO net. 
						*** 
						
Румънският телекомуникационен оператор "RCS &amp; RDS" избра "Нокия" за партньор за доставката на оборудване за основна и радиомрежа от 3-о поколение (3G) и свързани с това услуги за своята мобилна 3G мрежа, която ще работи под марката "DigiTel". Доставките включват базовата станция на "Нокия" Flexi WCDMA, софтуер за мобилен програмен комутатор и услуги, като планиране и поддръжка на мрежата. 
						*** 
						
България започна първия си проект за въвеждане на електронни технологии в сектора на здравеопазването, съобщи миналата седмица министърът на здравеопзването Радослав Гайдарски. В рамките на проекта ще се издават електронни здравни книжки, ще се предоставят здравни услуги онлайн и ще се създаде мрежа за здравна информация. 
						
(Различни източници – 26/02/07-05/03/07)

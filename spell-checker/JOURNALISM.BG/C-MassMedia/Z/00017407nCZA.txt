Доклад: "България изостава в изпълнението на изискванията на ЕС"
					30/01/2006
					България все още има шанс да изпълни изискванията за присъединяване към ЕС през 2007 г., но трябва бързо да се справи с изоставането в изпълнението на задълженията си в секторите земеделие и правосъдие и вътрешни работи, предупреди в неделя Институт "Отворено общество".
					(Агенция София нюз, Медиапул, Дневник, Всеки ден - 29/01/06)
 
					 
						
Докладът на Институт "Отворено общество" бе връчен на министъра по европейските въпроси Меглена Кунева (вдясно) в неделя (29 януари). [СНА] 
						България много бавно напредва в изпълнението на критериите за членство в ЕС в такива важни области, като селското стопанство и правосъдието и вътрешните работи, предупреди Институт "Отворено общество" (ИОО) в София в междинен доклад, представен в неделя (29 януари). 
						Докладът, чийто окончателен вариант ще е готов в края на март, разглежда пет области, за които Европейската комисия (ЕК) посочва, че предизвикват "сериозна тревога". Закъсненията в изпълнението на задълженията в областта на фирменото право, услугите, регионалната политика, селското стопанство и правосъдието и вътрешните работи изискват "незабавни и решителни действия," посочи ЕК в последния си доклад за България, публикуван през октомври. 
						Нов доклад на ЕК за подготовката на България за членство в ЕС се очаква през май, когато изпълнителният орган на блока ще препоръча дали страната да се присъедини към съюза на 1 януари 2007 г., както е по план, или приемането й да бъде отложено с една година. 
						Оценката на ИОО за напредъка, постигнат от България при реализиране на необходимите мерки, се основава на четиристепенна скала -- "изпълнени", "по-скоро изпълнени", "по-скоро неизпълнени" и "неизпълнени". 
						Общото заключение на експертите е, че към 16 януари 34 % от всички задължения в петте основни области са изпълнени навреме. Други 38 % от необходимите мерки са "по-скоро изпълнени", което означава, че е постигнат напредък по изпълнение на задължението, но крайният срок не е спазен. 
						Двадесет и шест процента от изискванията в петте области попадат в категорията "по-скоро неизпълнени", което означава, че са предприети някакви действия, но са налице сериозни закъснения. Няма нито една мярка, по която България да не е предприела действия, посочва докладът. 
						В двете основни области обаче -- земеделие и правосъдие и вътрешни работи -- 41 % от поетите от България задължения са по-скоро неизпълнени, посочва ИОО. 
						Основната пречка в областта на правосъдието и вътрешните работи е липсата на координация между 13-те агенции, които действат в тази сфера, се казва в доклада. Друг съществен проблем е приемането на необходимото законодателство, което се гласува бързо и в предвидените срокове, но е с лошо качество. 
						"Повечето законодателни актове се приемат навреме, но с ясното съзнание, че ще трябва да се изменят," каза анализаторът на ИОО Мартин Граматиков. 
						България все още има шанс да изпълни задълженията си до определената дата за присъединяване към ЕС, но са необходими сериозни усилия, каза изпълнителният директор на ИОО Георги Стойчев. 
						В областта на селското стопанство 59 % от необходимите мерки са оценени като "изпълнени" или "по-скоро изпълнени". Макар и 41 % да остават "по-скоро неизпълнени", експертите от ИОО са оптимисти по отношение на възможностите за изпълнение на задълженията в тази област. 
						България е постигнала най-голям напредък в изпълнение на мерките, свързани със защитата на правата на интелектуална и индустриална собственост -- т. е. в областта на фирменото право, където 66 % от необходимите мерки са оценени като "изпълнени", а 34 % са "по-скоро изпълнени". В областта на регионалната политика 93 % от мерките са "изпълнени" или "по-скоро изпълнени".

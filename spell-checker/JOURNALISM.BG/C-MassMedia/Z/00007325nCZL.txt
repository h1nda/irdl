ЕС приветства реформите в Македония
17/06/2003
 
СКОПИЕ, Македония -- По време на срещата на министрите на външните работи на държавите от ЕС в Люксембург в понеделник (16 юни) ЕС приветства напредъка на Македония по посока на стабилизацията и прилагането на Охридското мирно споразумение. Съюзът призова Македония да продължи усилията в борбата срещу организираната престъпност и корупцията, както и усилията за защита на човешките права. Министрите също така призоваха Скопие да ускори реформите в сферите на икономиката, социалното дело и сигурността. Представителите на ЕС подчертаха, че държавите от Западните Балкани - Македония, Албания, Босна и Херцеговина, Сърбия-Черна Гора и Хърватия - представляват неразделна част от обединена Европа и заслужават подкрепа в процеса на присъединяване към ЕС.
Също в понеделник македонското правителство одобри План за действие за прилагане на препоръките от Доклад - 2003 за изпълнение на Споразумението за стабилизация и асоцииране, подготвен от Европейската комисия.
Във вторник хърватска военна делегация завърши двудневната си визита в Македония. Официални представители на двете държави обмениха опит, свързан с подготовката за членство в НАТО и се споразумяха да засилят сътрудничеството в областта на обучението и подготовката на армейски персонал, по-конкретно на пилоти. (МИА, А1 ТВ - 16/06/03)

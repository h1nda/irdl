Разпоредена е медицинска експертиза за хърватския генерал Бобетко, правят се опити делото на Милошевич да бъде отложено
20/11/2002
 
ЗАГРЕБ, Хърватска -- Медицинският факултет в Загреб избра във вторник (19 ноември) група от седем лекари, които да прегледат обвинения генерал Янко Бобетко, по искане на Загребския общински съд. Местният съд започна разследване, след като трибуналът на ООН за военни престъпления в Хага обвини пенсионирания началник на Генералния щаб на Армията във военни престъпления, извършени по време на Сръбско-Хърватската война през периода 1991 - 1995 г. Прегледът ще определи дали нестабилното здраве на Бобетко ще издържи пътуване до Хага. В противен случай той може да бъда разпитван в Загреб.
В други новини, според съобщение на датския всекидневник Dagen от сряда, двама специалисти по международно право в Хага поискаха бившият президент на Югославия Слободан Милошевич да бъде освободен за една година. Във вестника се казва, че адвокатите Стивън Кей от Великобритания и Бранислав Тапускович от Сърбия препоръчват в поверителен документ, представен на съдиите от трибунала, Милошевич да бъде освободен за една година, за да възстанови здравето си и да подготви защитата си. Милошевич, който страда от високо кръвно налягане и изтощение, отказа да приеме служебен защитник. (Ройтерс - 20/11/02; ХИНА, ХРТ - 19/11/02)

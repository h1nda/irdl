Македония с амбициозен план за реформи в очакване на срещата на върха на НАТО
05/02/2004
 
СКОПИЕ, Македония -- Министърът на отбраната Владо Бучковски заяви в сряда (4 февруари), че страната е готова да осъществи реформите и преструктурирането, необходими за членство в НАТО, преди срещата на върха на алианса през юни в Истанбул. Парламентът трябва да приеме три ключови документа: преразглеждане на концепцията за стратегическа отбрана, закон за класифицираната информация и законопроект за управлението на кризи. Армията на свой ред трябва да прехвърли отговорността за контрола на сигурността по границата с Гърция на полицията, да унищожи десетки остарели танкове T-55 и да разшири участието си в международната мироопазваща мисия в Афганистан.
Също в сряда бригаден генерал Георги Бояджиев бе назначен на поста началник на ГЩ на македонската армия на мястото на оттеглилия се от активна служба генерал Методи Стамболиски. (Утрински весник - 05/02/04; MИA, A1 ТВ - 04/02/04)

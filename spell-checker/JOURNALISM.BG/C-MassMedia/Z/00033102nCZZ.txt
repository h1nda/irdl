Дипломатически дневник: Председателят на ЕС е на посещение в Букурещ
					19/01/2010
					Председателят на ЕС Херман ван Ромпой се срещна с румънските лидери в понеделник. Още: министър-председателят на Черна гора Мило Джуканович е в Съединените щати.
					 
						
Председателят на ЕС Херман ван Ромпой обсъди редица въпроси с румънския президент Траян Бъсеску. [Гети Имиджис]
						Председателят на ЕС Херман ван Ромпой пристигна в понеделник (18 януари) в Букурещ на първото си посещение в Румъния. Ван Ромпой се срещна с президента Траян Бъсеску, за да обсъди икономическата ситуация, предстоящата среща на лидерите на ЕС в Букурещ идния месец и пролетната сесия на Европейския съвет. Ван Ромпой се срещна и с премиера Емил Бок. 
						*** 
						Словенският премиер Борут Пахор изрази подкрепата на страната си за интеграцията на Македония в ЕС и НАТО, заявявайки, че тя би била в интерес на двете организации и на региона. След разговорите с македонския си колега Никола Груевски в неделя (17 януари) в Скопие Пахор изрази готовността на Любляна да помогне за решаването на дългогодишния спор за името на Македония с Гърция. 
						*** 
						
						Черногорският премиер Мило Джуканович отпътува в четвъртък (19 януари) на тридневно посещение в Съединените щати. Придружават го външният министър Милан Рочен и вицепремиерът и финансов министър Игор Лукшич. Очаква се Джуканович да проведе разговори с държавния секретар Хилари Клинтън и с вицепрезидента Джо Байдън. 
						*** 
						
						Българският премиер Бойко Борисов и гръцкият му колега Георгиос Папандреу откриха в петък (15 януари) нов граничен контролно-пропускателен пункт между двете страни. Папандреу каза, че отварянето на ГКПП "Златоград-Ксанти" - четвъртият между двете съседки - "ще свърже българския ски-курорт Пампорово с гръцките плажове", за да придаде "нов аспект на двустранното сътрудничество в търговията и туризма". Той добави, че новият ГКПП ще улесни също и пътуванията на българите, работещи в Гърция през летния почивен сезон. 
						*** 
						Бившият български президент Желю Желев получи в петък (15 януари) най-високия македонски държавен орден, "8-и септември". Желев, държавен глава на България по времето, когато Македония обяви независимостта си, бе отличен за работата си в привличането на международно признание за бившата югославска република. Македония вече отпразнува своята 18-а годишнина като независима държава. 
						*** 
						Словения и Хърватия са на път да уредят нерешените си въпроси, стоящи на пътя на пълното помиряване, каза в четвъртък (14 януари) словенският президент Данило Тюрк след разговори с гостуващия му хърватски колега Стипе Месич. Тюрк каза, че Словения подкрепя присъединяването на Хърватия към ЕС и че двете страни имат добро сътрудничество в рамките на НАТО. Месич каза, че арбитражното споразумение относно граничния спор между Загреб и Любляна и политическата воля за решаване на всички открити въпроси са облекчили напрежението и са довели до период, в който двустранното сътрудничество може да бъде засилено. 
						(Различни източници -- 12/01/10-19/01/10)

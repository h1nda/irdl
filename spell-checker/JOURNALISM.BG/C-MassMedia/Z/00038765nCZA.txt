Сърбия регламентира финансирането на предизборните кампании
					15/06/2011
					Сръбският парламент прие закон за финансирането на политическите партии. Това е едно от условията страната да получи статут на кандидатка за членство в ЕС.
					От Игор Йованович за Southeast European Times от Белград – 15/06/11
 
					 
						
Политическите партии вече трябва да разкриват своите спонсори. [Ройтерс]
						Воден от преценката на сърбите, че политическите партии са един от най-големите източници на корупция в страната, ЕС поиска Сърбия да установи начините за финансиране на политическата дейност. 
						Вследствие на това във вторник (14 юни) сръбският парламент прие закон за финансирането на политическите партии, който ще повиши прозрачността на тяхната дейност и финансиране и ще позволи на обществеността да види източниците на техните финанси. 
						„Законът също така предвижда ясни санкции за онези, които не спазват правилата”, заяви министърът на държавната администрация Милан Маркович, като добави, че всички финансови дарения към партии вече ще се оповестяват и ще се извършват изключително по банков път. 
						Обществеността ще може да види кой, освен държавата, финансира партиите и колко средства получават те от частни източници. Това означава, че за първи път партиите в Сърбия ще бъдат санкционирани за пропуски във финансовите операции. 
						Според председателя на Агенцията за борба с корупцията Зорана Маркович новите правила за финансирането на политическата дейност са били необходими, защото обществеността смята, че корупцията в тази област е много голяма. 
						„Мисля, че можем да бъдем доволни, защото в момента имаме добра правна основа за по-прозрачни действия в тази област. Надявам се, че скоро ще изясним въпроса за финансирането на политическите партии и ще го превърнем в реалистичен измерител”, каза Маркович. 
						Според новия закон наказанието за незаконно придобиване на финансиране може да бъде от три месеца до три години лишаване от свобода. Същата е присъдата и за лица, които застрашават по някакъв начин спонсорите на политически партии. 
						Злата Джорджевич, член на комитета на Агенцията за борба с корупцията, каза за SETimes, че е важно новият закон да позволи на агенцията да контролира финансовите отчети на партиите, както и да наема одитори, ако има съмнения в законността на партийните документи. 
						„Контролът върху дейността на партиите може да се окаже от решаващо значение за намаляване на корупцията на политическата сцена”, заяви тя. 
						Законът също така ще предотврати появата на партии фантоми преди избори, т.е. такива, които съществуват само за да получат средства от бюджета за своите предизборни кампании, каза Джорджевич. 
						„Всички партии, които имат намерение да участват в избори, трябва да платят определена гаранция, която се връща в държавния бюджет, ако партията не спечели един процент от действителните гласове на изборите”, заяви тя. 
						Неманя Ненадич, представител на „Трансперънси” за Сърбия, каза за SETimes, че законът не е „вълшебна пръчица, с която може веднага да се реши всичко”. 
						„Всичко зависи от независимите държавни органи и упражнявания от тях контрол. Факт е обаче, че сега те разполагат с повече инструменти за контрол. До този момент нямаше проверени данни за това кой финансира определена партия”, заяви той. 
						Не всички участници в политическия живот на Сърбия са доволни от новия закон, въпреки че всички депутати заявиха, че финансирането на партиите трябва да се контролира. 
						Мирослав Петкович, заместник-председател на опозиционната Демократическа партия на Сърбия, каза за SETimes, че в новия закон се предвижда на партиите да се отпускат повече средства от бюджета, а това е неприемливо заради икономическата криза. 
						„Законът не е добър, защото не санкционира възможните злоупотреби с държавни средства при финансирането на партиите – няма контрол върху евентуалното скрито изтегляне на фондове от държавни дружества в полза на някои партии”, заяви той.

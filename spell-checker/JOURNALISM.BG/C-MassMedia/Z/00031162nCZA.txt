Черна гора изобилства от фестивали
					05/08/2009
					Театралният градски фестивал, Карнавалът в Котор и Джазфестивалът в Петровац нагорещиха улиците на Черна гора в късното лято.
					От Марина Роганович за Southeast European Times от Подгорица --05/08/09
 
					 
						
Участници, пременени в пищни костюми, честват ежегодния Карнавал в Котор. [Гети Имиджис]
						
						Театралният градски фестивал, Будва, до 20 авгус
						т
						 
					
						 "Всичко мога да повярвам, стига да е невероятно" е не само цитат от Оскар Уайлд -- това е мотото и на тазгодишния Театрален градски фестивал в Будва. Въпреки продължаващата финансова криза, Будва щедро спонсорира един от най-големите художествени и театрални фестивали в региона. 
						Театралният градски фестивал бе открит на 10 юли и ще продължи до 20 август. Ежегодният фестивал, който се провежда от почти четвърт век, продължава да удивлява посетителите от цяла Европа. В Театралния град могат да се видят много неща: пиеси, концерти, художествени изложби, видеопрожекции и литературни четения. 
						 Сцените са разположени във и около църкви, на Площада на поета, площада пред Стария град и по местните плажове. 
						
						Карнавалът в Котор, Котор, 6-8 август
					
						Всяка година Котор се опитва да върне към живота културното движение от Възраждането по време на ежегодния Карнавал в Котор. 
						Тазгодишната тридневна проява се открива в четвъртък (6 август) с т.нар. "Абрум". "Абрум е призив към всички онези, които още не са решили дали да участват, а също така е най-важното нещо, което трябва да се направи, преди да започне карнавалът," каза Василие Байрович, един от организаторите. 
						На Абрум мажоретки, маршируващи оркестри и участници във фестивала, пременени в костюми, шестват из Стария град. Когато слънцето залезе, любителите на морска храна се наслаждават на местна риба по време на празненството, наречено "Фестивал на рибарите". 
						Втората вечер е е озаглавена "Градът на безбройните маски", където групи изпълнители от Италия, Сърбия, Хърватия, Македония, Черна гора и други страни показват костюмите си на градския площад, преди да започне концертът на рокгрупата "Амадеус", която ще пропътува два часа от Дубровник, и на местните фаворити "Три кварта". 
						Карнавалът се закрива със зрелищен парад на костюми до брега и обратно до Стария град за веселие, което продължава до зори. 
						
						Джазфестивалът в Петровац, 31 август - 3 септември 
					
						В началото на септември в Петровац е все още топло, но бризът от Адриатика и приятните звуци на джаза ще разхладят насъбралата се в градския амфитеатър публика. 
						Третият ежегоден Джазфестивал в Петровац ще започне в 19 ч. на 31 август. 
						 "Ние разполагаме сцените си в естествена среда," каза директорът на фестивала Винко Михайлович. Сцена ще бъде поставена и на терасата на "Кастело", стария замък, превърнат в нощен клуб. 
						Дванадесет международни джазгрупи ще свирят в четиридневната проява, която ще бъде закрита от Белградския диксиленд на 3 септември. 
						"Фестивалът със сигурност ще отекне в цяла Черна гора; някои от изпълнителите ще гостуват в Подгорица два дни след закриването му," каза Михайлович. 
						За първи път тазгодишният фестивал включва прожекции на филми.

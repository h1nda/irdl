Албанската опозиция ще възобнови протестите
					07/06/2010
					 
						ТИРАНА, Албания -- Еди Рама, лидер на опозиционната Социалистическа партия (СП), предупреди, че членовете и симпатизантите на партията ще възобновят протестите си с искания за прозрачност във връзка с общите избори през юни 2009 г. По време на събрание на партията в Корча в неделя (6 юни) Рама запозна членовете с политическите събития и настоя, че СП е решена да преследва каузата. Той смята, че правителството съсипва икономиката и че икономическата криза произтича от липсата на прозрачност в правителството. 
						Премиерът Сали Бериша отхвърли твърденията и заяви, че неговият кабинет работи, за да увери СП, че е решен да намери изход от продължаващата вече десет месеца политическа криза. (Би Би Си, Шекули, Ора Нюз, Топ Чанъл - 06/06/10)

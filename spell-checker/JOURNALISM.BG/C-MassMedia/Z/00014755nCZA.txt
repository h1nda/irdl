Правителството на Република Сръбска бе обвинено, че спъва напредъка на БиХ по пътя към ЕС
					01/06/2005
					Като отхвърлиха подкрепяната от ЕС реформа на полицията, законодателите в Република Сръбска застрашиха европейското бъдеще на Босна и Херцеговина, каза във вторник върховният представител Пади Ашдаун. Той добави, че обикновените граждани са тези, които ще понесат последствията от това решение.
					(AФП, АП, Ройтерс, РСЕ/РС, Фена, SEE Security Monitor, Служба на върховния представител - 31/05/05; EUPM - 30/05/05)
 
					 
						
"Партията, основана от Радован Караджич, се оказа неспособна да гледа напред към бъдещето и отново хвърли сянка върху бъдещето на цялата страна," каза върховният представител Пади Ашдаун. [Архив]
						Решението на Народното събрание на Република Сръбска (НСРС) да отхвърли подкрепяното от ЕС предложение за обединение в единна структура на полицията на Босна и Херцеговина (БиХ) застрашава бъдещето на страната, каза във вторник (31 май) върховният международнен представител Пади Ашдаун. 
						След 12-часови дебати 62-ма законодатели от 83-местното НСРС гласуваха срещу плана за преструктуриране на полицията. Едва 14 депутати го подкрепиха. Приетото решение определи като "неприемлива" изискваната от ЕС клауза, позволяваща местните полицейски райони да пресичат границите на автономните области с цел да се подобри ефикасността на полицията в борбата й срещу организираната престъпност и да се намали политическата намеса в работата й. 
						Брюксел определи реформата на полицията като основно условие за започване на преговори с БиХ по Споразумение за стабилизация и асоцииране - първа стъпка към евентуално членство. Отхвърлянето на тази реформа от страна на законодателите в РС означава, че БиХ ще остане единствената страна в региона, която нито има договорни отношения с ЕС, нито преговаря за такива, каза Ашдаун. 
						"Главната отговорност за тази нелепо пропусната възможност определено и категорично носи правителството на РС -- и най-вече управляващата партия на мнозинството, СДП," каза той, като добави, че в крайна сметка гражданите на БиХ -- и най-вече на РС -- са тези, които ще понесат последствията. След като бе забавен напредъкът й към интеграция в ЕС, страната едва ли ще получи така необходимите й международни инвестиции, нови работни места или възможност за безвизови пътувания в страните членки на ЕС. 
						"Пътят към Европа ще остане затворен за страната, докато правителството на РС не бъде готово да се придържа към европейските стандарти -- както в края на краищата трябва и да стане," каза Ашдаун. "Може би това не е от голямо значение за лидерите на РС -- те си имат работа и официални паспорти. Те са късметлии. Те могат свободно да пътуват из Европа за разлика от гласоподавателите, които трябва в продължение на часове да се редят на опашки за визи. Те редовно получават заплатите си. За разлика от гласоподавателите, твърде много от които нямат работа." 
						Отново, каза той, "партията, основана от Радован Караджич, се оказа неспособна да гледа напред към бъдещето и отново тя хвърли сянка върху бъдещето на цялата страна." Като спомена и отхвърлянето на конституцията на ЕС от френските гласоподаватели, той каза, че политиците от РС не биха могли да изберят по-лош момент да поставят БиХ в края на опашката за ЕС. 
						Полицейската мисия на ЕС (ПМЕС) определи като "трагедия" за БиХ факта, че НСРС отхвърли предложената реформа на полицията. "Последствията … сериозно ще засегнат не само полицейската дейност, но и бъдещето на БиХ и нейните стремежи за напредък по пътя към ЕС," се казва в изявление на ПМЕС. 
						След гласуването в понеделник НСРС упълномощи делегация от представители на автономната област да започне отново преговори и да търси компромис. 
						Но ръководителят на делегацията на Европейската комисия в БиХ ясно посочи, че ЕС няма да се откаже. "Позицията на ЕС е ясна и недвусмислена," цитира "Ройтерс" думите на ръководителя на делегацията на Европейската комисия в БиХ Майкъл Хъмфрис пред законодателите. "Това са принципи и те не подлежат на договаряне."

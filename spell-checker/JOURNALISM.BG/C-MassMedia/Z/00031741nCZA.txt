Интервю с македонския професор Борче Давитковски
					24/09/2009
					В ексклузивно интервю за SETimes Борче Давитковски разглежда последиците от реформите за неговия юридически факултет и в Македония при Болонската система.
					От Марина Стояновска за Southeast European Times от Скопие -- 24/09/09
 
					 
						
Декан Борче Давитковски. [Томислав Георгиев/SETimes]
						Професор Борче Давитковски е един от водещите правни експерти в Македония и декан на юридическия факултет в най-голямата и най-стара академична институция в страната - Университета "Св. Кирил и Методий". Той е автор на няколко учебника по право и над 70 професионални доклада. 
						В ексклузивно интервю за SETimes Давитковски обсъжда последиците от реформите за неговия юридически факултет и в Македония при Болонската система, която се стреми да направи стандартите за научни степени и за качество на образованието по-сравними и съвместими в цяла Европа. 
						
						SETimes: Как повлия въвеждането на системата за прехвърляне на кредити във вашия факултет на качеството на обучение? 
						
						Декан Борче Давитковски: Промяната оказа положително въздействие върху начина на учене на студентите. Казано по-просто, аудиториите и залите отново се напълниха. Студентите учат постоянно през цялата академична година и участват в обучението. Предишното кампанийно учене и зубренето за изпити са вече минало. 
						Преди въвеждането на кредитните трансфери завършването на курсовете на обучение в правния факултет траеше дълго време, може би средно седем години и половина. Сега над 70 % от студентите преминават в следващата учебна година и периодът, водещ до дипломиране, се намали. 
						Един негативен аспект на тази система обаче е, че не се провеждат класическите устни изпити; студентите могат да завършат тригодишния курс на обучение, без да продумат нито дума, и да получат минималната оценка за издържали изпитите само въз основа на писмени тестове, есета и проекти. Това е недостатъчен начин за изразяване на знанията за един бъдещ адвокат. Всички наши усилия са насочени към преодоляването на този проблем на ниво магистърска степен и ще продължим да наблягаме на практическите познания на студентите и устното общуване. 
						
						SETimes: Приближава ли повече новата система македонските студенти до техните европейски колеги? 
						
						Давитковски: Да, сега те могат да се записват и продължават обучението си във всеки европейски или американски университет. Тъй като установената система за оценка на обучението чрез кредити вече е налице, признаването на дипломите сега става много по-бързо. 
						
						SETimes: Към кои аспекти на правото проявяват най-голям интерес македонските студенти? 
						
						Давитковски
						: По правило те се интересуват от курсовете, обхващащи съдопроизводството и класическите правни предмети, но напоследък правото на европейските държави - финансово право, административно право, публична администрация и търговско право, международно право - доби популярност. 
						
						SETimes: Има ли правният факултет сведения за това колко от дипломиралите се работят като адвокати? 
						
						Давитковски
						: Досега нямахме законово задължение да събираме подобна информация и не разполагаме със статистика. Ето защо в новите документи, приети в правния факултет в началото на учебната година, се предвижда сформирането на адвокатска асоциация на бившите студенти от нашия факултет, чрез която ще можем да научаваме къде са постъпили те на работа. Освен това целта ни е да ги ангажираме в подобряването на съществуващите и създаването на нови учебни планове и програми, сродни на тези в САЩ. 
						
						SETimes: Имате ли програми за обмен за студенти и преподаватели с някои от по-известните правни факултети в чужбина? 
						
						Давитковски
						: От над 15 години имаме установена програма за обмен за преподаватели и студенти с Московския държавен университет "Ломоносов", който е сред петте водещи европейски университета. Създали сме и програма за обмен най-вече на преподаватели с правните факултети на държавните университети в Загреб, Любляна, Марибор, Белград, Ниш, София, както и във Франция и САЩ. 
						
						SETimes: Може ли да се каже, че най-добрият начин за подобряване на качеството на висшето образование е чрез увеличаване на броя на университетите, което създава конкуренция? 
						
						Давитковски
						: Ние не се страхуваме от конкуренция, но нечестната конкуренция от държавните университети ни тревожи. Макар че има 12-13 държавни и няколко частни правни факултета, интересът към кандидатстване в нашия факултет е такъв, че за всяко свободно място се борят трима души. Ще продължим да инвестираме в качеството на преподаване, особено в професионализма и компетентността на преподавателите, което ни отличава от други, които не разполагат с преподаватели, доктори по право. Правителството обаче трябва сериозно да помисли кои държавни правни факултети ще подкрепя. Ние сравняваме нашия факултет със стоте най-добри юридически факултета в света и не се притесняваме от броя и качеството на конкурентните правни факултети в Македония.

Хърватия получи добри новини от Брюксел
					10/11/2008
					Докладът на ЕК за напредъка на Хърватия предоставя ясна възможност на страната-кандидатка за членство да завърши преговорите за присъедеиняване до края на 2009 г. и да се присъедини към Съюза до 2011 г.
					От Наташа Радич за Southeast European Times в Загреб -- 10/11/08
 
					 
						
"Сега сме изправени пред много предизвикателства, които трябва да решим", заяви премиерът Иво Санадер. [Гети Имиджис] 
						В доклад, публикуван миналата седмица от Европейската комисия (ЕК), Хърватия получи положителни отзиви за готовността й да се присъедини към ЕС. "Напредъкът на страните от Западните Балкани към членство в ЕС може да се ускори, при условие, че те изпълнят необходимите условия. Би било възможно да се стигне до последната фаза на присъединителните преговори с Хърватия до края на 2009 г., при условие, че Хърватия изпълни всички необходими условия", се казва в доклада от 5 ноември, представен от еврокомисаря по разширяването Оли Рен. 
						Добрата новина предизвика оптимизъм в Загреб. Хърватите се страхуваха от доклада за напредъка, който е фундаментален документ, удостоверяващ реформите и постиженията в страните-кандидатки, особено след последната серия от гангстерски убийства в страната. 
						Обнадеждени от тона на доклада, официалните представители оцениха направените заключения и отварянето на прозореца за членство за Хърватия. 
						На 5 ноември хърватският премиер Иво Санадер заяви пред репортери, че е изключително окуражително, че ЕК е определила краен срок за приключване на преговорите. 
						"По наша преценка Хърватия ще се присъедини към ЕС през 2010 или 2011 г.; т.е. преди следващите парламентарни избори в страната. Сега ние сме изправени пред многобройни предизвикателства, които трябва да решим", каза Санадер. 
						"Време е да преминем от планове към реални действия", заяви Весна Пушич, ръководител на парламентарната комисия, която следи присъединяването към ЕС. 
						"Хърватия напълно съзнава проблемите, които съществуват в прилагането на законите, но тя има политическата воля да направи всичко необходимо, за да приключи преговорите до края на следващата година", каза президентът Стипе Месич. 
						Макар че докладът е позитивен, в страната все още предстои много работа. "Успехът зависи от способността на Хърватия да изпълни условията за присъединяване към ЕС... Топката сега е твърдо в игрището на Хърватия," каза Рен. 
						Сред проблемите, отбелязани от ЕС, са лошата администрация и ширещата се корупция, както и хронично недоходоносните и субсидирани корабостроителници.

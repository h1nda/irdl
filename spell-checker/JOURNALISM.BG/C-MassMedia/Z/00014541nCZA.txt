В Гърция е сформирана нова комисия за борба с корупцията в публичния сектор 
					13/05/2005
					Нова агенция за финансови разследвания ще бъде упълномощена да разследва случаи на злоупотреби с парични средства и на корупция в държавни организации. 
					От Василис Василиу за Southeast European Times от Атина – 13/05/05
 
					 
						
Строителни бригади работят по главния олимпийски стадион в Атина през май 2004 г. Нова агенция за разследвания, създадена от гръцкото правителство, ще направи проверка на много от строителните договори за Олимпийските игри. [AФП]
						Скоро Гърция ще има Агенция за финансови разследвания (АФР) - комисия, която ще работи независимо и с пълни правомощия да разследва финансови въпроси, без да е необходимо да преминава през обичайните бюрократични канали. АФР ще е на пряко подчинение на Министерството на финансите, като прескача всички междинни служби. 
						АФР ще проверява всички обществени организации, финансирани от правителството -- включително министерства, местни неправителствени организации, компании за обществени услуги, църквата и парламента. 
						Според заместник-министъра на финансите Петрос Дукас агенцията ще може да отстранява временно от длъжност всеки, който откаже да представи документи, доказващи, че службата или организацията му се управлява по финансово прозрачен и отговорен начин. Същото се отнася и за държавните служители на всички нива, които откажат да предоставят доказателства и информация, необходими за активни разследвания. 
						АФР ще се нуждае само от косвени улики за измама, грубо нехайство, безстопанственост или недостатъчна документация за минали сделки, за да отстрани временно служител от длъжност. Ако открие основания за предявяване на обвинения в криминално деяние срещу служител, тя ще представи доказателствата на Дирекцията за борба с измамите. 
						Проверяващите ще имат власт да разследват както минали, така и текущи дейности. Една област, която определено ще бъде предмет на проверки, е Лятната олимпиада през 2004 г., особено строителните проекти, свързани с нея. Много от тях бяха завършени едва в последната минута. В тази забързана обстановка строителните предприемачи често искаха по-високо заплащане, за да завършат проектите навреме. Ако държавата не е предоставила навреме необходимите разрешителни за изпълнение на крайния срок на проекта, тези допълнителни хонорари могат да бъдат оправдани. 
						Имало е обаче случаи, когато строителните предприемачи са искали повече пари, макар че държавата е осигурила разрешителните. Случаите, в които тези разходи са били одобрени и платени, ще станат основен обект на разследване от страна на АФР -- и отговорните лица ще трябва да дадат отчет за действията си. 
						Предмет на разследване ще бъдат и случаите, в които държавни организации са забавили издаването на разрешителни или други важни решения, свързани с проекти, ръководени от тях. Тъй като строителните договори обикновено съдържат наказателна клауза за закъснения, корумпираните служители може да са имали стимул преднамерено да забавят процедурите. АФР ще провери проектите, които не са били завършени навреме и са стрували скъпо на държавата. 
						И накрая - АФР ще има правомощия да разследва организации в процедура на ликвидация, членове на управителните съвети, които може и да не са държавни служители, управлението на собственост под попечителство и компании за обществени услуги, просрочени дългове, от които държавата се е облагодетелствала, както и банкови сметки на частни лица.

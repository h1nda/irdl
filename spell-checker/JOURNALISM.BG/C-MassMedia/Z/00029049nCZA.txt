Спорът между македонското правителство и ЕВН се задълбочава
					21/01/2009
					Македонският премиер Никола Груевски изрази разочарованието си от работата на австрийската фирма, която управлява електроразпределителния монопол на страната. Възможно е регулаторните органи да отнемат лиценза й за работа.
					От Горан Трайков за Southeast European Times от Скопие – 21/01/09
 
					 
						
ЕВН управлява електроразпределителния сектор в Македония. [Томислав Георгиев]
						Различията между македонското правителство и ЕВН – основната електроразпределителна компания в Македония – се задълбочават. Премиерът Никола Груевски обвини австрийската фирма, закупила националния електроразпределителен монопол на балканската страна през 2006 г., че осигурява лошо обслужване на потребителите. 
						"ЕВН Македония" е най-проблемният чуждестранен инвеститор в страната,” каза Груевски в началото на януари. Фирмата дава „много лош пример” на останалите чуждестранни инвеститори, добави той. 
						Македонските домакинства страдат от чести спирания на тока. Услугата се влоши особено много след 1 октомври 2008 г., с все по-чести спирания, продължаващи от няколко часа до ден или два. Последната капка за много македонци бяха повсеместните спирания на тока през новогодишните празници.
						ЕВН или нарочно не предоставя услугата, или не инвестира достатъчно в електроразпределителната мрежа, каза Груевски. Той обвини монополиста и за това, че не е свързал към електрическото снабдяване спортните съоръжения – строителен приоритет за правителството.
						"Вече шест месеца не можем да открием стадионите в Бревница и Демир Хисар, защото ЕВН отказва да ги свърже. ... [Отказването на услугата за завършените стадиони] не е толкова трагично, но истинската трагедия е там, че [строителите на] много частни предприятия, фабрики и други проекти в процес на изграждане се молят месеци наред за да бъдат включени в мрежата,” каза Груевски.
						ЕВН защитава своята позиция. Председателят на македонския й управителния съвет, Георг Валднер, твърди, че компанията е добър корпоративен гражданин на Македония и една от малкото международни корпорации, имащи волята да инвестират в условията на глобална икономическа криза. В защита на своята компания той каза, че тя е похарчила 85 млн. евро за подобряване на разпределителната мрежа в страната.
						Говорителят на компанията Ленче Карпузовска обясни неотдавнашната вълна от спирания на тока с внезапното повишаване на консумацията по време на празниците. 
						Независимата регулаторна комисия заяви, че ще разследва обвиненията срещу ЕВН и ще публикува доклад. ЕВН ще трябва да обоснове всеки случай на загуба на услугата и да обясни спиранията на електрозахранването, които засегнаха изцяло някои села и квартали. Глобата за всяко „неоправдано” спиране е 5 000 евро.
						Председателят на регулаторната комисия Славе Ивановски предупреди, че ЕВН може дори да загуби лиценза си да оперира в Македония, а правителството да даде договора на друга фирма.

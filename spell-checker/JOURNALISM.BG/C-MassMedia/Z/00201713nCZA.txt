Северно Косово: не се вижда решение на проблема
					03/08/2011
					Прищина се придържа към позицията си по отношение на Северно Косово въпреки опитите на ЕС да поднови диалога.
					От Линда Карадаку и Биляна Пекушич за Southeast European Times – 03/08/11
 
					 
						
Косовски сърби са седнали на пътната барикада край село Зупче, близо до Митровица, на 28 юли. [Ройтерс]
						Посредникът на ЕС Робърт Купър се срещна с представители на властите в Белград и Прищина тази седмица в опит да се реши кризата в Северно Косово и да се поднови двустранният диалог. Досега обаче няма признаци усилията му да са донесли някакъв резултат. 
						Никакви официални изявления не бяха публикувани в пресата след двучасовите разговори между Купър и косовския премиер Хашим Тачи във вторник (2 август). Местният всекидневник "Коха Диторе" писа, че посредникът "се е провалил в опита си да убеди властите да участват в процеса, което би довело до решаване на проблема с контрола на граничните пунктове" на север. 
						Тачи отхвърли всяка възможност за връщане на ситуацията към състоянието й отпреди 25 юли, обещавайки, че "няма да има отстъпление", пише вестникът. 
						В предишни коментари за SETimes вътрешният министър Байрам Реджепи заяви, че Северно Косово е извън масата за преговори. Всичко, което Купър може да направи, е да се опита да ускори диалога между Прищина и Белград с цел да се постигне споразумение относно реципрочността на търговията в рамките на ЦЕФТА. 
						"Със сигурност няма да се обсъжда нищо друго освен това, което е предвидено в програмата на преговорите. Проблемът със Севера няма да бъде включен в преговорите; ще се обсъжда това, което е било предвидено по-рано. Всичко, което те [Купър и ЕС] могат да направят, е да ускорят процеса, за да можем да отидем по-скоро в Брюксел", заяви Реджепи. 
						Купър беше в Белград в понеделник, но съдържанието на разговорите му с властите там не бе огласено. 
						Мая Кочиянчич, говорителка на върховния комисар на ЕС по външната политика Катрин Аштън, говори пред SETimes относно посещението на европейския пратеник в региона. 
						"Продължават интензивните усилия да се намери начин за излизане от безизходицата. Изключително важно е да се върнем към диалога и да решим незабавно основните проблеми", заяви тя. Тя подчерта обаче, че Купър е посредник, а не преговарящ. 
						Междувременно сръбските представители, които пристигнаха в граничната зона по-рано тази седмица, са провели неофициални разговори с КФОР, които обаче не са довели до конкретен резултат. Ръководителят на сръбската делегация Борко Стефанович заяви за SETimes, че е имало "градивна обмяна на информация". 
						"Можем да намерим решение, което ще защитава интересите на хората, живеещи в Северно Косово и Метохия, като имаме предвид сегашната действителност", заяви Стефанович. Прищина, добави той, трябва да осъзнае, че не може да интегрира косовските сърби по този начин и вместо това трябва да им предложи нещо. 
						Засиленото присъствие на НАТО на север помага да се стабилизира ситуацията и дава сигурност, заяви той. 
						Сръбският министър за Косово Горан Богданович заяви, че представителите на сръбските общини са наясно с опасностите и са готови за диалог. 
						"Не искаме да покачваме напрежението, а да решим проблема", заяви той за SETimes. "Хората не са щастливи, че са на барикадите, но поведението на Прищина разклати допълнително доверието им." 
						Напрежението в региона остава високо, като местните медии съобщават, че сръбски знамена са били изгорени от етнически албанци, които освен това са обявили бойкот на сръбските стоки. Междувременно местните сърби са издигнали 7-метров кръст край магистралата, свързваща Митровица и Рударе, и продължават да охраняват барикадите на пътя.

Командир в КФОР похвали косовските общини за приноса им за мира
15/02/2004
 
ПРИЩИНА, Косово, Сърбия-Черна Гора -- Общините в Гилян, Каменице и Артане вършат отлична работа в приноса им за мира и стабилността в провинцията, каза подполковник Ален Понсини, командир на американската база Кемп Монтейт в Гилян. В словото си в петък (13 февруари) той даде висока оценка на усилията на тези общини да поддържат многоетническия характер на провинцията. "Хората в тези общини, както и другаде, продължават да показват желанието си да забравят миналото и да бъдат ангажирани със своето общо бъдеще", каза Понсини. Той допълни, че Корпусът за защита на Косово се е преобразувал в цивилна структура, ориентирана към борбата с природните бедствия. (Би Би Си - 13/02/04)

Представител на САЩ заяви, че Караджич и Младич са в Сърбия
					14/07/2008
					 
						САРАЕВО, Босна и Херцеговина (БиХ) -- Американското правителство разполага със сведения, че Радован Караджич и Ратко Младич се намират в Сърбия, заяви в понеделник (14 юли) американският дипломатически представител по въпросите на военните престъпления Клинт Уилямсън в интервю за сараевския вестник „Ослободжение” Уилямсън посочи, че арестуването на двамата бегълци от правосъдието и тяхното прехвърляне в Трибунала за военни престъпления в Хага зависят най-вече от готовността за съдействие на сръбските власти. „Цялата информация, която получаваме напоследък, ни кара да смятаме, че Ратко Младич е на сръбска територия, а има и сериозни данни, че Караджич също е на територията на Сърбия," каза Уилямсън. Той добави, че нерешаването на въпроса в скоро време ще го направи източник на нестабилност в региона. (Ослободжение, Нетпрес, Б92, Мондо - 14/07/08)

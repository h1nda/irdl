Етнически албанци са нападнали екип от адвокати, ескортиран от ООН
					26/05/2006
					 
						ПРИЩИНА, Косово, Сърбия-Черна гора - Етнически албанци в косовското село Мала Круша са нападнали с камъни конвой на ООН, придружаващ сръбски адвокати, акредитирани от Международния наказателен трибунал за бивша Югославия (МНТБЮ) в четвъртък (25 май). Трима полицаи и един преводач са били ранени, както и няколко души от протестиращите. Полицията е използвала сълзлив газ, за да разпръсне тълпата, състояща се главно от жени. Според местно длъжностно лице, инцидентът е станал поради факта, че "селяните са сметнали, че полициятана ООН се опитва да осигури връщането на сърби в селото". Областта, където сръбските войски убиха повече от 100 етнически албански мъже по време на косовския конфликт през 1998-1999 година се споменава в няколко обвинителни акта пред МНТБЮ. 
						Ръководителят на ЮНМИК Сьорен Йесен-Петерсен осъди нападението в четвъртък, заявявайки, че е разгневен и разочарован. "Трябва да има уважение къв върховенството на закона", добави той. (Уеб-сайт на ЮНМИК, Ройтерс - 25/05/06)

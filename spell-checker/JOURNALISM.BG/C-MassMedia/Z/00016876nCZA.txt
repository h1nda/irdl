Сърбия получава зелена светлина от МВФ
					08/12/2005
					След като прие строг бюджет, Сърбия успя да получи шестия и последен одит на тригодишното стендбай споразумение за кредит с МВФ и така успя да си осигури опрощаване на дълг от 700 милиона долара от Парижкия клуб на страните-кредиторки.
					От Георги Митев-Шантек и Давор Конюкушич за Southeast European Times – 08/12/05
 
					 
						
Ририта Сорса ръководеше мисията на МВФ в Сърбия-Черна гора. [Архив]
						 След деветмесечно отлагане, по време на което сръбският парламент трябваше да приеме бюджета за идната година, заедно с пакет от закони за реформи, по които правителството и МВФ постигнаха споразумение, Сърбия получи шестия и последен одит на споразумението за отпускане на кредит. 
						 Сега сръбските високопоставени служители очакват срещата на Борда на директорите на МВФ във Вашингтон в края на януари, когато ще се сключи споразумението. Първият резултат ще бъде отпускането на шестата част от 200 милиона долара от кредита, последван от опрощаване на дълга от 700 милиона долара от Парижкия клуб. Кредиторите поставиха като условие за опрощаването на дълга успешното сключване на тригодишното споразумение с МВФ. 
						Преговорите по шестия одит приключиха рязко в края на октомври. Представителката на мисията за Сърбия-Черна гора Пирита Сорса заяви при заминаването си от Белград, че парламентът трябва да одобри това, което правителството обещава. 24 часа след приемането на строгия бюджет, заедно със законите, които одобряват реформи в здравеопазването и ограничения в заплатите в държавния сектор - Сорса се върна в Белград. 
						Сега, мисията на МВФ тръгва към Вашингтон с обещанието, че бюджетът на Сърбия за 2006 г. ще има излишък от 3,6 процента от БВП и че заплатите в обществения сектор няма да се увеличат с повече от 10,3 на сто през 2006 г. 
						Сръбски високопоставени служители изразиха облекчението си от сключването на това споразумение. Според заместник-премиера Миролюб Лабус и министъра на икономиката Предраг Бубало, то но е било сключено нито бързо, нито лесно. 
						 "За да сключим споразумението, трябваше да решим въпроса с дълговете, да гарантираме икономически растеж, по-висок от 5 процента, да създадем излишък в бюджета, да започнем структурни промени в обществения сектор и нов инвестиционен цикъл", заяви Лабус. 
						Макар че почти сключеното споразумение вече получава одобрение, пътят до него се оказа труден. По време на процеса, високопоставени служители изразяваха недоволство, че МВФ "упражнавя твърде голям натиск" и "иска невъзможното" за една страна в преходен период. Обаче невъзможното винаги се оказва възможно, тъй като правителството в няколко случаи вече съкрати бюджета в съответствие с изискванията на МВФ. 
						Двете последни съкращения на обществените разходи засегнаха чувствителни сфери на постсоциалистическото общество - реформата на държавната пенсионна система и здравното осигуряване. Законодателството бе променено, така че пенсиите не могат повече да се увеличават над инфлационните стойности, докато държавното здравеопазване ще трябва да съкрати 7 000 от своите служители. 
						 Приключването на тригодишното споразумение не означава край на сръбските отношения с МВФ. Ако споразумението се финализира през януари, МВФ ще поеме ролята на някакъв вид одитор за планирането и осъществяването на сръбската макроикономическа политика, както той прави това за други страни в региона.

Румънският министър на земеделието подаде оставка заради корупционен скандал
					12/10/2007
					 
						БУКУРЕЩ, Румъния – Министърът на земеделието Дечебал Траян Ремеш подаде оставка в четвъртък (11 октомври), след като Националната служба за борба с корупцията официално поиска от президента разрешение за започване на криминално разследване срещу Ремеш. Според съобщенията оставката на Ремеш е била поискана от министър-председателя Калин Попеску Търичану, след като националният телевизионен канал ТВР е излъчил няколко видео- и аудиозаписа, показващи бившия министър на земеделието Йоан Аврам Мурешан, който се среща с Ремеш на една тераса и му предава плик с пари. Предполага се, че подкупът е накарал Ремеш да помогне на бизнесмена Георге Чорбя да спечели поредица от търгове. Мурешан заяви, че записите са фалшифицирани и обвини президента Траян Бъсеску в дирижиране на обвиненията срещу него. 
						Междувременно Европейската комисия заяви, че може да спре 100 млн. евро субсидии за Румъния, защото Букурещ не е въвел адекватна система за отчитане и разпределение на селскостопанските помощи от ЕС. (Найн o'клок - 12/10/07; Ромпрес, Медиафакс, Hotnews.ro, ДПА, ЮПИ - 11/10/07)

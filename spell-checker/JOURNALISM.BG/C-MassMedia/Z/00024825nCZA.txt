Заплахите на "Ал Кайда" останаха извън центъра на вниманието на Балканите
					11/12/2007
					Последният запис на Осама бин Ладен предизвика слаб интерес на Балканите, където повечето го смятат за проблем на Западна Европа и Съединените щати.
					От Айхан Шимшек за Southeast European Times – 11/12/07
 
					 
						
През ноември 2003 г. терористи с връзки с "Ал Кайда" организираха бомбени атентати срещу четири цели в Истанбул. [Гети Имиджис] 
						Осама бин Ладен отправи последните си заплахи към европейските страни и особено към онези от тях, които сътрудничат на Съединените щати в глобалната им война срещу тероризма. В запис, излъчен в края на миналия месец, лидерът на "Ал Кайда" заявява, че смята да изпрати "послание до народите на Европа". 
						Но в една част от контитента - Югоизточна Европа - думите му привлякоха малко внимание. Правителствата не показаха официална реакция, а местните медии и политически анализатори третираха материала като практически незасягащ региона. 
						Записът не предизвика интерес дори и в Турция, където преди четири години свързани с "Ал Кайда" терористи извършиха смъртоносни нападения. Турците в момента са прекалено заети с проявите на насилие от кюрдските екстремисти и трансграничната операция в Северен Ирак, ето защо притесненията сред населението във връзка с Бин Ладен и неговата глобална терористична мрежа са слаби. Антиамериканските настроения са силни, а и спънките в процеса за присъединяване към ЕС отдалечиха страната от Европа. 
						Турското правителство се въздържа от публични изказвания относно записа. Медиите в страната го отразиха като международен проблем, засягащ основно Запада. 
						Най-тиражираният вестник в Турция, "Хюриет", публикува малка статия в раздела си за чужбина и не подчерта каквато и да било потенциална заплаха за Турция.
						Други медии отдадоха малко значение на материала, отчасти защото водещите новини бяха доминирани от други събития. На 29 ноември, ден преди публикуването на записа, катастрофира самолет на вътрешните линии, при което загинаха всичките 57 души на борда му. На следващия ден турските военни предприеха атака срещу терористите от Кюрдската работническа партия (ПКК), базирани в Ирак. 
						Новият запис на Бин Ладен бе петото му публично изявление за тази година. В него той призова народите на европейските страни да окажат натиск върху правителствата си да прекратят военното сътрудничество със Съединените щати. 
						Той обвинява няколко настоящи и бивши европейски лидери - включитлено настоящия британски премиер Гордън Браун и френския президент Никола Саркози - че са "в сянката на Белия дом". 
						Няколко страни от Югоизточна Европа са участвали в операции под американско командване в Ирак и/или в Международните сили за поддържане на сигурността в Афганистан (ИСАФ), което ги прави потенциални цели. 
						Албания, Босна и Херцеговина, България, Македония и Румъния имат свои контингенти в Ирак. 
						България, Хърватия, Гърция, Македония, Румъния и Турция участват в ИСАФ. 
						Югоизточна Европа бе и място за вербуване на членове на "Ал Кайда", като групировката се стремеше да използва религиозните разделения, предизвикали балканските конфликти през 90-те години. 
						В Босна и Херцеговина муджахидини с връзки с "Ал Кайда" се присъединиха към босненската армия в битката срещу босненските сръбски сили. За активност на "Ал Кайда" се съобщава и в Косово. 
						Турция обаче е тази, която има най-смъртоносен опит с терористичните операции на групировката. 
						През ноември 2003 г. терористи извършиха бомбени нападения срещу две синагоги, британското генерално консулство и банка "Ейч Ес Би Си". Най-малко 60 души загинаха. Заловените заподозрени заявиха, че са действали под преките заповеди на самия Бин Ладен и че са пътували до Афганистан, за да се обучат и да планират нападенията. 
						Бин Ладен е искал групата да атакува американски интереси и по-специално военната база в Инджирлик, обяснили заподозрените, цитирани от медиите. Първоначалните цели обаче се оказали твърде трудни за атакуване и групата е трябвало да се задоволи с по-уязвими цели. В крайна сметка повечето от жертвите се оказаха турци. 
						Въпреки видимо чезнещия обществен интерес, турските анализатори твърдят, че полицията и представителите на сигурността продължават да гледат сериозно на заплахата от "Ал Кайда" и следят отблизо нейните симпатизанти.

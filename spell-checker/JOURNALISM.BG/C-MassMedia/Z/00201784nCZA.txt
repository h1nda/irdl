Турция се втурна да помага на Сомалия 
					23/08/2011
					Турция е пуснала в ход поредица от кампании за помощ за поразената от глад Сомалия, но някои твърдят, че това е политическа игра на правителството. 
					От Алакбар Рауфоглу за Southeast European Times - 23.08.2011 г.
 
					 
						
Турският министър-председател Реджеп Тайип Ердоган, придружен от съпругата си Емине, беше първият неафрикански лидер, посетил Сомалия от 20 години насам. [Ройтерс]
						Когато турският министър-председател Реджеп Тайип Ердоган, придружен от семейството си и петима министри от кабинета, се приземи в разрушената от войни столица Могадишу в петък (19 август), той изпрати послание за турско лидерство и благотворителност в мюсюлманския свят, отправено както към домашната аудитория, така и към международната общност. 
						Турция оглавява световните усилия за предоставяне на помощи за засегнатата от суша Сомалия, където по оценки около 3,2 милиона сомалийци са застрашени от глад, а 400 000 деца са заплашени от смърт, според ООН.
						След среща на 57-членната Организация за ислямско сътрудничество в Истанбул Ердоган обяви, че мюсюлманските държави са обещали 350 милиона долара помощи. Това е в допълнение към 115-те милиона частни дарения, направени от турската общественост по време на свещения месец рамазан. 
						Първият турски кораб, превозващ 7 000 тона помощи - включително здравно оборудване, дрехи, палатки, одеяла, както и линейки и електрогенератори - отплава от Истанбул за Сомалия миналата седмица. 
						„Друг кораб ще отплава за Сомалия след няколко дена”, заяви за SETimes Айдън Йоздемир, специалист в турския Червен полумесец, който оглавява програмата за оказване на помощ на Сомалия. Той казва, че Червеният полумесец вече е издигнал 2 000 палатки в Сомалия и ще остане там толкова, колкото е необходимо. 
						По информация от турските въоръжени сили корабът с помощите ще бъде придружаван от една фрегата, която след това ще се присъедини към международните сили в региона, които се борят срещу пиратството. 
						Що се отнася до приноса на Турция, Ердоган обеща да бъде отворен отново болничен комплекс, да бъдат построени пътища, училища и кладенци в допълнение към останалата помощ. 
						Али Ашлък, депутат от Партията на справедливостта и развитието (ПСР) на Ердоган, заяви, че посещението на министър-председателя повишава интереса на обществеността към благотворителността. 
						„Времето за сомалийския народ изтича и ние не можем да мълчим за това”, каза той за SETimes, добавяйки, че визитата на Ердоган е ускорила и международната помощ. 
						Мехмет Алтан, главен водещ на рубрика в турския всекидневник „Стар”, който придружи Ердоган в Сомалия, казва, че въпреки че посещението е било с хуманитарна цел, зад него е имало и определени политически измерения.
						„Изглежда, че за някои от нашите политици помощта за Сомалия е нещо като подкрепяна от правителството политическа пропаганда”, казва той, твърдейки, че е било безсмислено да се демонстрира, че помощта на Турция за Сомалия е най-голямата в света. 
						В Турция има два подхода към помощта за Сомалия, казва Алтан. 
						„За тези, подкрепящи правителството на ПСР, предоставянето на тази помощ е демонстрация на мюсюлманско единство и ислямска чувствителност, докато повечето от останалите хора дариха помощи от чисто хуманни чувства.” 
						За Айтун Чърай, член на парламентарната комисия по социалните въпроси от главната опозиционна Републиканска народна партия (РНП), помощта на Турция за Сомалия не изглежда систематична поради вътрешнополитическите интереси на турското правителство. 
						„Хуманитарната помощ не трябва да се използва за политическа реклама, това не трябва да се превръща в шоу”, заяви той за SETimes. „Ние трябва незабавно да помогнем на тези хора. Смъртта на сомалийски деца от инфекции е неприемлива”, заяви той. 
						Хуманитарната помощ за сомалийците трябва да бъде предоставяна по силата на международен мандат, напр. на ООН, а не от отделни лица, каза Чърай. 
						Междувременно той призова своите избиратели активно да участват в кампанията за Сомалия. Лидерът на РНП Кемал Кълъчдароглу ще отпътува за Могадишу на 30 август - първия ден от празненствата за края на рамазана, Шекер байрам.

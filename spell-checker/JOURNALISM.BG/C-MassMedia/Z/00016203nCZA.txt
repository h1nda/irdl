Българската и австрийската полиция разбиха международна престъпна мрежа 
					10/10/2005
					Съвместната операция на българската служба за борба с организираната престъпност и австрийската криминална полиция, проведена миналата седмица, се оценява като пример за успешна и ефективна работа на полицията в Европа.
					(AП, Агенция "София нюз", БНН, Информационна агенция "Фокус", Медиапул, Дневник, Европол - 06/10/05)
 
					 
						
Българската служба за борба с организираната престъпност помогна за разкриването на международна мрежа, занимаваща се с различни престъпни дейности в цяла Европа. [АФП]
						Български и австрийски официални лица обявиха миналата седмица, че са разбили добре организирана международна престъпна мрежа, действаща в цяла Европа. Петнадесет заподозрени членове на бандата, сред които българи, сърби и украинци, бяха арестувани по време на съвместна операция на правоохранителните органи на двете страни, с помощта и на "Европол". 
						"Горди сме, че подкрепихме нашите партньори, като координирахме тази успешна операция, която доказа важността и силата на международното сътрудничество," каза ръководителят на "Европол" Макс-Петер Рацел в изявление на агенцията от четвъртък (6 октомври). "Това показва не само важността и силата на международното сътрудничество, но и подчертава необходимостта от обмен на оперативна операция за разкриването на международни престъпни мрежи." 
						Операцията, проведена в сряда от членове на българската Национална служба за борба с организираната престъпност (НСБОП) и австрийската Криминална служба, бе организирана след петмесечно разследване на дейността на групировката, която включвала фалшифициране на документи и валута, както и пране на пари. 
						Повече от 30 къщи и офиси в България и Австрия бяха обискирани в сряда. "Бяха конфискувани фалшиви документи за самоличност, включително паспорти, дебитни и кредитни карти, както и фалшифицирани документи на български министерства," се казва в изявлението на "Европол". "Освен това бяха намерени огнестрелни оръжия, синтетични наркотици, фалшиви банкноти евро, големи суми пари в брой и документи, свързани с пране на пари." 
						Началникът на НСБОП генерал-майор Ваньо Танов каза пред репортери, че осем от заподозрените са арестувани в България. Седем са граждани на страната, а осмият, за когото се смята, че е лидер на групировката, е Дмитро Кара, украински гражданин. Той е издирван от австрийските власти след драматично бягство от ареста във Виена миналата пролет. Всички ще бъдат съдени в Австрия. 
						Според представителя на "Европол" в България Маурицио Варанезе все още е неизвестен произходът на фалшивите евро. "Фалшивите евро ще бъдат подложени на техническа експертиза, за да се установи източникът им," каза той. 
						Разследването продължава и няколко международни заповеди за арест са издадени от австрийските власти, се казва в изявлението на "Европол". 
						"Това е отличен резултат, който бе постигнат единствено благодарение на тясното сътрудничество между "Европол", българската полиция и Австрийската криминална полиция," цитира изявлението думите на началника на Австрийската криминална полиция Хервиг Хайдингер. "Този случай е пример за професионална и успешна работа на полицията в Европа."

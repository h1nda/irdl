Прокурорите от МНТБЮ искат да разделят процеса срещу Младич
					18/08/2011
					Ако съдиите на ООН одобрят разделянето на делото за военни престъпления срещу Ратко Младич, първият процес може да започне още през януари 2012 г. 
					(Блиц - 18/08/11; Ройтерс, АП, ДПА, АФП, Си Ен Ен, АКИ, Дойче Веле, Dutchnews.nl, РСЕ/РС, Гласът на Америка, Бета, Б92, Международен трибунал за бивша Югославия - 17/08/11)
 
					 
						
Освен двете обвинения в геноцид, бившият босненски сръбски командир Ратко Младич ще отговаря също и по пет обвинения в престъпления срещу човечеството и четири в нарушаване на законите и обичаите за водене на война. [Ройтерс]
						Прокурорите от Международния трибунал за бивша Югославия (МТБЮ) заявиха в сряда (17 август), че са поискали разрешение да разделят обвинителния акт срещу Ратко Младич на две части с цел ускоряване на съдебното производство. 
						Ако ООН даде одобрението си за подаденото във вторник искане, бившият босненски сръбски военен командир най-напред ще бъде съден по обвиненията в геноцид за предполагаемата му роля в клането в Сребреница през 1995 г., в което бяха избити 8 000 мъже и момчета бошнаци. 
						Тогава процесът вероятно би бил открит през януари, каза пред репортери Александър Контич, член на канцеларията на главния прокурор на МНТБЮ Серж Брамерц, по време на редовния брифинг на Трибунала за медиите в сряда. 
						След закриването на това дело ще започне второто, което ще се съсредоточи върху останалите обвинения по последния изменен обвинителен акт срещу Младич от 1 юни тази година. Освен двете обвинения в геноцид, 69-годишният генерал в оставка, командвал босненските сръбски сили по време на конфликта от 1992-1995 г. в Босна и Херцеговина (БиХ), ще отговаря също по пет обвинения в престъпления срещу човечеството и четири в нарушаване на законите и обичаите за водене на война. 
						Тази част от обвинителния акт третира множество зверства, извършени по време на 43-месечната обсада на Сараево и други общини в БиХ, включително преследване, убийство, изтребление, депортиране, нечовешки действия, терор, незаконни нападения и вземане на заложници. 
						 Запитан относно мотивите за решението на прокуратурата да поиска разделяне на списъка с обвиненията, Контич посочи като една от причините факта, че Младич е бил арестуван неотдавна, в един толкова късен етап от мандата на МНТБЮ", според изявление на уебсайта на трибунала. 
						Военновременният босненски сръбски военачалник бе арестуван на 26 май северно от Белград след 16 години укриване и прехвърлен в Хага няколко дни по-късно. 
						Медиите цитираха в репортажи мотивите от искането, внесено от Брамерц във вторник, че исканото разделяне на делото "ще увеличи максимално перспективите за правосъдие за жертвите". 
						В искането се отбелязва още, че "е желателно процесът да започне възможно най-скоро и че е необходимо да се има предвид възможността от влошаване на здравословното състояние на Младич." 
						 Два по-кратки съдебни процеса биха дали възможност за най-добро управление на делото във връзка със спецификата на процеса срещу бившия босненски сръбски военен командир, в казал Контич на брифинга за медиите в сряда, цитиран от МТБЮ. 
						 Младич бе първоначално обвинен във военни престъпления, свързани с конфликта в БиХ през юли 1995 г., по общ обвинителен акт с военновременния сръбски политически лидер Радован Караджич, който обаче по-късно бе разделен на две отделни дела. 
						Караджич, който също е обвинен в геноцид във връзка с клането в Сребреница, бе заловен през юли 2008 г. в Белград и процесът срещу него започна около 15 месеца по-късно. 
						Контич каза, че прокуратурата не възнамерява официално да слива частите от обвинителните актове срещу двамата военнопрестъпници, третиращи Сребреница, но обмисля дали ще може да призове свидетелите по двата процеса да се явят в Хага по едно и също време. Но и по този въпрос е рано да се правят догадки, добави той. 
						Ако съдиите от ООН дадат съгласието си за два отделни процеса срещу Младич, той ще получи и две отделни присъди.

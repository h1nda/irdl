В Западна Турция бе нападнат католически свещеник
					17/12/2007
					 
						АНКАРА, Турция -- Католически свещеник от Италия беше ранен при нападение в Западна Турция в неделя (16 декември), което е последното от поредицата нападения срещу християни в страната. Деветнадесетгодишен младеж е намушкал с нож отец Адриано Франкини в стомаха след спор по религиозни въпроси в църквата "Св. Антоан" в Измир. Свещеникът оглавява Църквата на Дева Мария в Ефес. Местните медии съобщиха, че той е бил подложен на операция и животът му е извън опасност.
						През февруари 2006 г. друг италиански свещеник - Андреа Санторе - беше убит от турски националисти в черноморския крайбрежен град Трабзон. През април тази година членове на ултранационалистическа организация нападнаха издателство за християнска литература в град Малатия в Източна Турция, като убиха трима души. (Заман - 17/12/07; РИА Новости, АФП, ДПА, Хабертюрк, Анадолска информационна агенция, АП, НТВ, Ройтерс - 16/12/07)

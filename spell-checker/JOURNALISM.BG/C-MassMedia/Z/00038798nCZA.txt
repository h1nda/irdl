Турция играе ролята на посредник между враждуващите палестински лидери
					23/06/2011
					Турция приканва палестинските фракции да постигнат съгласие по формирането на обединено правителство.
					(Инет Нюз, Синхуа - 23/06/11; Заман, Хюрийет, Световен бюлетин, АФП, АП, Джерусалем Поуст, Палестинска новинарска мрежа- 22/06/11; Евронюз - 21/06/11)
 
					 
						
Палестинският лидер Махмуд Абас (вляво) и турският президент Абдула Гюл се срещнаха в четвъртък (23 юни) в президентския дворец "Чанкая" в Анкара. [Reuters]
						В сряда (22 юни) Турция пое ангажимент да положи всички усилия враждуващите палестински групировки "Фатах" и "Хамас" да постигнат споразумение за обединено правителство, което да подготви територията за президентски избори и изборите за Палестинския законодателен съвет до една година. 
						 "Ние отдаваме голямо значение на примирието между палестинците", каза пред репортери турският външен министър Ахмет Давутоглу ден след разговорите с лидера на "Хамас" Халед Мешаал в Истанбул. "Турция ще направи всичко по силите си за това примирие." 
						 Давутоглу, който от поемането на поста през 2009 г. търси начини да засили ролята и влиянието на Анкара като ключов играч в региона, е насърчил лидера на "Хамас" да поддържа обединението на палестинците, съобщи про-правителствено настроеният ежедневник "Заман". 
						Мешаал пристигна в Истанбул във вторник, като това не беше предварително оповестено, малко след като същия следобед палестинският лидер и ръководител на политическата партия "Фатах" Махмуд Абас започна четиридневно посещение в Турция. 
						Според споразумение, подписано миналия месец в Кайро, двете групировки, които са в конфликт откакто "Хамас" измести силите на "Фатах" и придоби контрол над ивицата Газа през 2007 г., са се договорили да създадат временно обединено правителство, съставено от независими фигури, което да управлява до изборите в рамките на идните 12 месеца. Предварително бе уговорено Абас и Мешаал да се срещнат в Кайро във вторник за преговори по състава на новия кабинет. Тази среща обаче беше отложена за неопределен период поради спорове кой трябва да оглави обединеното правителство. 
						Твърди се, че Абас е настоявал за премиер да бъде преназначен Салам Фаяд, който има подкрепата на запада, докато "Хамас" са срещу кандидатурата на икономиста, завършил в САЩ. 
						Високопоставен палестински източник посочи пътуването на лидера на "Фатах" до Турция като основната причина за отлагането на срещата в Кайро. 
						Турските медии съобщават, че Давутоглу, който присъства на церемонията по подписването на споразумението за общото правителство през май, е разменил мнения по договорката между двете групировки с египетския външен министър Набил Елараби по време на телефонни разговори във вторник и сряда. 
						Според информациите Мешаал, който си замина от Турция в сряда, не се е срещнал с Абас. 
						Лидерът на "Фатах" ще има "лична програма" преди разговорите с турския президент Абдула Гюл и с Давутоглу в четвъртък и срещата с премиера Реджеп Тайип Ердоган на следващия ден. 
						Цитирайки издавания в Лондон вестник "Ал Кудс Ал Араби", израелският уебсайт Инет Нюз съобщи в четвъртък, че Турция е поканила Мешаал, за да го убеди да приеме назначението на Фаяд за премиер на обединеното палестинско правителство. 
						Очаква се палестинската автономия да приеме декларация за независима палестинска държава и след това да потърси подкрепата на Общото събрание на ООН по въпроса. В този контекст пътуването на Абас до Турция е от изключителна важност, коментира Евронюз във вторник, като отбеляза, че Гюл вече е заявил подкрепата си.

Черна гора осъди 12 етнически албанци на затвор за организиране на бунт
					06/08/2008
					 
						ПОДГОРИЦА, Черна гора – Съдът в Подгорица осъди във вторник (5 август) група от 12 етнически албанци на затвор по обвинения в организиране на бунт. Дванадесеттe, включително четирима американски граждани от черногорски произход, бяха обявени за виновни в организиране на заговор. В своето решение съдът посочи, че с дейността си между 2004 и 2006 г. организаторите са се опитали да създадат отделен, населен предимно с албанци регион в източната част на страната. Полицията арестува групата през септември 2006 г., непосредствено преди парламентарните избори в Черна гора, която току-що бе обявила независимост от Сърбия. Съдът осъди петима други членове на същата група за незаконно притежаване на оръжие и експлозиви. Всичките 17 души получиха присъди от три месеца до шест години и половина. Първоначалните обвинения срещу групата бяха за тероризъм.
						Други новини – Петима войници от бившата Югославска армия бяха арестувани във вторник в Биело Поле по обвинения в извършване на военни престъпления през 1999 г. срещу албански цивилни граждани в село Калуджерски Лаз. Ветераните принадлежат към група от осем души, която е обвинена в нечовешко отношение към 23-ма цивилни граждани. (РТЧГ, АП, Блиц, Макфакс, B92, Бета, Фокус - 05/08/08)

Косовският министър на търговията и промишлеността: "Преговорите със Сърбия дават положителни резултати в търговията"
					19/12/2011
					Косовският министър на търговията и промишлеността Мимоза Кусари-Лила заяви за SETimes, че през следващата година Прищина очаква да започне преговори с ЕС по споразумение за свободна търговия.
					От Линда Карадаку за Southeast European Times от Прищина – 19/12/11
 
					 
						
Едно от изискванията за подписване на споразумение за свободна търговия с ЕС е Косово да се либерализира своята търговия. [Ройтерс]
						В това интервю кореспондентът на SETimes Линда Карадаку разговаря с косовския министър на търговията и промишлеността Мимоза Кусари-Лила за търговските отношения между Косово и Сърбия и перспективите и трудностите във връзка с постигането на споразумение за свободна търговия с ЕС. 
						
						SETimes: Как се осъществява реципрочността в търговия със Сърбия? 
						
						Мимоза Кусари-Лила: Реципрочността в отношенията със Сърбия функционира добре. Нашите косовски фирми изнасят за Сърбия със същата документация, която изготвят при износ за страните от ЦЕФТА. 
						
						SETimes: Колко ефективни бяха преговорите със Сърбия по отношение на реалното състояние на търговията? 
						
						Кусари-Лила: Преговорите със Сърбия доведоха до приемането на митническите печати на Косово. Ето защо преговорите доведоха до положителни резултати в областта на търговията. 
						
						SETimes: Какви обещания ви бяха дадени от ЕС по отношение на преференциалния достъп и търговските договорни отношения между ЕС и Косово? 
						
						Кусари-Лила: Предложението на Европейската комисия за възстановяване на преференциалния достъп до пазара беше прието през октомври тази година и на 24 ноември Съветът на министрите реши да одобри със задна дата търговските преференции за Косово с държавите от ЕС. Това означава, че митата, заплатени от фирмите, които са изнасяли за ЕС, ще им бъдат възстановени. 
						На последната среща, която проведох с комисаря по търговията Карел де Гухт, ми беше обещано, че преференциалните мерки ще влязат в сила през декември. В заключенията от последното заседание на Съвета на министрите на 6 декември се посочва, че Косово е постигнало напредък в търговските отношения с Европейския съюз. На тази среща бяха преценени възможностите за сключване на споразумение за свободна търговия с ЕС. Очаква се началото на разговорите във връзка със започването на преговори по това споразумение да бъде поставено през следващата година.
						
						SETimes: Какво се изисква от Косово по този въпрос? 
						
						Кусари-Лила: ЕС поставя редица условия за подписването на споразумение за свободна търговия. Мога да посоча някои от тях: Косово трябва да либерализира своята търговия съобразно принципите, които важат на вътрешния пазар на ЕС; трябва да се премахнат техническите бариери и нетарифните бариери по отношение на държавите, членки на ЦЕФТА и ЕС; трябва също така да се подобри качеството на инфраструктурата и административният капацитет. 
						
						SETimes: Кога очаквате да започнете преговори с ЕС по този въпрос? 
						
						Кусари-Лила: Надяваме се разговорите във връзка със започването на преговори по споразумението да започнат в началото на следващата година. 
						
						SETimes: Какви ще бъдат ползите за Косово от това споразумение? 
						
						Кусари-Лила: Споразумението ще бъде от полза за Косово, тъй като страната ще стане част от безмитен пазар от 500 милиона души. Това също така е важна стъпка от процеса на европейска интеграция.

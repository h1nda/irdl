Грегорян се срещна с босненски религиозен водач
					22/08/2007
					 
						САРАЕВО, Босна и Херцеговина (БиХ) -- Главният заместник на върховния представител Рафи Грегорян се срещна във вторник (21 август) в Сараево с лидера на ислямската общност в БиХ, реис-ул-улема Мустафа ефенди Черич. Те посочиха необходимостта да се подчертае, че босненските мюсюлмани ненавиждат тероризма във всичките му форми. БиХ е важен партньор в глобалната битка срещу тероризма и е изправен пред същите предизвикателства като Съединените щати, Европа и други части на света при решаването на тези проблеми, каза Грегорян. 
						Той даде също пояснения във връзка с направените неотдавна от него коментари, че БиХ предлага подслон на терористи. Той увери Черич, че изявлението му се отнасяло само до малък брой бивши чуждестранни бойци. "Службите за сигурност и правоохранителните органи в БиХ са в състояние да се справят с тези хора и няма нужда да се боят от тях," каза Грегорян. От своя страна Черич подчерта отново решимостта на ислямската общност да се противопостави на идеологии, внушаващи нетолерантност и омраза. (Уебсайт на СВП, РТРС, СРНА, ФЕНА - 21/08/07)

Мисията на ОССЕ осъди убийството на висш черногорски полицейски служител
					01/09/2005
					 
						БЕЛГРАД, Сърбия и Черна гора – Мисията на ОССЕ осъди в сряда (31 август) убийството на Славолюб М. Шчекич, заместник-началник на отдел “Криминална полиция” и началник на отдел “Общи престъпления” в черногорското министерство на вътрешните работи. Черногорската полиция твърди, че е задържала повече от 40 души във връзка с убийството. Шчекич бе застрелян във вторник сутринта близо до дома си в Подгорица. Той е работел по няколко дела, свързани с известни личности. 
						В други новини от сряда ЮНМИК съобщи, че трети полицейски служител на ООН е бил арестуван по подозрения в трафик на хора. Други двама бяха задържани миналата седмица в Косово по обвинения в незаконно прекарване на хора през границата в провинцията. (Уеб-сайт на ОССЕ, Мина - 31/08/05)

Турски реактивни самолети нанесоха удар по позиции на ПКК в Северен Ирак
					24/04/2008
					 
						АНКАРА, Турция -- Бойни самолети нанесоха нови въздушни удари срещу лагери на терористичната Кюрдска работническа партия (ПКК) в Северен Ирак в сряда (23 април). Генералният щаб на турската армия потвърди на своя уебсайт, че нападението е било насочено срещу голям лагер на ПКК в Какурк, където се срещат границите между Ирак, Турция и Иран. В съобщението се казва също, че бойните самолети са "неутрализирали" въоръжената групировка, без да се дава информация за жертвите. Турски бомбардировачи нанесоха удари в Северен Ирак преди една седмица.
						Осведомителната агенция "Анадолу" същевременно съобщи, че полицията е арестувала заподозряна атентаторка-камикадзе в град Тарсус. Според полицията тя е носила експлозиви и детонатор. Смята се, че целта й е била местното полицейско управление. (Хюриет - 24/04/08; НТВ, AП, РИА Новости - 23/04/08)

Футболната звезда Христо Стоичков се присъедини към българска инициатива в ЕП
					01/08/2011
					Илиана Иванова, член на Европейския парламент от България, води кампания за отменяне на ограниченията за български работници в ЕС.
					От Цветина Борисова за Southeast European Times от София – 01/08/11
 
					 
						
Българският министър на труда Тотю Младенов, евродепутатката Илияна Иванова и футболната звезда Христо Стоичков. [SETimes/Цветина Борисова]
						Илиана Иванова е член на Европейския парламент (ЕП) от управляващата в България партия ГЕРБ. През декември 2009 г., шест месеца след като започна работа в ЕП, тя поде инициатива за премахване на ограниченията за работа, които не позволяват на българските работници да заемат работни места в десет държави, членки на ЕС. По-рано този месец инициативата получи силен поддръжник – българската футболна звезда Христо Стоичков. Репортер на SETimes разговаря с Иванова за инициативата. 
						
						SETimes: Какъв е постигнатият напредък от началото на кампанията? 
						
						Илиана Иванова: Като част от развитието на цялата кампания изпратих поредица от въпроси до Европейската комисия (ЕК), редовно повдигах темата по време на ключови дебати и изслушвания в ЕП и публикувах статии в европейските медии. 
						През април 2010 г. предложих текст, който да бъде включен в препоръките на евродепутатите за начините за борба с икономическата криза. Централно място в него заемаха положителните ефекти от разширяването и свободното движение на работници и премахването на ограниченията върху труда за подобряване на функционирането на вътрешния пазар. Комисията на ЕП по вътрешен пазар и защита на потребителите одобри текста, като призова всички държави, членки на ЕС, които прилагат ограничения по отношение на българските работници, да преразгледат своите позиции. 
						След обсъждане на начините за засилване на ефекта от инициативата върху държавите, членки на ЕС, председателят на българския парламент Цецка Цачева изпрати писма до своите колеги в десет европейски държави, които все още прилагат ограничения по отношение на българските работници – Австрия, Белгия, Франция, Германия, Ирландия, Италия, Люксембург, Малта, Холандия и Обединеното кралство. 
						Проведох и многобройни срещи с посланиците на тези страни и с моите колеги от ЕП. 
						
						SETimes: Реалистично ли е да се очаква ограниченията за български и румънски работници да бъдат премахнати до 2012 г., както предвижда вашата инициатива? 
						
						Иванова: Мисля, че да. На 18 юни ЕК започна проучване на общественото мнение в ЕС относно свободното движение на хора и работници, както и относно дискриминацията, на която са подложени хората от някои държави, членки на ЕС. Проучването е на разположение на всички езици на ЕС и може да се попълни онлайн или на хартия до 12 август. 
						ЕК си поставя за цел да направи оценка на ситуацията, да установи основните пречки и да приложи принципа на свободно движение и равно третиране на работниците. 
						Другата причина да съм настроена положително е отговорът, който получих на своя втори въпрос с искане за писмен отговор към ЕК. Комисарят по труда Ласло Андор отговори, че в края на втория преходен период [в края на 2011 г.] ще поиска от държавите членки, изразяващи желание да го продължат с още две години, да представят „конкретни и подробни доказателства” за необходимостта от запазване на ограниченията. 
						
						SETimes: Как се отнасят вашите колеги от ЕП към вашите амбиции и амбициите на българите по отношение на пазара на труда в ЕС? 
						
						Иванова: Имам тяхната пълна подкрепа. Като депутати от ЕП те добре познават и силно ценят стойността на единния пазар – преди всичко на свободното движение на хора. Бях приятно изненадана от подкрепата на холандския евродепутат Марие Корнелисен. Тя е твърдо против ограниченията за български и румънски работници и организира телевизионен дебат по въпроса за отварянето на пазарите на труда. 
						
						SETimes: Кой даде идеята Христо Стоичков да се присъедини към кампанията? 
						
						Иванова: И двамата решихме, че това е случай, в който неговата популярност, решителност и професионализъм могат да повлияят и да помогнат за успеха на кампанията. С подкрепата на световноизвестен спортист като Стоичков кампанията показва, че работниците от новите държави, членки на ЕС, могат да имат голям принос в общия пазар на труда в ЕС. 
						
						SETimes: Какви конкретни инициативи планирате за Стоичков, освен изпращането на писма до държавите, членки на ЕС, за отваряне на пазарите на труда? 
						
						Иванова: След като писмата бъдат изпратени, съвместно с нашите колеги от Румъния ще организираме кръгла маса в ЕП. Искаме да поканим други известни лица, които се съгласиха да се присъединят към кампанията, включително и Стоичков.

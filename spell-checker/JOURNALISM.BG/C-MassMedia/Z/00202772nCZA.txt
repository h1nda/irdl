Турската "ТПАО" започва петролни сондажи в северен Кипър
					03/05/2012
					Проучванията на петролните ресурси на острова могат да увеличат шансовeтe за сближаване на позициите -- или да ги подкопаят.
					от Менекше Токяй за Southeast European Times от Истанбул -- 03/05/12
 
					 
						
Енергийният министър на Турция Танер Йълдъз (в центъра) и лидерът на кипърските турци Дервиш Ероглу (вторият от дясно наляво) вярват, че сондажите ще бъдат от полза за Кипър. [Reuters]
						Държавната Турска петролна корпорация (ТПАО) започна сондажи за петрол и газ в северната част на Кипър миналата седмица, но някои официални лица от гръцката част на острова предупреждават, че ходът би могъл да породи чувство на превъзходство у една от общностите и да застраши сближаването на техните позиции. 
						Турският енергиен министър Танер Йълдъз и лидерът на Северен Кипър Дервиш Ероглу официално откриха сондажите в село Синграси близо до Фамагуста. 
						Йълдъз обясни, че Турция се ангажира да продължи проучванията, за да изготви подробна подземна карта на Северен Кипър, а Ероглу определи началото на сондажите като исторически момент от огромно стратегическо значение за кипърските турци. 
						"Няма да позволим на никого да отнеме правата на кипърските турци в източно Средиземно море", заяви Ероглу. 
						Сондажите ще достигнат до дълбочина от 3000 м при кладенеца "Тюркюрду-1" и ще приключат след четири месеца.
						Официални лица от средите на кипърските турци заявиха, че те са в отговор на решението на кипърците да започнат да сондират за петрол и природен газ в морските води на югоизток от Кипър. 
						Оттогава спорът за това кой има право да разполага с нефтените ресурси на Кипър ескалира. Ако цялостният кипърски проблем не бъде решен до юли, когато гръцката страна ще поеме председателството на ЕС, сондажите могат да подкопаят опитите за помирение. 
						Кипърците твърдят, че за тях ходът на турската страна е знак, който обезкуражава постигането на решение за обединението на разделения остров. 
						Официални представители на кипърските турци обаче посочват, че на 24 септември Ероглу е предложил план на гръцката страна чрез генералния секретар на ООН за решаване на въглеводородната криза, преди тя да излезе извън контрол. 
						"Според плана всички дейности, свързани с въглеводородните резерви, ще бъдат взаимно и едновременно преустановени до постигане на споразумение, като ще се сформира тристранна комисия с участието на двете страни и ООН, която съвместно ще управлява тези резерви и ще разпределя получените приходи, за да се финaнсира евентуално цялостно решение", каза за SETimes Ергюн Олгюн, бивш помощник-секретар на президентството в Северен Кипър. 
						Според кипърските турци отхвърлянето на плана от страна на кипърците ги е принудило да започнат свои собствени проекти на сушата и в крайбрежните водни пространства. 
						Обединението на острова ще позволи на всички кипърци да участват в икономическото развитие и да споделят ползите, които ще донесат проучването и добива на природните му богатства, твърди кипърският министър на енергетиката Праксула Андониаду Киряку.
						"В същото време това ще позволи нормализация на отношенията с Турция, така че Кипър и Турция да станат мирни партньори в полза и на двете страни", заяви Киряку за SETimes. 
						Тя твърди, че Кипър като цяло би спечлил от факта, че Европа търси нови източници на природен газ, а източната част на Средиземно море е един развиващ се подобен източник. 
						"Откритието на природен газ в Кипър е уникална възможност. Трябват ни отговорни лидери с визия, които да оползотворят проекта като възможност за постигане на мир, а не като повод за разрушаването му", допълни Киряку. 
						Олгюн е съгласен, че сериозните въглеводородни открития в източната част на Средиземно море налагат сътрудничество между основните участници, за да се избегне ситуация, в която ресурсът ще се превърне в "проклятие" -- особено между двете равни общности на острова и съседните държави.
						"Турската страна се стреми към стратегия, която да донесе ползи и на двете страни -- както при решаването на кипърския проблем, така и при подялбата на въглеводородните ресурси в морските води", допълни Олгюн.
					
				
			
					 
					
 
 

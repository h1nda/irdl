Корупцията подкопава доверието в сръбското здравеопазване 
					06/07/2010
					Последният скандал накара сърбите да се запитат за степента на разпространение на измамите в медицинския сектор на страната им.
					От Бояна Милованович за Southeast European Times от Белград -- 06/07/10
 
					 
						
Директорът на белградския Институт по онкология бе обвинен в тайно споразумение с фармацевтични компании. [Никола Барбутов/SETimes]
						Неотдавнашен скандал в белградския Институт по онкология постави на изпитание общественото доверие в системата на здравеопазване. Директорът Ненад Бороевич и девет негови колеги бяха арестувани миналата седмица по обвинения в корупция. 
						Те са обвинени в предписване и доставка на по-големи от необходимите количества цитостатични медикаменти с цел облагодетелстване на определени фармацевтични компании. Полицията твърди, че те са получили подкупи в размер на близо 1 млн. евро от фирмите, между които "Мерк Сероно", "Рош" и "Астра Зенека". 
						"Нека бъда ясен и точен: [те] са предписвали на пациентите повече медикаменти от необходимото, за да увеличат потреблението на тези медикаменти и да спечелят повече пари," каза вътрешният министър Ивица Дачич. Полицейската операция, която доведе до арестите, е носела кодовото название "Краба" (Рак) и е продължила 14 месеца, каза той. 
						Здравният министър на страната обаче предупреди да не се прави сензация от случая. Той напомни на гражданите презумпцията за невинност и разкритикува т.нар. от него"преувеличени медийни заглавия". 
						"Медийните твърдения, че на деца са били давани двойни и тройни дози цитостатици -- което е убило [някои] -- са безотговорни," каза министър Томица Милосавлевич. "Разбира се, новината за арестуването на лекари заради приемане на рушвети не е добра. Мисля, че всички трябва да изчакаме докладите на разследващите органи и да действаме според закона." 
						Началникът на сръбското Здравноосигурително бюро, Светлана Вукайлович, каза за SETimes, че загубата на доверие в медицинската професия е най-сериозната последица от подобни корупционни скандали. 
						"Безпокойството, че пациентите не се лекуват както трябва и се злоупотребява с тях заради печалба, носи след себе си дълбоки последствия. Достатъчно трудно е за пациентите да борят с една сериозна болест и е неприемливо те да бъдат изправени и пред страха дали ще получат подходящо лечение," каза Вукайлович. 
						Подобно на здравния министър, Вукайлович отказва да повярва, че професионални медици са предписвали прекалено големи количества цитостатици на деца. "Ако е истина, това е не само престъпление, това е чудовищно. Надявам се разследването да докаже, че това твърдение е невярно," каза тя. 
						Скандалът в Института по онкология не е първият подобен случай, излязъл на светло. По-рано миналата година бащата на 10-годишно момче заяви пред полицията, че хирургът Еуген Славик от Института по неврохирургия му е поискал подкуп от 500 евро, за да оперира сина му. Полицията арестува Славик след откриване на белязани банкноти у него. 
						Макар че подобни инциденти са разгневили и уплашили голяма част от обществеността, има други, чието доверие в лекарите остава непоклатимо. Пенсионерът Милан Сретенович, на 64 г., каза за SETimes, че не бива да се обвинява цялата професия заради няколко отделни лица. "Аз не вярвам професор Бороевич да е участвал. Аз получих лечение в Института по онкология и знам, че той е голям специалист." 
						Богдана Ристич, на 43 г., каза за SETimes, че измамите са широко разпространени в Сърбия. "Подобни неща се случват ежедневно, но рядко се разкриват. Пациентът се чувства безпомощен, защото лекарите, на които може да се има доверие, са малко," каза тя.

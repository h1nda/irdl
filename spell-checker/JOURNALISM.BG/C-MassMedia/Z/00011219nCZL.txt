България и Румъния очакват построяването на нов мост над Дунав през 2008 г.
21/06/2004
Нов мост над река Дунав, свързващ румънският град Калафат с българския Видин се очаква да бъде напълно функциониращ през 2008 г. Фактическото строителство на съоръжението на стойност милиони евро предстои да започне през 2005 г.
(Би Ен Ен, Новините, Медиафакс, Медиапул, БТА, българско правителство - 20/06/04; румънско правителство - 19/06/04; София ехо - 18/06/04; Дневник - 17/06/04)
 
 
Българският премиер Симеон Сакскобургготски (вляво) и румънският му колега Адриан Настасе вземат участие в 50-та годишнина от построяването на първия мост над Дунав между двете държави. [АФП]
Мост, свързващ румънският град Калафат с българския Видин, ще бъде напълно функциониращ през 2008 г., заявиха българският премиер Симеон Сакскобургготски и неговият румънски колега Адриан Настасе. Това ще бъде вторият мост, свързващ двете държави през река Дунав.
Двамата лидери присъстваха на церемония в неделя (20 юни), отбелязала 50-та годишнина от откриването на първия мост на 20 юни 1954 г. Свързал двата пристанищни града Русе в България и Гюргево в Румъния, той бе завършен за две години и три месеца. По време на строителството 2.2-километровата конструкция представляваше един от най-дългите мостове в Европа.
Провеждайки среща на средата на моста, премиерите посочиха, че докато съоръжението някога е било символ на комунистическата "дружба", сега то онагледява общия път на двете държави към бъдещото членство в ЕС.
След церемонията Сакскобургготски и Настасе отлетяха за Калафат, където румънският министър на транспорта, строителството и туризма Мирон Тюдор Митрея направи кратко изложение относно новия проект за мост.
Настасе изрази увереност, че проектът ще бъде завършен до 2008 г. Сакскобургготски сподели надежда, че той би могъл да се финализира дори по-скоро.
Според Bulgarian News Network общата стойност на проекта е 230 млн. евро. Румъния е одобрила 48.2 млн. евро за строителство, докато България се е съгласила да осигури 62 млн. евро. ЕС и други западно-европейски донори ще финансират останалата част.
Миналата седмица България заяви, че ще подпише споразумение с германската банка Kreditanstalt fuer Wiederaufbau за кредит, възлизащ на 20 млн. евро за изграждането на моста Видин-Калафат. Една десета от финансирането ще дойде под формата на грант. Kreditanstalt вече е отпуснала заем на стойност 470 000 евро за някои от техническите проучвания, свързани с проекта.
Петнадесет компании от България и държавите-членки на ЕС са представили свои оферти за изработване и изграждане на проекта, твърдят българските медии. Ще бъде направена селекция от осем компании, които след това ще бъдат поканени да депозират офертите си.
Преди действителния старт на строителството следващата година други процедури ще бъдат инициирани с цел подбор на надзорник и качествен контрольор на строителството, както и за избор на изпълнител на съпътстваща инфраструктура на българска територия.
Процедурата по селектиране на изпълнител на проекта и строителството е открит за компании, базирани в която и да държава-член на ЕС, както и в България, Румъния и Турция.

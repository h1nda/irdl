Кандидатурата на Черна гора за членство в ЕС и надеждите на Хърватия за членство в НАТО се натъкнаха на проблеми
					20/02/2009
					 
						ПОДГОРИЦА, Черна гора -- Съветът на министрите на ЕС блокира молбата на Черна гора за кандидат-членски статут за ЕС още преди Европейската комисия да е имала шанс да се изкаже относно готовността на страната, предадоха медиите в четвъртък (19 февруари). Според неидентифициран дипломат няколко страни членки от Работната група по разширяването на ЕС, а именно Холандия, Испания, Франция и Белгия, са блокирали молбата, защото смятат, че Черна гора не е изпълнила критериите и й предстои още работа, преди молбата й да заслужи сериозно внимание. Подгорица подаде документите си през декември.
						Други новини -- В четвъртък председателят на словенския парламент Павел Гантар обяви график, свързан с провеждането на евентуален национален референдум за членството на съседна Хърватия в НАТО. Гантар каза, че поддръжниците на референдума могат да започнат да събират подписи в петък и ще разполагат с времето до 26 март, за да съберат 40 000 подписа, необходими за свикването на референдум. Той бе предложен от опозиционната Словенска народна партия, която иска да попречи на членството на Хърватия в НАТО поради дългогодишния граничен спор със Словения.
						Словенският парламент ратифицира протокола за влизане на Хърватия в НАТО миналата седмица, но може да не е в състояние да изпрати своя официален документ за ратификация във Вашингтон до 23 март, когато е срокът за всички държави членки, за да могат Хърватия и Албания да бъдат приети по време на срещата на върха на НАТО в началото на април. Ако мнозинството от словенците гласуват „против” влизането на Хърватия на референдум, това ще анулира парламентарната ратификация. (Виести, ХИНА, ФоНет, Танюг, МИНА, Ажанс Йороп, Макфакс, СТА, Явно - 19/02/09)

Пълна промяна или изчезване: несигурно бъдеще за хърватската ХДС
					25/01/2012
					В навечерието на предстоящите вътрешнопартийни избори анализаторите си задават въпроса дали ХДС ще успее да се реформира успешно и да бъде важен фактор в хърватската политика.
					От Дражен Ремикович за Southeast European Times от Загреб – 25/01/12
 
					 
						
Петима души ще се изправят срещу бившия министър-председател Ядранка Косор за лидерския пост в Хърватския демократичен съюз. [Ройтерс]
						След тежките парламентарни загуби и обвиненията в корупция Хърватският демократичен съюз (ХДС), доминиращата сила в националната политика през двете десетилетия след отделянето на Хърватия от Югославия, е изправен пред борба за лидерство. 
						Един месец след като лидерката на партията Ядранка Косор бе заменена на премиерския пост от Зоран Миланович от Социалдемократическата партия петима кандидати обявиха претенциите си за мястото на Косор начело на ХДС. В понеделник (23 януари) ХДС съобщи, че изборите за председател ще се проведат на 20 май по време на 15-ия конгрес на партията. 
						Някои от кандидатите призовават за промени в партията, а според анализаторите ХДС трябва да стане по-демократична формация или да прекрати съществуването си. Партията загуби 19 места на парламентарните избори миналата година, като получи по-малко от 24 % от гласовете. 
						„ХДС боледува и трябва да се излекува. Изчезването или отслабването на ХДС застрашава и хърватската държава. Ако ХДС изчезне, демокрацията също ще изчезне, а основите на страната ще бъдат застрашени“, заяви кандидатът Милан Куюнджич. 
						Освен Куюнджич и Косор, кандидати за поста са и Дарко Милинович, бивш министър на здравеопазването; Томислав Карамарко, бивш началник на полицията; Домагой Милошевич, бивш вицепремиер; и Драго Пъргомет, член на Централния комитет на ХДС. 
						„Последните избори и излекуването на партията трябва да засягат всеки член на ХДС. Демократичните промени в ръководството на партията са необходими“, заяви Пъргомет за SETimes. 
						Той допълни, че партията търси млада кръв и промяна, и добави, че е убеден, че той може да бъде успешният нов председател на партията. 
						„Напълно съм готов да приема различни мнения и идеи, да насърчавам достойния труд, личната отговорност, уважението към семейството, зачитането на закона, патриотизма и оптимизма. Това е моята политическа програма“, посочи Пъргомет. 
						Според Денис Кулис, писател от Загреб и основател на хърватското новинарско списание „Национал“, ХДС е изложена на риск от маргинализация. „С всичките си проблеми тя просто преживя разпадане. След [парламентарните] избори не е проведена нито една среща на ръководството на партията“, заяви Кулис за SETimes. 
						Делата и разследванията на скандалите за корупция в ХДС продължават. Според съобщение в хърватския всекидневник “Вечерни Лист” срещу бившия премиер и лидер на ХДС Иво Санадер са повдигнати обвинения за това, че е одобрил продажбата на електроенергия на мостарския завод "Алуминий“ по цени под пазарните. 
						В резултат на това хърватската държавна електрическа компания ХЕП е претърпяла загуби в размер до 80 млн. евро. 
						Миналата година службата за борба с корупцията УСКОК повдигна обвинения срещу 11 души, включително срещу ХДС като юридическо лице, за незаконно преливане на повече от 6 млн. евро във фонд на партията. 
						Според Здравко Петак, преподавател във Факултета по политология в Загреб, все още няма печеливша политическа идея, която може да спаси ХДС. 
						„Разривът в партията е очевиден, но изглежда, че Ядранка Косор все още няма силен съперник в изборите. Мисля, че някои от кандидатите бяха умишлено вкарани в партията, за да може тя да спечели повече гласове и по този начин да намали резултата на потенциалните си опоненти, което доказва, че автокрацията в партията все още е силна“, заяви той. 
						Петак посочи за SETimes, че е любопитно, че в политиката влизат повече лекари, като добави, че в момента един добър мениджър би бил по-полезен за ХДС. 
						„Демократизирането на партията означава всеки да може да бъде избран и всеки да може да влезе в политиката. Засега това не важи за ХДС. След изборите, които със сигурност ще бъдат от решаващо значение, ще знаем дали ХДС ще продължи политическата си дейност, или ще стане част от историята“, заключи той.

Гърция заплашва да упражни вето в ЕС 
					09/11/2006
					По време на парламентарна дискусия за външната политика миналата седмица гръцкият премиер Костас Караманлис заяви, че страната му може да отхвърли кандидатурите на Македония и Турция за присъединяване към ЕС поради оставащите нерешени спорове.
					От Джон Демопулос за Southeast European Times от Лондон -- 09/11/06
 
					 
						
"Необходимо е да има общоприето наименование по пътя към НАТО и ЕС. Това е предварително условие за ратификация от гръцкия парламент," заяви гръцкият премиер Костас Караманлис. [Гети Имиджис]
						Гръцкият премиер Костас Караманлис зае миналата седмица нападателна позиция по двустранните спорове със Скопие и Анкара, намеквайки, че Гърция би могла да блокира техните кандидатури за присъединяване, ако тези спорове не бъдат решени. 
						Караманлис заяви на 2 ноември пред парламентаристите, че Турция трябва да предприеме стъпки за избягване на предстоящата "влакова катастрофа" в нейните преговори за присъединяване. Премиерът също така каза, че правителството може да упражни вето върху членството на Македоняи в ЕС и НАТО, ако двустранните спорове между двете страни не бъдат решени. 
						"[Македонските] лидери трябва да се изидигнат до висотата на положението и да отвърнат на положителната позиция на гръцкото правителство," каза Караманлис. "Необходимо е да има общоприето наименование по пътя към НАТО и ЕС. Това е предварително условие за ратификация от гръцкия парламент." 
						Атина и Скопие отдавна са в дипломатически спор за наименованието на бившата югославска република. Атина се противопоставя на използването на името Македония от съседката й, тъй като го смята за изконно гръцко, и в миналото блокира признаването на страната от ЕС, налагайки едногодишно ембарго, в резултат на което страната бе лишена от жизнено необходим внос. 
						Давайки висока оценка на "иначе добрите двустранни връзки" между двете страни, премиерът призова за пълно нормализиране на отношенията "с цел улесняване на пътя на страната към институциите на Запада и за укрепване на регионалната стабилност". Гърция е един от най-големите инвеститори в Македония през последните десет години, наливайки близо 1,1 милиарда щатски долара в новооформящата се балканска държава. 
						Според Спирос Економидес от "Хеленик Обзърватори" към Лондонския икономически институт (ЛИЕ) гръцкото вето на практика е "много малко вероятно", макар и възможността за взаимноприемливо решение да изглежда също толкова далечна. 
						"Трябва да се вгледаме във вътрешната политика на Скопие," каза Економидес. "Подходът е: "Защо да преговаряме, след като всички ни наричат Македония?" 
						Относно турската кандидатура за присъединяване Караманлис отбеляза "неприемливия анахронизъм" на casus belli (претекста за конфликт) на страната срещу разширяването на гръките териториални води в одобрените от ООН 12 морски мили. Той също така се застъпи за твърда линия на ЕС спрямо "изричното договорно задължение" на Турция да отвори пристанищата си за кипърски гръцки кораби, въпрос, по който Турция също бе остро критикувана в последния мониторингов доклад на ЕК, публикуван в сряда (8 ноември). 
						"[Турция] не може да пренебрегва задълженията си към страните, членки на ЕС, включително и към Република Кипър," каза Караманлис. "Тя трябва да отговори на условията, които бяха поставени, и да се придържа към определените от ЕС насоки. Не може да има преструвки. Това са единствените насоки, които могат да гарантират стабилен европейски курс, единствените насоки, които ще гарантират, че няма да има влакова катастрофа по пътя към Европа. Ние не искаме това да се случва. От Анкара зависи обаче това да бъде избягнато." 
						Междувременно опозиционният лидер Георгиос Папандреу продължава да поддържа скептична позиция спрямо настоящата политика на правителството. Той укори управляващата партия "Нова демокрация", че не е реагирала на изказванията под сурдинка в ЕС за "специални отношения" между ЕС и Турция - нещо, което е почти равносилно на пълноправно членство. 
						Присъединяването на Турция към ЕС бе идея, издигната първоначално от социалистическата партия ПАСОК на Папандреу, а след това по време на управлението на бившия премиер Костас Симитис, като начин за установяване на по-голямо влияние върху Анкара. Сега според Папандреу Гърция губи един от най-важните си инструменти за мир и сътрудничество в региона. 
						 "Едва когато за присъединяването на Турция има реална перспектива, ние ще разполагаме с мощен лост за решаване на кипърския проблем и създаване на добросъседски отношения," каза той.

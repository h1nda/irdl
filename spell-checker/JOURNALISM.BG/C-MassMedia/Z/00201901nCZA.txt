Диалогът води до потенциален пробив в решаването на делата за права върху собственост в Косово 
					27/09/2011
					Продължаващият диалог между Прищина и Белград доведе до ново споразумение, имащо за цел решаването на големия брой висящи дела за собственост.
					От Линда Карадаку за Southeast European Times от Прищина -- 27/09/11
 
					 
						
Исковете и жалбите, свързани със собственост върху земя и жилища, престояват в съдилищата повече от десетилетие. [Ройтерс]
						Това е основен икономически въпрос, останал от войната през 1998-1999 г.: усилията да се възвърне собствеността върху жилища и земя, изоставени по време на войната и след това от хиляди хора, търсещи спасение. Албанците се завърнаха почти незабавно, но повечето от изселените сърби - не. Повечето от тях чакат близо 11 години да си върнат собствеността. 
						Проблемът попада в юрисдикцията на Агенцията по собствеността в Косово. Общият брой на нерешените дела в градските съдилища е огромен: от 41 253 иска, свързани с въпроси за собственост, по-малко от половината - 20 081 - са били решени от Комисията по дела за собственост. Останалите се разглеждат с надеждата да бъдат решени до края на следващата година, заяви за SETimes председателят на агенцията Ариан Красничи. 
						Живоин Йоканович, сръбски адвокат от Прищина, е скептичен. "Няма причина 50% от делата да стоят нерешени", каза той за SETimes. 
						Йоканович се оплаква от липсата на ефективност и, в някои случаи, на квалификация, ресурси и персонал. Той казва, че градският съд в Прищина, например, просто не може да реши делата си с настоящия брой съдии дори през следващите седем или осем години. Крайният срок за подаване на исковете беше декември 2007 г. 
						Един от най-големите проблеми са кадастрите, които са непълни. За някои семейства изобщо няма данни. Задава се обаче изход от ситуацията. 
						В сряда (21 септември) правителството публикува подробности за постигнато ново споразумение на продължаващите в Брюксел с посредничеството на ЕС преговори. Според условията на споразумението Косово и Сърбия се съгласяват да работят заедно по възстановяването на актуалния допреди 1999 г. кадастрален план, да установят пропуските, да създадат агенция, която да се занимава с несъответствията в документите, и да работят с ЕС, за да вземат решение по оставащите дела. 
						Деян Николчевич, началник на кабинет към косовското министерство на завърналите се бежанци и общностите, заяви, че установяването на правата върху собствеността е предварително условие за постоянното завръщане на разселените лица. "За съжаление трябва да кажа, въпреки че въпросът за правото на лична собственост е едно от основните човешки права, засега той остава само на хартия не само за завърналите се лица, но и за потенциалните такива", каза Николчевич за SETimes. 
						Проблемът със собствеността не е уникален за Косово; той присъства и в много други балкански държави. "Този проблем представлява един дълъг процес и изисква [пълната]... ангажираност на всички институции в съответствие с европейските стандарти", заяви Николчевич. 
						През юни тази година ОССЕ публикува доклад относно предизвикателствата пред решаването на конфликтите, свързани с делата за жилищна собственост в Косово. Стана ясно, че голям брой терени и сгради, принадлежащи главно на разселени лица, продължават да са незаконно обитавани. 
						"Невъзстановяването на собствеността на пострадалите от конфликта възпрепятства процеса на завръщане и влияе неблагоприятно върху човешките права на всички общности в Косово, най-вече на косовските сърби и други неалбански общности", се добавя в доклада, в който се посочва, че "решаването на свързаните с конфликта дела за собственост е необходим процес, който има голямо влияние върху стабилността на следвоенното общество."

Солана настоява Косово да ускори изпълнението на дeмократичните стандарти 
		21/07/2005
		Върховният представител на ЕС за външната политика Хавиер Солана разкритикува лидерите на Косово в сряда за забавянето на процеса на изпълнението на демократичните стандарти в провинцията в момент, когато процесът трябва да се ускори. 
		(АП, Ройтерс, РФЕ/РЛ, Център за новини на ООН, Синхуа, Косоварипорт, Радио Б92 - 20/07/05)
 
		 
			
Ръководителят на УНМИК Сьорен Йесен Петерсен (вдясно) и Върховният представител на ЕС по външната политика Хавиер Солана провеждат прес конференция в сряда (20 юли) в Прищина. [Африм Хаджрулаху]
			Цитирайки забавянето напоследък на темпото на изпълнение на международно признатите демократични стандарти в Косово, Върховният представител на ЕС по външната политика Хавиер Солана призова ръководството на провинцията да ускори процеса. 
			"Бях наистина изненадан, когато видях това, което според мен е забавяне на процеса," каза Солана пред журналисти в Прищина в сряда (20 юли). "Смятам, че това е грешка. В момента лидерите на Косово и правителството трябва да правят точно обратното, да действат по-бързо." 
			Критиката на Солана се появи седмици преди международната общност да реши дали да започне преговори за определяне на окончателния статут на Косово. Решаващо условие за това е значителният напредък в изпълнението на одобрените от ООН стандарти в осем области, включително и в демократичните институции, върховенството на закона, завръщането на разселените лица, човешките права и правата на малцинствата и диалогът с Белград. 
			Посещението на Солана съвпада с продължаващия щателен преглед на изпълнението на стандартите, ръководен от пратеника на Генералния секретар на ООН Кофи Анан, Кай Ейде, който се очаква да представи доклада си до м. септември. Ако оценката на ситуацията, направена на място от норвежкия посланик е положителна, през септември ще бъде назначен специален пратеник на ООН за преговорите за определяне на статута на Косово. Според Ройтерс преговорите се очаква да продължат от шест до девет месеца. 
			Ръководителят на УНМИК Сьорен Йесен Петерсен също отбеляза забавянето напоследък на процеса по изпълнението на демократичните стандарти и цитира три причини за това. Едната, според него, е недостатъчната решителност от страна на ръководството на косовските албанци и на временните институции "да осигурят завръщането на разселените лица, свободата на придвижване и децентрализацията". Другите причини са отказът на Белград да насърчи косовските сърби да участват в политическия процес в в провинцията, както и фактът, че "все повече въпроси се разглеждат през призмата на дискусиите за статута," гласи изявление на ООН. 
			Въпреки че не е сред осемте стандарти, децентрализацията, която цели да осигури повече правомощия на малцинствата при уреждането на техните проблеми, също се смята за важен фактор в политическия процес. За съжаление в тази област е постигнат незначителен успех. 
			"Жалко, че децентрализацията се смята единството за въпрос, свързан с правата на малцинствата. Той е и демократичен въпрос, който приближава правителството към всички," заяви Йесен Петерсен във вторник. 
			Критикувайки косовското ръководство за бавния напредък в осъществяването на реформите в местното управление, Солана заяви, че първите пилотни проекти, свързани с децентрализация на управлението, които тепърва ще се осъществяват, трябва да включват най-малко две сръбски общности в Косово. 
			По време на краткото познавателно посещение в Прищина, Върховният представител на ЕС за външната политика не успя да убеди косовските сърби да участват в институциите на провинцията. Вместо това му бе заявено, че общността е решила да продължи да бойкотира политическия процес. 
			"Докато Белград лишава косовските сърби от възможността да бъдат част от процеса, ще съществуват ограничения за напредъка, който можем да постигнем по отношение на завръщането на разселените лица и на свободното придвижване", заяви Йесен Петерсен. 
			Солана и други високопоставени представители на ЕС се очаква да посетят Косово отново в края на август, за да отчетат постигнатия напредък по изпълнението на стандартите.

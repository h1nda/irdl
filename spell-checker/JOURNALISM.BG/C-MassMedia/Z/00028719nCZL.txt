Гръцкият премиер Караманлис обеща да се бори с корупцията, докато протестите продължават
					17/12/2008
					 
						АТИНА, Гърция -- В условия на продължаващи улични протести на гръцки младежи във вторник (16 декември) министър-председателят Костас Караманлис обеща да се бори с корупцията по високите етажи на властта и да прочисти всички политически институции. "Отдавна нерешени проблеми, като корупцията във всекидневния живот и чувството за социална несправедливост, разочароват младите хора", каза Караманлис пред парламентарната група на управляващата партия "Нова демокрация" (НД). Той призна, че правителството е подценило мащаба на проблемите, обхванали страната. 
						Същия ден около 20 протестиращи студенти окупираха гръцкия държавен телевизионен канал НЕТ, като за кратко прекъснаха излъчването на новините в знак на протест срещу убийството на 6 декември на тийнейджъра Александрос Григоропулос. Друга група младежи хвърляха запалителни бомби и камъни срещу щаба на гръцката полиция за борба с безредиците в Атина, при което бяха повредени няколко леки коли. В сряда около 50 младежи проведоха символичен протест на Акропола в Атина, като опънаха огромни лозунги в продължение на около час. (АНА-МПА, АП, ЕРТ, МРТ - 17/12/08; АНА-МПА, НЕТ, Нафтемборики, In.news, Ройтерс, АП, АФП, РФИ, Телеграфи, Гласът на Америка, Макфакс, Фамагуста Газет - 16/12/08).

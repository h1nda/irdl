Хърватският премиер Санадер посети Съединените щати
					17/10/2006
					Кандидатурата на Хърватия за членство в НАТО е един от основните обсъждани въпроси по време на посещението на премиера Иво Санадер във Вашингтон. Още в дипломатическите новини: вътрешни министри от Югоизточна Европа се срещнаха, за да обсъдят борбата с организираната престъпност; кипърският турски лидер Мехмет Али Талат иска да се сложи край на икономическата изолация.
					
 
					 
						
Хърватският премиер Иво Санадер. [Гети Имиджис]
						Посещението на хърватския премиер Иво Санадер в Съединените щати включваше срещи с американския президент Джордж Буш и с високопоставени представители на държавната администрация. Водещи в дневния ред на Санадер бяха кандидатурите на Хърватия за членство в НАТО и ЕС. 
						*** 
						Вътрешни министри от Югоизточна Европа се събраха в четвъртък (12 октомври) на двудневна среща в Будва, Черна гора. Основен акцент бе напредъкът, постигнат в общата борба срещу всички видове организирана престъпност, както и евентуалното засилване на регионалното и трансграничното сътрудничество в тази сфера. Участваха представители на Босна и Хецеговина, Хърватия, Македония, Черна гора, Сърбия и Словения.
						*** 
						
Черногорският президент Филип Вуянович посети Словения за разговори с колегата си Янез Дърновшек. Двамата изразиха готовността си за разширяване на двустранното сътрудничество, а Словения предложи да подпомогне усилията на Черна гора за интеграция в ЕС и кандидатурата й за членство в програмата на НАТО "Партньорство за мир". 
						*** 
						
Албанският президент Алфред Мойсиу се срещна в четвъртък (12 октомври) с Кристофър Хох, директор на Службата за Югоизточна Европа към американския Държавен департамент. Те обсъдиха ситуацията в региона и последните събития в преговорите за статута на Косово. Хох призова всички партии в Албания да се споразумеят за избирателните реформи, подчертавайки важността на провеждането на свободни и честни местни избори в съответствие с демократичните стандарти.
						*** 
						
Кипърският турски лидер Мехмет Али Талат отпътува в понеделник (9 октомври) за Брюксел за тридневни неофициални разговори с председателя на Европейската комисия Жозе Мануел Барозу, еврокомисаря по разширяването Оли Рен и председателя на Европейския парламент Жозеп Борел. Талат се стреми към прекратяване на икономическата изолация на северната част на Кипър, намираща се под турско управление. 
						
(Различни източници – 10/10/06-17/10/06)

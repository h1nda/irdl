Турция е призована да гарантира необратимост на реформите 
					03/05/2005
					Турция получи значителни похвали за прогреса на реформите в страната. Турция обаче бе призована да гарантира, че реформите, както политически, така и икономически са необратими. 
					(ФТ, Жорнал оф Търкиш уикли - 03/05/05; АФП, Дейтче прес агентур, Дуня - 02/05/05) 
 
					 
						
"Преговорите ще бъдат трудни и продължителни, а реформите, които Анкара ще предприеме, ще определят техния темп, " заяви пред турския вестник "Милиет" германският канцлер Герхард Шрьодер. [АФП]
						Турция трябва да промени начина си на мислене, ако иска да успее в стремежа си да стане член на ЕС, заяви германският канцлер Герхард Шрьодер пред всекиденвника "Милиет" в интервю, публикувано в понеделник (2 май) в навечерието на своята двудневна визита в страната. 
						Предприсъединителните преговори между Анкара и ЕС се очаква да започнат на 3 октомври. Брюксел даде ясно да се разбере, че страната ще бъде в състояние да се присъедини към 25-членната организация едва след като изпълни всички изисквания за членство и особено политическите критерии. Мерките, които Турция трябва да изпълни, преди да влезе в Съюза, включват подобряване на състоянието на свободата на словото, на религиозните свободи и правата на малцинствата, както и изкореняване на изтезанията и малтретирането. 
						Отбелязвайки, че преговорите няма да бъдат нито кратки, нито лесни, германският лидер подчерта, че техният изход ще зависи от усилията на Анкара да гарантира, че нужните реформи да ефективни и трайни. Макар да получава похвали за напредъка в приемането на съответното законодателство, Турция е критикувана за забавянето си при фактическото му прилагане.
						"Турция е предприела важни стъпки след последната среща на върха на ЕС през декември, когато се реши че, Турция може да започне предприсъединителните си преговори на 3 октомври," каза Шрьодер, чието правителство подкрепя турската кандидатура. "Преговорите ще бъдат трудни и продължителни, като реформите, които Анкара ще предприеме, ще определят и техния темп. "
						Човешките права и други основни свободи трябва да бъдат гарантирани, цитира ДПА думите на германския канцлер. За да е сигурно, че процесът на реформи е необратим, новото законодателство трябва да стане част от ежедневието на обикновените хора, добави той. 
						Шрьодер пристига в Анкара във вторник вечерта след кратка визита в Босна и Херцеговина. Той ще се срещне с президента Ахмет Неджет Сезер и с премиера Реджеп Таийп Ердоган в сряда преди да отпътува за Истанбул, за да участва в турско-германски икономически форум. 
						Миналата седмица изпълнителният директор на МВФ Родриго Рато също призова да се гарантира необратимостта на турските реформи, изтъквайки, че това е ключова стъпка, която страната трябва да направи, за да стане устойчиво увеличението на преките чуждестранни инвестиции в страната. 
						"Турция трябва да задълбочи икономическите си реформи," заяви Рато в петък по време на среща на турския Консултативен съвет по инвестициите, авторитетна група, която включва чуждестранни бизнес лидери, ръководители на международни институции, висши туски представители и водещи бизнесмени. "В това отношение аз съм окуражен от решимостта на правителството да приложи на практика важните закони за банките и социалното осигуряване. Изпълнението на обещанието да се постигне членство в ЕС и прилагането на новия политически дневен ред на кабинета трябва да помогнат за необратимостта на реформите."

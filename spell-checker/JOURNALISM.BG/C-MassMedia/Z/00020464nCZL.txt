ЕС и САЩ приветстваха новата сръбска конституция, като омаловажиха влиянието й върху косовския въпрос
					31/10/2006
					 
						БРЮКСЕЛ, Белгия -- В отделни изявления в понеделник (30 октомври) ЕС и Съединените щати приветстваха приемането на новата сръбска конституция, която ще замени основния закон на страната от времето на Милошевич. В същото време и двете изявления подчертават, че новата конституция, приета на референдума в края на седмицата, няма да се отрази на усилията за решаване на въпроса за окончателния статут на Косово въпреки текстовете в нея, които определят провинцията като неделима част от Сърбия. "Бъдещият статут на Косово е отделен въпрос, с който се занимава [пратеникът на ООН] Марти Ахтисаари," каза говорителката на ЕК Кристина Наги. Във Вашингтон говорителката на Държавния департамент на САЩ Джанел Хиронимъс каза, че Вашингтон напълно подкрепя усилията на специалния пратеник на ООН Марти Ахтисаари за постигане на компромисно решение по въпроса за статута. (Блиц - 31/10/06; Бета, РТС, Танюг, Ройтерс, AП, AФП, ЮПИ - 30/10/06)

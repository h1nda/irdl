Сръбското правителство отбеляза 100 дни от поемането на властта 
					29/08/2007
					Новата администрация арестува предполагаеми военнопрестъпници и контрабандисти на цигари, възобнови преговорите с ЕС и твърдо се противопостави на независимостта на Косово. От друга страна, жизненият стандарт остава нисък.
					От Игор Йованович за Southeast European Times от Белград – 29/08/07
 
					 
						
Премиерът Воислав Кощуница каза, че основните задачи на правителството са сътрудничество с Хагския трибунал, продължаване на процеса на интеграция в ЕС, овладяване на престъпността и корупцията и повишаване на жизнения стандарт. [Гети Имиджис]
						Настоящото сръбско правителство работи от 15 май. То бе сформирано четири месеца след изборите и след проточилите се преговори между представителите на т. нар. "демократичен блок" -- Демократическата партия (ДП) на президента Борис Тадич, Демократическата партия на Сърбия на премиера Воислав Кощуница и "Г17 Плюс". Макар че Кощуница пое премиерския пост за втори път, мнозинството от постовете в кабинета бяха заети от ДП, най-силния член на управляващата коалиция. 
						Когато правителството встъпи в длъжност, Кощуница заяви, че четирите му основни задачи ще бъдат сътрудничество с Хагския трибунал, продължаване на процеса на интеграция в ЕС, намаляване на престъпността и корупцията и повишаване на жизнения стандарт. Някои от тези цели вече са постигнати. 
						Малко след сформирането на новия кабинет двама бегълци от правосъдието, издирвани от прокурорите на ООН, бяха арестувани и екстрадирани в Хага. Бившият босненски сръбски офицер от армията Здравко Толимир бе арестуван в Република Сръбска, а бившият сръбски полицейски началник Властимир Джорджевич бе арестуван в Черна гора. Сръбските сили за сигурност оказаха помощ и в двата ареста. 
						На свой ред ЕС поднови преговорите си със Сърбия по Споразумението за стабилизация и асоцииране (ССА) на 13 юни. Преговорите бяха преустановени през май 2006 г. поради липсата на сътрудничество с Трибунала от страна на Белград и по-специално заради неуспеха му да арестува и предаде бившия босненски сръбски военен командир Ратко Младич. 
						Последният кръг от преговорите се състоя през септември, но пълното сътрудничество с Трибунала остава условие за подписването на ССА. Засега Младич е още на свобода. 
						Първите 100 дни на правителството бяха белязани и от арестуването на заподозрени в контрабанда на цигари през 90-те години. Двама основни заподозрени, които все още са на свобода, са вдовицата и синът на бившия югославски президент Слободан Милошевич. 
						Засега няма особен напредък в повишаването на жизнения стандарт. За да овладее инфлацията, Националната банка на Сърбия трябваше да наложи сурови мерки, посрещнати с критики от търговските банки в Сърбия. Цените на жилищата, електроенергията, хляба и млякото се повишиха, като допълнително притиснаха домакинствата в страната, където средната работна заплата е 300 евро. Забавянето при сформирането на правителството струва скъпо на Сърбия. На фона на политическата несигурност -- включително и назначаването за кратко на ултранационалиста Томислав Николич за председател на парламента -- чуждите инвестиции спаднаха рязко и се очаква да останат значително под миналогодишния размер от 3 млн. евро. 
						На дипломатическия фронт обаче администрацията на Кощуница може да претендира за успех. С помощта на Русия, член на Съвета за сигурност на ООН, тя успя да предотврати приемането на проекторезолюция, базирана на плана за статута, предложен от бившия специален пратеник на ООН Марти Ахтисаари. Мнозина очакваха статутът на Косово да бъде определен досега, като се очакваше провинцията да получи контролирана от международната общност независимост. Вместо това започна нов кръг от преговори. 
						Предвид силно раздалечените позиции на Белград и Прищина обаче резултатите от тези преговори са неясни. Нещо повече, управляващата коалиция е разделена относно начина, по който Кощуница и неговата ДПС работят по въпроса. Министри от ДПС отправиха обвинения към НАТО, твърдейки, че тя планира експериментално изграждане на държава в Косово. ДП на Тадич посочи, че подобни атаки имат отрицателен ефект. 
						Според Нада Колунджия от ДП злоупотребата с косовския въпрос за партийни цели може сериозно да навреди на интересите на Сърбия. Според Колунджия Белград трябва да работи за спечелване на колкото е възможно повече страни на своя страна, а не за отблъскването им.

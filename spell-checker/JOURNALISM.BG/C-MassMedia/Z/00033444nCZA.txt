Оптимизъм за "Набуко" въпреки пречките
					17/02/2010
					Вашингтон обявява нова енергийна стратегия и кани Русия да играе роля в проект за газопровод, предназначен да разнообрази доставките на природен газ. Парите и политическата нестабилност обаче могат да издигнат бариери.
					От Ерол Измирли и Катрин Гургенидзе за Southeast European Times -- 17/02/10 
 
					 
						
От ляво на дясно: председателят на ЕК Жозе Мануел Барозу и премиерите на Унгария - Гордон Байнаи, Австрия -- Вернер Файман, Турция - Реджеп Тайип Ердоган, България - Сергей Станишев, и Румъния - Емил Бок присъстват на церемонията по подписването на договора за газопровода "Набуко" в Анкара на 13 юли 2009 г. [Гети Имиджис]
						Ръководителят на проекта за газопровода "Набуко" изразява увереност, че той ще бъде доведен до успешен край, докато други поддръжници търсят начини за преодоляване на препятствията, които спъваха процеса досега. 
						Набуко "ще бъде реализиран на всяка цена", каза пред турския всекидневник "Хюриет" главният изпълнителен директор Райнхард Мичек, изразявайки надежда, че тази година ще бъде повратна. Той посочи неотдавнашните разговори с международни финансови институции, както и преговорите с Азербайджан, Туркменистан и Ирак да подават газ от своите находища през запланувания газопровод. 
						Предназначен да облекчи зависимостта на Европа от руския газ, подкрепеният от САЩ и ЕС проект буксува заради финансите и нуждата от намиране на надеждни доставчици. Поддръжниците работеха също да опровергаят твърденията за съперничество с подкрепяни от Москва газопроводи. 
						През януари Вашингтон заяви, че се стреми да "деполитизира" енергийната стратегия, и дори подхвърли идеята, че Русия би могла да има роля в "Набуко". 
						"[Би могло] да се намери възможност Русия да участва в този проект, не като контролиращ партньор, но като участник," каза специалният пратеник на САЩ по евро-азиатските въпроси Ричард Морнингстар. "Предвид сегашната глобална финансова ситуация това може да е най-рационалния път напред." 
						Турция, ключов играч в "Набуко", също не е против за включването на Москва. "Ако консорциумът не може да набави необходимите количества газ, той не би отхвърлил предложение на "Газпром" да се присъедини към проекта като доставчик," каза заместник помощник-секретарят на турското външно министерство Хакъ Акил за месечното списание "Енерджи Рипорт". "Това няма да превърне "Набуко" в Набуков. Да имаш дял в консорциума е нещо различно от това да се присъединиш към проекта в качеството на един от доставчиците." 
						
[Фотоилюстрация от Катрин Гургенидзе за Southeast European Times]
						 Въпреки това идеята бе официално отхвърлена от руския посланик в Турция, Владимир Ивановски, на среща, проведена от Турския център за международен и стратегически анализ в Анкара на 27 януари. 
						"Набуко" бе предложен преди години като алтернативен енергиен източник за европейските страни. Понастоящем "Газпром" контролира всички газопроводи, обслужващи Европа от изток, и доставя около 25 % от консумирания в европейските страни газ. 
						Страните, членки на "Набуко" - Турция, България, Румъния, Унгария и Австрия - подписаха междуправителствено споразумение в Анкара на 13 юли 2009 г. Според плана дългият 3 300 км газопровод ще доставя природен газ за Европа от богатите газови находища на каспийския басейн и Централна Азия, заобикаляйки Русия и елиминирайки транзитния монопол на Украйна. 
						Консорциумът "Набуко" се оглавява от австрийската петролна и газова компания О Ем Ви заедно с четири национални енергийни корпорации - турската "Боташ", българската "Булгаргаз", румънската "Трансгаз" и унгарската МОЛ, плюс германската енергийна група РВЕ. 
						Намирането на надеждни доставчици е едно от най-големите препятствия пред газопровода, чийто капацитет се очаква да бъде 31 милиарда кубически метра до 2020 г. 
						Участниците в "Набуко" смятат Азербайджан за най-сигурния източник, а външният министър на страната Араз Азимов каза в интервю на 29 януари, че е вероятно тази година да бъде взето "решение". Анализатори обаче предупреждават, че политическите проблеми могат да бъдат пречка, тъй като страната - оплетена в остър спор с Армения за Нагорни Карабах - търси по-голямо влияние. Миналата година Баку се включи и в подкрепяния от Москва проект за газопровод "Южен поток". 
						Вашингтон разглежда и Туркменистан като един от основните доставчици за "Набуко", посочи през януари Морнингстар. Но на пътя на участието му стоят редица пречки, включително съществуващи споразумения с Русия, деликатни отношения с Азербайджан и териториални кавги относно Каспийско море. 
						Същевременно Ирак е богат източник на природен газ, но вътрешните разногласия правят приноса му невъзможен на този етап. Изключено е да участва Иран, друга богата на газ страна, освен ако политическите условия не се променят. 
						Финансирането е друг нерешен проблем. 
						Европейската инвестиционна банка потвърди миналата година готовност да предостави 2,25 милиарда щатски долара за проекта, възлизащи на 25 % от общите разходи. Консорциумът по проекта планира също да кандидатства за заеми от международни финансови институции, каза главният директор Мичек. 
						Въпреки затрудненията се очаква участниците в "Набуко" да започнат строителните работи догодина. "Набуко Газ Пайплайн Интърнешънъл", отговарящ за строежа и управлението на газопровода, настоява, че ще започне да подава газ за Европа до 2014 г.

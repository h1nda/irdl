Почит към лидерката на сръбска НПО Ковачевич-Вучо
					22/04/2010
					Изтъкнатата правозащитничка Биляна Ковачевич-Вучо отвори очите на много хора и понякога бе посрещана противоречиво. Смъртта й във вторник бе "преждевременна", единодушни са сърбите. 
					От Бояна Милованович за Southeast European Times от Белград -- 22/04/10
 
					 
						
[Гети Имиджис]
						Роднини и приятели на изтъкнатата правозащитничка Биляна Ковачевич-Вучо се събраха в сряда (21 април) да почетат паметта й. Ковачевич-Вучо почина във вторник в Белград на 58-годишна възраст след дълго боледуване. Председателката на Адвокатския комитет за човешки права Ковачевич-Вучо беше сред основателите на Хелзинкския комитет за правата на човека в Сърбия. 
						 "Това, което тя направи заедно със сподвижниците си в нейната организация, бе полагане на основите на нова ценностна система в Сърбия. Всичко, до което тя се докосваше, се превръщаше в институции на модерното общество," каза в реч по време на възпоменанието преподавателят от факултета по право Стеван Лалич. 
						"Биляна живя в страна, в която през последния четвърт век почти всеки ден човек трябваше да полага всички усилия, за да остане почтено човешко същество. Само онези, направени от добра глина, могат да издържат на това." 
						Ковачевич-Вучо изигра важна роля в изграждането на новоосъзнатите човешки права в Сърбия и в антивоенното движение през управлението на Слободан Милошевич. Тя критикуваше също и вътрешните авторитарни политики на Милошевич. 
						Нейните колеги от неправителствения сектор определиха кончината й като непоправима загуба за Сърбия, която иска да върви напред и да се справи с миналото си. 
						"Нейната дейност в правната сфера, законите и идеите, които предлагаше, несъмнено доближиха Сърбия малко повече до европейските ценности и стандарти," каза за SETimes директорът на Граждански инициативи, Миленко Дерета. 
						Посланията, които тя отправяше, бяха понякога "сурови и отваряха наново болезнени рани от миналото", поради което те бяха посрещани без разбиране, каза Дерета. 
						Работата и активността на Ковачевич-Вучо могат да се определят като безкомпромисна борба за правата на човека, но настояванията й, че Сърбия трябва да признае военните престъпления, извършени в нейно име, често биваха посрещани с противопоставяне и укори. 
						 "Невинаги съм бил съгласен с нейните действия и мнения. Но в този момент мога само да кажа, че тя ни напусна твърде рано и аз съжалявам за това," каза за SETimes представителят на ръководството на Демократическата партия на Сърбия Милош Алигрудич. 
						Ковачевич-Вучо е родена през 1952 г. в Белград, където завършва Белградския правен факултет. 
						Тя е работила като доброволец в Центъра за антивоенно действие и на гореща линия за помощ. Тя беше сред основателите на Хелзинкския комитет за правата на човека в Сърбия и бе председател на Адвокатския комитет за човешки права от 1997 г. 
						"Адвокатският комитет за човешки права дори и днес, когато ято скакалци е опустошило Сърбия, продължава да се бори против войната, за човечество без репресии, за малките и големите, които са застрашени по някакъв начин. За жертвите от всяка раса или националност," каза веднъж Ковачевич-Вучо за своята организация.

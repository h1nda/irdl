Великобритания предложи да отстъпи своя територия в Кипър
					11/11/2009
					 
						ЛОНДОН, Великобритания -- ООН съобщи във вторник (10 ноември), че Великобритания "официално подновява" своето предложение да предаде част от своята суверенна територия на о. Кипър, за да ускори решаването на отдавна съществуващия кипърски въпрос. В изявление службата на ООН в Никозия заяви, че Лондон е готов да се откаже от парцел от около 117 кв. км при две условия - лидерите на кипърските турци и гърци да изработят план за обединение на разделения остров чрез преговори и да осигурят подкрепата на мнозинството от жителите на Севера и Юга за формалното ратифициране и от двете страни. Кипър беше британска колония до 1960 г. Великобритания контролира около 3 %, или 254 кв. км от територията на острова. Кипърският президент Деметрис Христофиас ще се срещне в сряда в Лондон с британския министър-председател Гордън Браун. (Би Би Си, Синхуа - 10/11/09)

САЩ дарява оборудване на хърватската полиция
18/09/2003
 
ЗАГРЕБ, Хърватия -- При церемония в сряда (17 септември) посланикът на САЩ в Хърватия Ралф Франк дари оборудване на стойност 101 000 евро на вътрешното министерство. Защитното облекло и компютърният тренажор за ползване на леко стрелково оръжие ще бъдат използвани за обучение на хърватската полиция.
Също в сряда представители на хърватското министерство на труда и социалните грижи и Международната организация по миграция подписаха споразумение за сътрудничество за пресичане на трафика на хора. То предвижда осигуряване на подслон и друга помощ на жертвите на трафика на хора, както и обмен на информация.
Други новини: Министър-председателят Ивица Рачан и полският му колега Лешек Милер подписаха споразумение за защита на класифицираната информация. На среща в Загреб в сряда двамата се съгласиха, че няма неразрешени въпроси между двете страни. (ХИНА, ПАП, Би Би Си - 17/09/03)

Германия отрича да координира помощи за Гърция
					22/02/2010
					 
						БЕРЛИН, Германия -- Говорителят на финансовото министерство Мартин Крайенбаум отрече в събота (20 февруари) съобщенията в медиите, че Берлин координира действията на членовете на Еврозоната за предоставяне на финансова помощ на Гърция. Крайенбаум каза, че Германия няма конкретен план за оказване помощ на Гърция да преодолее кризата с дълга си. Той направи изявлението, след като по-рано в събота германският вестник "Шпигел" публикува на уебсайта си репортаж, в който се съобщава, че германското правителство координира заедно с членовете на Еврозоната предоставянето на 25 милиарда евро. В репортажа се посочва, че Германия ще предостави около 20 % от тази сума. Гръцкият премиер Георгиос Папандреу заяви в края на миналата седмица, че Атина иска по-скоро политическа подкрепа за действията си по преодоляване на кризата, отколкото финансова подкрепа. (Синхуа, АФП - 20/02/10)

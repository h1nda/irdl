МКГ посочи, че кандидатурата на Македония за ЕС зависи от осъществяването на важни реформи 
					16/01/2006
					На Македония й предстои още много работа, преди да може да се смята за готова да започне преговори за членство в ЕС, пише Международната кризисна група в доклад, публикуван в четвъртък, като посочва съдебната реформа като особено неотложна мярка.
					(Международна кризисна група, Ройтерс - 12/01/06)
 
					 
						
Постигнат е забележителен успех с реформата на полицията в Македония, заяви МКГ. [Архив]
						По-нататъшният напредък на Македония по пътя на интеграция в ЕС зависи от осъществяването на важни реформи, особено в сферата на полицията и съдебната система, пише Международната кризисна група (МКГ) в доклад, публикуван в четвъртък (12 януари). 
						Страната е постигнала значителен успех в изпълнението на Охридското споразумение от август 2001 г., което сложи край на седеммесечния етнически конфликт, казва МКГ. Но, добавя тя, фактът, че ЕС не е определил дата за започване на преговорите за членство, означава, че за Македония има някои предизвикателства, с които страната трябва да се справи, за да се превърне в стабилна демокрация в следконфликтен период. 
						"Решението на ЕС, взето в края на миналата година, за предоставяне на кандидатски статут на Македония, бе важен стимул за нейния престиж и самочувствие," е казала в четвъртък анализаторката на МКГ Дженифър Ленърд, цитирана от "Ройтерс". "Но на страната й предстои още много работа, преди да може да се смята за готова да започне преговори за членство." 
						Според доклада на МКГ, озаглавен Македония: с несигурна стъпка към Европа, реформите на полицията и съдебната система са въпроси от решаващо значение не само за обикновените македонци, но и за техните политически лидери, а напредъкът в осъществяването им е предварително условие за членство в ЕС. 
						Групата е особено критична към "нереформираната и нефункционираща" съдебна система на Македония. "Страна с два милиона граждани има около 1,2 милиона нерешени съдебни дела," се казва в доклада. "Осакатената система, която все още е подложена на прекомерно влияние от страна на изпълнителната власт и на корупция, служи на здраво окопали се политически интереси. Международната общност установи проблема късно, едва след като съдебната система започна да застрашава напредъка в други области," добавя организцията. 
						Макар и да има проекти за няколко конституционни поправки, чиято цел е да се увеличи независимостта на съдебната система, сега властите трябва да се съсредоточат върху прилагането им на практика и върху подобряването на качеството и отчетността на системата, като я изчистят от корумпирани и некомпетентни съдии и като обучат способните и квалифицираните, пише МКГ. 
						МКГ призовава също международната общност и македонските власти да се опитат да убедят трибунала на ООН за военни престъпления в Хага да забави връщането на четири дела "поне до края на 2006 г. (за предпочитане 2008 г.), докато донорите работят с правителството по ускоряване на съдебните рефеорми". 
						В областта на полицейската реформа властите са постигнали забележителен напредък в прилагането на измененията, посочени в Охридското споразумение, пише МКГ, като за пример дава набирането и обучаването на нови кадети, включването на етнически албанци в полицейските служби и мерките за увеличаване на сигурността по границите. 
						Организацията обаче предупреждава, че все още предстои намирането на решения на фундаментални управленски въпроси, като децентрализацията и въвеждането на система за управление на личния състав, която се основава на заслугите на служителите. 
						Препоръката на групата към Брюксел е да се създаде нова мисия на ЕС, която да започне работа през юни 2006 г. Тя трябва да включва служители и експерти от бившата мисия "Проксима" и наследилата я ЕУПАТ и да има по-големи финансови и човешки ресурси, каза МКГ. 
						Междувременно посланикът на Европейската комисия в Македония Ърван Фуер каза на сесия на македонския парламент в петък, че получаването на дата за започване на преговори за членство с ЕС зависи от провеждането на тазгодишните избори и от засилването на икономическите реформи. Отговорност на всички политически лидери е да гарантират, че през 2006 г. ще има свободни и честни избори и няма да се повторят проблемите от последните избори, каза Фуер.

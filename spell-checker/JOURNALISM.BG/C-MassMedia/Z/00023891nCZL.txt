Де Хоп Схефер и Щайнмайер се обединиха около мнението, че присъствието на КФОР е важно за Косово
					14/09/2007
					 
						БЕРЛИН, Германия -- Генералният секретар на НАТО Яп де Хоп Схефер и германският външен министър Франк-Валтер Щайнмайер се обединиха около мнението, че присъствието на КФОР остава от решаващо значение за Косово. Войските трябва да останат там, за да гарантират съвместното съществуване на албанското мнозинство и сръбското малцинство, заяви Де Хоп Схефер след срещата в Берлин, на която двамата обсъдиха глобалните военни мисии. Щайнмайер изрази надежда, че продължаващите преговори между Белград и Прищина с посредничеството на "тройката" на ЕС-Русия-САЩ ще доведат до компромис за окончателния статут на Косово.
						Други новини -- Президентите на Сърбия и Унгария се срещнаха в град Суботица, Войводина, родно място за голям брой етнически унгарци. Борис Тадич и неговият унгарски колега Ласло Шойом обсъдиха възможността за двойно гражданство и облекчаване на пътуванията до Унгария. (Balkanweb, Телеграфи, РТК, Танюг, Б92 - 13/09/07)

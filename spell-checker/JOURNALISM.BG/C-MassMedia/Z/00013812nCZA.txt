Албания ще засили приноса си към мироподдържането в Ирак 
					07/03/2005
					Броят на албанските военнослужещи, които са в Ирак като част от международната коалиция, ще се увеличи на 120 към началото на април. 
					От Арди Пулай за Southeast European Times в Тирана -- 07/03/05
 
					 
						
Албански военнослужещи участват в церемониято на летище "Майка Тереза" преди да заминат за Ирак през април 2004 г. Парламентът одобри решение за увеличение броя на войници в Ирак от 70 на 120. [Гент Шкулаку]
						В края на миналия месец Албания обяви, че ще увеличи броя на миротворците си в Ирак. Представители на министерството на отбраната потвърдиха, че над 50 военнослужещи ще се присъединят към 70-членния контингент в Мосул в състава на многонационалната коалиция, което ще увеличи общия им брой на 120 . 
						Решението, което е част от цялостно преструктуриране на албанската част, ще се осъществи по време на ротация през април. По това време войниците, които сега изслужват шестмесечния си мандатв Ирак, ще се завърнат у дома. 
						Албания, която се стреми към членство в НАТО, разполага понастоящем с общ 200 военнослужещи в Ирак, Афганистан и Босна и Херцеговина. Страната е твърд поддръжник на американската политика в Ирак и е една от четирите нации, придали части за бойната фаза на операция "Трайна свобода". Силите на Албания сега в Ирак се намират под американско командване и изпълняват небойни задачи, главно по патрулиране на летището в Мосул. 
						В изявление на албанския кабинет се казва че 120 души е "оптималната цифра", за да може страната да изпълни мисията си в съответствие със стандартите на НАТО. Като част от тези промени албански офицер ще стане част от командването на коалиционните сили, посочва правителството.
						Решението идва след като парламентът прие решение през ноември 2004 г., с което разреши на страната да се присъедини към мироподдържащата мисия на ЕС в Босна и Херцеговина (БиХ), която пое функциите на НАТО през декември. Седемдесет албански военнослужещи действат в тази страна като част от Бригадата от ЮИЕ (SEEBRIG), създадена през 1998 г. и съставена от Албания, България, Хърватия, Македония, Гърция, Италия, Словения, Румъния, Турция и САЩ. SEEBRIG бе създадена, за да се координират усилията между страните, които по онова време не членуваха в НАТО. 
						Ролята на Албания в мироподдържащи операции се радва на силна обществена подкрепа и се разглежда като жизненоважна за усилията на страната да се присъедини към евроатлантическите структури. Членството й в програмата на НАТО "Партньорство за мир" е крачка напред към евентуалното интегриране в Алианса. В същото време Албания работи с Хърватия и Македония в рамките на инициативата "Адриатическа харта", по силата на която трите кандидатки за членство в НАТО се споразумяха да си сътрудничат при постигане на общата си цел: влизане в Алианса.

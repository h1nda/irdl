Олимпиадата в Атина ще създаде 6 000 нови работни места
06/10/2003
Повече от 5 785 души, регистрирани като безработни, ще бъдат наети на работа от Организационния комитет в Атина от началото на ноември.
От Джордж Анагностопулос за for Southeast European Times в Атина - 06/10/03
 
 
Ръководителката на Организационния комитет на Атина 2004 (АТХОК) Яна Ангелопулос-Даскалаки обяви, че комитетът ще започне да наема хора на работа през ноември. АТХОК работи сега с персонал от 1 800 души, но планира да наеме още 6 000 души, каза Даскалаки. Те ще бъдат наети за периоди, вариращи от 3 до 11 месеца.
По-малко от 11 месеца преди церемонията по откриването на игрите на 13 август 2004 година допълнителните бройки са нужни поради увеличаващия се обем работа, заяви шефът на АТХОК. Почти половината от новите служители ще бъдат преподаватели по физическо възпитание или треньори; около 2 000 са нужни за попълване на отделите по финанси, мениджмънт, търговски въпроси и маркетинг; други 600 ще бъдат ангажирани в туристическия бизнес, свързан с АТХОК.
Още 400 са нужни, за да поемат комуникациите с външния свят: медиите, запитванията на журналистите, връзките с обществеността в Гърция и чужбина. Други 150 ще са необходими като писмени и устни преводачи.
Повечето от длъжностите изискват университетско образование, но за някои не се поставя такова условие, заяви министърът на трудовата заетост Димитрис Репас. Програмата е насочена към осигуряване на краткосрочна възможност на безработните за придобиване на ценен опит, добави той.
Кандидатите трябва да са регистрирани като безработни, да имат подходяща квалификация, да бъдат граждани на държава-членка на ЕС и - в случая с гръцките граждани- да са отбили или законно да са отложили отбиването на военната си служба. Свободните длъжности ще бъдат обявени на уеб-сайта на Атина 2004.
Заплатите ще се плащат от АТХОК и ще достигат 780 евро на месец за длъжности, изискващи университетско образование. В същото време служителите ще получават допълнителни 530 евро месечно от Организацията за осигуряване на заетост на работната сила. Общата месечна сума от 1 310 евро е двукратно по-голяма от минималната заплата в Гърция.
Според Репас е възможно да бъдат наети още 400 души в рамките на тази програма, което ще повиши общия им брой на 6 185. За сравнение, по време на Олимпиадата в Сидни бяха наети 5 300 допълнителни служители, а за Игрите в Атланта- 5 000.
Междувременно министърът на икономиката Никос Христодулакис заяви в неделя (5 октомври), че Олимпиадата в Атина вероятно ще стимулира икономическия растеж предвид очакваните огромни инвестиции, както и нарасналия приток на туристи. Той направи този коментар в отговор на критиките на опозиционни политици, че Гърция ще се изправи пред икономическа рецесия след Игрите поради грамадните бюджетни разходи.

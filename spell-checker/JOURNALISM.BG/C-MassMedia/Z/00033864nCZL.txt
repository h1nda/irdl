Лидерите на страни от Западните Балкани прегърнаха перспективата за членство в ЕС
					21/03/2010
					 
						ЛЮБЛЯНА, Словения -- Среща на върха на лидери на страни от Западните Балкани близо до Любляна приключи в събота (20 март) с приемане на съвместно изявление за ангажираността на тези страни с европейската перспектива. Форумът бе помрачен от отсъствието на сръбския президент Борис Тадич, който го бойкотира, тъй като Косово не бе представено според Резолюция 1244 на Съвета за сигурност на ООН. Председателят Херман ван Ромпой също отсъстваше. Участниците изразиха готовността си да продължат да осъществяват реформите, необходими за интеграцията им в ЕС, както и да укрепват регионалното сътрудничество. Те призоваха ЕС да смята процеса на разширяване за свой първи приоритет и да продължи да поддържа механизмите на регионалното сътрудничество. На форума присъстваха премиерите на Албания, Босна и Херцеговина, Хърватия, Косово, Македония, Черна гора и Словения, както и еврокомисарят по разширяването Щефан Фуеле. 
						Косовският премиер Хашим Тачи заяви в рамките на форума, че Прищина продължава да се придържа към добросъседските отношения и е готова да сътрудничи със Сърбия. Той подчерта, че Косово възнамерява да продължи да участва във всички международни и регионални срещи като независима държава. (Бета, Taнюг, Б92, РТС, Блиц - 20/03/10)

Босненските сърби одобряват създаването на нов централен съдебен орган
26/02/2004
 
САРАЕВО, Босна и Херцеговина (БиХ) -- Парламентът на Република Сръбска (РС) гласува в сряда (25 февруари) да разреши на правителството да подпише споразумение за основаването на централен съдебен съвет. Новосъздаденият Върховен съдебен и прокурорски съвет ще назначава съдии и прокурори в двете самостоятелно области на БиХ. Мюсюлманско-хърватската Федерация и РС ще запазят независимите си министерства на правосъдието. Учредяването на новия съвет е едно от 16-те условия, които БиХ трябва да изпълни, за да започне преговорите с ЕС по Споразумението за стабилизация и асоцииране.
Също в сряда германският външен министър Йошка Фишер увери официалните представители на БиХ, че страната му подкрепя стремежите на Сараево към членство в ЕС и НАТО. Той отбеляза обаче, че както подписването на споразумението за стабилизация, така и присъединяването към Програмата на НАТО "Партньорство за мир", се крепят на съдействието, оказвано на Трибунала на ООН за военни престъпления. (Източници на СВП - 26/02/04; AФП, Херцег Босна радио, БХ радио 1 - 25/02/04)

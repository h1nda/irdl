Сръбският треньор ръководи, като намира "правилните решения"
					10/06/2010
					Нова глава се отваря в забележителната футболна кариера на Радомир Антич с участието на Сърбия във финалите за Световната купа за 2010 г. Група Д е голямо предизвикателство, но Антич смята, че неговите играчи са готови да го посрещнат.
					От Игор Йованич за Southeast European Times от Белград -- 10/06/10 
 
					 
						
Сръбският главен треньор Радомир Антич поздравява привържениците в Йоханесбург преди турнира в ЮАР. [Гети Имиджис]
						Въпреки съмненията по време на квалификациите, Сърбия успя да си пробие път до финалите за Световната купа. Отборът дори завърши първи в квалификационната си група, пред фаворитите Франция и Румъния. 
						Тези резултати върнаха отчасти самочувствието, разбито от провала на отбора в квалификациите за Европейското първенство през 2008 г., да не говорим за пълния му провал преди четири години на Световното първенство в Германия. 
						Начело на отбора е главният треньор Радомир Антич, ветеран на сръбския футбол. Той е играл в известния белградски клуб "Партизан" в края на 60-те и през 70-те години на миналия век, когато отборът стана двукратен шампион на страхотната югославска първа лига. 
						"Помня Антич добре, той бе много добър защитник, който беше невероятно упорит," каза журналистът Бранко Вичентиевич за SETimes. 
						Антич, на 66 г., е роден в Житище, Северна Сърбия, но футболните му корени са свързани с Ужице, Южна Сърбия, където е играл в местния отбор "Слобода". През 1967 г. той се присъединява към "Партизан", който година по-рано достига до финала на Европейската купа на шампионите срещу "Реал" (Мадрид). 
						"Не беше лесно през онези години да се преместиш от "Слобода" в "Партизан," отбелязва Вичентиевич. 
						През 1976 г. Антич се прехвърля в истанбулския отбор "Фенербахче" и по-късно се присъединява към испанския "Реал" (Сарагоса) и английския "Лутън". Британските запалянковци помнят Антич с гола, отбелязан от него през 1983 г. срещу "Манчестър Сити" - четири минути преди края на срещата. Това постижение даде възможност на "Лутън" да остане в първата дивизия на Англия. 
						Антич става помощник-треньор на "Партизан" през 1985 г., където работи три години. Първото му назначение като независим треньор е в "Реал" (Сарагоса), който завършва пети в испанската лига. 
						
Антич дава наставления на отбора си по време на тренировка. [Гети Имиджис]
						"Реал" (Сарагоса) е стъпало към съблазнителната треньорска позиция в "Реал" (Мадрид) през 1991 г. - в период, когато испанският мегаотбор има затруднения. Антич успява да изведе "Реал" (Мадрид) до третото място в испанската лига и в Европейските купи. 
						На следващата година "Реал" (Мадрид) заема първо място през първата половина на сезона, със седем точки пред съперниците си. Антич обаче е освободен без ясно обяснение и "Реал" не печели испанското първенство. 
						Най-големият успех на Антич като треньор идва през 1996 г., когато повежда "Атлетико" (Мадрид) към победата в испанската национална лига, както и в Купата на краля. 
						В търсене на нови предизвикателства Антич се присъедини към "Барселона" през 2003 г., когато известният клуб бе 15-и в испанската лига. Той помогна на клуба да се класира за Шампионската лига, но собствениците на Барселона го освободиха и доведоха нов треньор. 
						Антич пое ръководството на испанския национален отбор през 2008 г., след четиригодишно прекъсване. Заради добрите му резултати като треньор той бе активно търсен и от "Байерн" (Мюнхен) и "Манчестър Сити", но остана верен на Сърбия. 
						Антич обича да си почива в планинската област Златибор край Ужице, където за първи път навлиза в света на футбола. "Той не е забравил първия си клуб "Свобода", каза журналистката от Ужице Жанка Ерич за SETimes. "Той помага на младите футболисти там и купува оборудване или от каквото друго има нужда клубът." 
						Докато някои вярват, че сръбският отбор вече е надминал очакванията, като се е класирал за финалите на Световната купа, Антич казва, че светът все още не е видял на какво са способни всички негови играчи. Сърбия, обещава той, ще играе от цялото си сърце и ще се мъчи да надиграе опонентите си от Германия, Австралия и Гана в Група Д. 
						"Няма нищо по-прекрасно от това да защитаваш цветовете на своята родина, но същевременно е голяма отговорност винаги да се доказваш пред своя народ - да бъдеш победител," каза той. "Пътят към ЮАР показа, че сме готови за предизвикателствата и че намираме правилните решения."

Доклад на ЕК призовава Сърбия да реформира съдебната си система и да се бори с корупцията
					15/11/2010
					Сърбия е спряла да работи в областите, посочени в последния доклад на ЕК.
					От Игор Йованович за Southeast European Times от Белград -- 15/11/10
 
					 
						
Сръбският вицепремиер по въпросите на европейската интеграция Божидар Джелич. [Ройтерс]
						Констатациите на Европейската комисия в доклада за Сърбия от 9 ноември са смесени. Белград получава положителна оценка за напредъка в демократизацията и регионалното сътрудничество, както и за предприетите мерки за възстановяване на икономиката. 
						„Правителството остава стабилно и продължава да изразява висока степен на съгласие по отношение на присъединяването към Европейския съюз като стратегически приоритет”, се казва в доклада. 
						Същевременно обаче се констатира лошото изпълнение на съдебната реформа и продължаващата непоследователност в борбата с организираната престъпност. 
						„Сърбия е постигнала твърде слаб напредък в хармонизирането на съдебната система на страната с европейските стандарти, а това е ключов приоритет за европейското партньорство”, се казва в доклада. Белград получава критики за недостатъчната прозрачност при преизбирането на съдии и прокурори, както и за неуспеха да ограничи корупцията. 
						Венсан Дьожер, ръководител на делегацията на ЕС в Сърбия, посочи, че докладът е като цяло положителен, но заяви, че постигнатият напредък е неравномерен. Сръбските власти имат още много работа във връзка с процеса на европейска интеграция, заяви той. 
						В изказване по повод на критиките в доклада председателката на асоциацията на съдиите в Сърбия Драгана Болевич каза за SETimes, че Белград сега трябва да „признае, че е допуснал грешки в реформирането на съдебната система”, и да постави началото на „широк диалог, който да помогне за решаването на тези проблеми”. 
						Болевич обясни, че нейната асоциация е предупредила за пропуските при преизбирането на съдии и прокурори, но правителството е пренебрегнало предупрежденията. 
						Членът на съвета на Агенцията за борба с корупцията Златко Минич каза за SETimes, че властите трябва първо да започнат работа по сложния процес на превенция на корупцията. Той заяви, че обявеният нов закон за финансирането на политическите партии също ще бъде много важен в борбата с корупцията. 
						„Полицията, прокуратурата и съдилищата трябва да могат да работят свободно, прозрачно и без политически натиск”, каза Минич. 
						Той предупреди, че правителството не трябва да допуска същия пропуск както в изменението на нормативните актове относно лицата, заемащи няколко поста -- проблем, който се отбелязва в доклада. 
						Освен посочените области, в които се очаква подобрение, основното условие за присъединяването на Сърбия към ЕС е приключването на сътрудничеството с Трибунала в Хага чрез арестуването на останалите двама обвиняеми, Ратко Младич и Горан Хаджич. 
						 Властите обявиха, че ще работят по всички проблемни области, констатирани от ЕК. 
						 "Всички ние сме силно решени да подкрепим независимите институции за борба с корупцията и постоянния диалог с ЕК и професионалните асоциации, което ще ни помогне да завършим съдебната реформа”, заяви министърът на правосъдието Снежана Малович. 
						Един ден след публикуването на доклада правителството представи план за действие по критикуваните в документа области. Планът ще бъде приет преди посещението на еврокомисаря по разширяването Щефан Фюле в Белград на 24 ноември, когато представителите на Белград ще получат въпросника за получаване не статут на страна, кандидатка за членство в ЕС. 
						 „За следващата година е насрочена нова среща с Европа, обещаваща среща за получаване на кандидатски статут и евентуално за започване на преговори за членство”, заяви вицепремиерът по европейската интеграция Божидар Джелич.

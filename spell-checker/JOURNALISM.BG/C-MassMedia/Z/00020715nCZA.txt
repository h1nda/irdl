Гюл: "Турция няма да се поддаде на натиска на ЕС по кипърския търговски въпрос"
					22/11/2006
					Поставянето на крайни срокове за отваряне на турските пристанища и летища за кипърски транспортни средства няма да помогне за решаването на въпроса, заявиха във вторник турски официални лица.
					(AФП, АП, Интърнешънъл Хералд Трибюн, Гласът на Америка, Заман, Търкиш Дейли Нюз - 21/11/06)
 
					 
						
"Въпроси като кипърския не могат да бъдат решавани чрез изнудване или поставяне на крайни срокове," заяви в Анкара външният министър Абдула Гюл. [Гети Имиджис]
						Във вторник (21 ноември) Турция даде ясно да се разбере, че не възнамерява да прави стъпки към отваряне на пристанищата и литищата си за транспортни средства от Кипър преди 6 декември, както настоя ЕС ден по-рано. 
						"Въпроси като кипърския не могат да бъдат решавани чрез изнудване или поставяне на крайни срокове," е казал пред репортери в Анкара външният министър Абдула Гюл след среща с премиера Реджеп Тайип Ердоган и главния преговарящ на Анкара с ЕС Али Бабаджан. 
						Изявлението си той направи ден, след като финландският премиер Мати Ванханен, чиято страна в момента е ротационен председател на ЕС, предупреди, че преговорите за членство на Турция със Съюза може да дерайлират, ако страната не изпълни търговските си ангажименти към Кипър в рамките на следващите две седмици. 
						"Ако те ни поставят неприемливи условия, няма да е възможно да постигнем напредък," цитира АФП думите на Ердоган от вторник. 
						Няколко месеца преди официалното започване на преговорите за членство с Брюксел през октомври 2005 г. Анкара подписа протокол за разширяване на митническото си споразумение с ЕС от 1963 г., за да включи в него всички нови членки на блока, включително и Кипър. 
						Намиращата се под гръцко управление международно призната част на Кипър, чието правителство в очите на ЕС представлява целия остров, се присъедини към блока през май 2004 г. -- само дни, след като кипърските гръцки избиратели отхвърлиха с голямо мнозинство предложения от ООН план за обединяването им с кипърските турци на север. 
						Макар че предложението бе одобрено от мнозинството от кипърските турци, чиято отцепила се държава е призната единствено от Анкара, те не бяха приети в клуба на 25-те. 
						Въпреки задълженията си по митническия протокол Турция отказва да позволи на кипърски гръцки кораби и самолети достъп до своите пристанища и летища. Тя настоява ЕС да изпълни обещанието си да облекчи икономическата изолация на кипърската турска общност. 
						В опит да сложи край на безизходното положение Финландия предложи компромис, съгласно който Турция да разреши на кипърските гръцки кораби и самолети достъп до своите пристанища и летища, а пристанището Фамагуста в Северен Кипър да бъде отворено за търговия с 25-членния блок. Същевременно на бившите кипърски гръцки жители на съседния квартал "Вароша" трябва да бъде позволено да се завърнат и живеят там. 
						Според "Търкиш Дейли Нюз" обаче финландското предложение не предвижда отварянето на Летище Ерджан в турската част на Кипър за международни полети. Ако управляващата Партия на справедливостта и развитието приеме такова спораузмение, тя би поела огромен политически риск с оглед на общите избори догодина, посочва издаваният на английски език ежедневник.
						Гюл, който трябва да отпътува за Финландия в неделя, отбеляза, че Анкара не е отхвърлила финландския план и че той все още "се обсъжда". 
						"Финландското председателство полага усилия (за намиране на решение) и ние подкрепяме тези усилия," каза той във вторник. "Все още имаме време".

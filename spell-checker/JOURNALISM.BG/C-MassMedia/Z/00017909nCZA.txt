Деветгодишното училищно обучение в Черна гора е успешно
					15/03/2006
					Черна гора започна амбициозна програма за реформиране на училищата. Засега родителите изглежда се отнасят положително към промените.
					От Антонела Архин за Southeast European Times – 15/03/06
 
					 
						
Училищата в Черна гора преминават през сериозно преструктуриране с цел повишаване на качеството на обучението. [Правителство на Черна гора]
						Правителството на Черна гора реорганизира образователната система в републиката чрез въвеждане на нова учебна програма, която набляга на уменията за критично мислене и активно обучение чрез насърчаване на работата с технологиите и увеличаване с една година на срока на обучение в училище. След като се прилага вече от една година, програмата получи положителни оценки от родителите. 
						Проучване, проведено неотдавна от Института за училищната система на Черна гора в сътрудничество с Институт "Отворено общество", установи, че 76,2 % от родителите са напълно доволни от образованието, което децата им получават, докато 18 % са отговорили, че са предимно доволни. Само 1 % са изразили неудовлетворение от програмата, а 4,6 % са казали, че не могат да преценят. 
						Що се отнася до обучението на шестгодишните, 94,4 % са дали положителна оценка за програмата и методите на обучение. 
						Родителите общо взето наблягат на ползите от новата система, като по-конкретно казват, че сега децата имат достатъчно време и за училище, и за игра, че лесно се справят с домашните си и с желание ходят на училище. Родителите одобряват и идеята английският език да бъде един от избираемите предмети още от първи клас. Новите учебници също получиха добри оценки. 
						Участниците в проучването приветстват факта, че по новата програма децата прекарват повече време в училище, като казват, че така ще се насърчи организирането на училищни дейности и ще се освободят работещите родители от някои задължения. 
						Макар и отзивите за новата система да са в общи линии положителни, някои родители отправят и критики. Ранният час на започване на занятията в училище -- 7,30 ч. -- се смята от някои родители за неудобен; други казват, че часовете не са добре организирани и класните стаи не са добре оборудвани. 
						Някои родители възразяват и срещу използването на "описателни оценки" вместо старите цифрови оценки, като казват, че вече не могат да получат ясна представа как се справят децата. Повечето обаче смятат, че описателните оценки са подходящи за шестгодишните ученици. 
						Също така малко на брой родители изразяват безпокойство, че "децата им ще останат неграмотни" или че "трябва да имат повече домашни". Двама участници в проучването са най-критични към новата програма, като единият се оплаква, че "децата не развиват навици, свързани с училищните задължения, че имат твърде много свобода и смятат училището за игра". 
						Родителите, които са критично настроени към системата, казват, че искат децата им да имат повече домашни, както и да има повече училищни екскурзии и организирани часове по физическо възпитание. 
						Според координаторите на проучването Андя Бачкович, Весна Вучурович и Зоран Лалович тези притеснения могат да се разсеят чрез насърчаване на по-доброто общуване и сътрудничество между родителите и училищата. 
						Реформите, моделирани отчасти въз основа на образователните системи в други страни в Европа, отразяват една основна промяна в образователната философия, при която се загърбва механичното запомняне, прилагано в миналото. Програмата се подпомага финансово от дарения на чуждестранни правителства, международни институции, като УНИЦЕФ, Институт "Отворено общество" в Черна гора, финландското правителство и други. Значителна част от средствата са осигурени от безвъзмездна помощ от Световната банка.

Турският външен министър Гюл подчерта важността на членството в ЕС
					01/08/2005
					 
						АНКАРА, Турция -- Членството в ЕС е цел на държавната политика на Турция, каза външният министър Абдула Гюл в събота (30 юли), като добави, че това ще помогне на страната да се издигне до нивото на напредналите държави и да се подобри жизненият стандарт на хората. Като визира решението на правителството да разшири митническия договор с ЕС, така че той да включва и новите 10 страни членки на съюза, включително Кипър, той подчерта, че тази стъпка не означава официално признаване на Република Кипър. Той обеща също, че ще продължат усилията за решаване на кипърския въпрос с помощта на ООН. В отделно изявление министърът на икономиката Али Бабаджан, който отговаря за преговорите с ЕС, каза, че с разширяването на митническия съюз Турция е изпълнила и последното условие за започване на присъединителни преговори с Европейската комисия на 3 октомври. Сега документът трябва да бъде ратифициран от 25-те страни членки на ЕС.
						Други новини -- Местните медии съобщават, че посланикът на ЕК в Турция Хансйорг Кречмер се е изказал критично за влиянието, което турските военни продължават да имат върху правителството. Според съобщенията, в свое изказване на делова вечеря в края на миналата седмица, Кречмер е посочил, че това може да бъде проблем по време на присъединителните преговори. Тридневно заседание на турския Висш военен съвет започна в Анкара в понеделник. Съветът, председателстван от премиера, включва министъра на отбраната и членове на командването на въоръжените сили на Турция. Той заседава два пъти годишно. (Turks.us, НТВ - 01/08/05; АФП, TurkishPress.com - 31/07/05; НТВ - 30/07/05)

Руската победа отведе Евровизия още по на изток
					26/05/2008
					Държавата домакин Сърбия бе огряна от "европейски пламък", а Русия се наслади на своята първа победа на паневропейския конкурс за песен.
					(Блиц, Найн o'клок, Заман, Дейли Телеграф, Гардиан, Ню Йорк Таймс - 26/05/08; АФП, АП, Ройтерс, ДПА, Би Би Си, Интърнешънъл Хералд Трибюн, B92 - 25/05/08; Официален уебсайт на конкурса за песен на Евровизия)
 
					 
						
Победителят в конкурса за песен на Евровизия за 2008 г., Дима Билан от Русия (в средата), участва в пресконференция в събота (24 май). [Давор Коникушич]
						След своята победа миналата година Сърбия отново влезе в заглавията тази година заради успешната организация на конкурса за песен на Евровизия за 2008 г. Конкурсът приключи късно в събота (24 май) с победа на руския певец Дима Билан. Това е първата титла за Русия от паневропейския музикален конкурс с 53-годишна история.
						Белград отново се озова в сърцето на Европа, макар и перспективите за членство в ЕС да остават замъглени от въпросите, свързани с военните престъпления, и последиците от независимостта на Косово. Заглавията в местната преса, цитирани от кореспондента на “Дойче Прес”, говорят за “нов европейски дух”, “европейски пламък” и шанс за страната да влезе в челните новини с нещо положително.
						Междувременно Русия бе завладяна от масова еуфория, като московчани празнуваха през нощта, а първите лидери на страната изказаха похвали за “поредния триумф”. Победата в конкурса на Евровизия последва международните победи в баскетбола, хокея на лед и футбола и руските лидери не закъсняха да се възползват от политическия символизъм.
						"Това е не само личен успех на Дима Билан … [но] и на цяла Русия," каза премиерът Владимир Путин в публикувана телеграма до певеца. 
						Билан, на 26 г., представя своята държава в конкурса за втори път от три години. Той спечели конкурса със своята рокбалада "Believe", изпълнена в акомпанимент на унгарския цигулар Едвин Мартон със "Страдивариус".
						Към двамата на сцената се присъедини руският олимпийски златен медалист по фигурно пързаляне Евгени Плушенко, който изпълни пируети на изкуствен лед.
						Билан събра общо 272 точки от зрителите, които гласуваха по телефона и с текстови съобщения. Ани Лорак от Украйна спечели второ място с 230 точки за нейната "Shady Lady", следвана от гръцко-американската попизпълнителка Каломира, която спечели 218 точки и трето място за Гърция със "Secret Combination".
						Според конкурсните правила зрителите могат да гласуват само за изпълнители от други държави. Най-високите оценки, които участникът може да получи, са 12, десет и осем.
						Седем държави – бившите съветски републики Армения, Беларус, Естония, Латвия, Литва и Украйна, както и Израел – дадоха на Билан максималния брой точки, а пет други, включително Сърбия, му дадоха по десет точки.
						Чрез своята победа Русия си спечели правото да бъде домакин на 54-тия годишен конкурс на Евровизия догодина, за първи път след първото му издание в Лугано, Швейцария, през 1956 г.
						Смята се, че до 20 000 журналисти, фенове и гости от цяла Европа са се събрали в сръбската столица миналата седмица, за да наблюдават изпълненията на рекордните 43 състезаващи се държави, които се опитаха да си осигурят място между 25-те финалисти.
						Двадесет държави достигнаха до първия и втория полуфинал, които се проведоха на 20 и 22 май. Пет други държави -- домакинът Сърбия, както и Великобритания, Франция, Германия и Испания, четирите най-големи спонсори на музикалната екстраваганца – автоматично си бяха осигурили място между финалистите в конкурса, без да се състезават в предварителните кръгове.

Албанците се надяват на либерализиран визов режим
27/01/2004
След неотдавнашната трагедия в Йонийско море някои албански политици призовават за облекчаване на визовите ограничения. Според международната общност обаче страната първо трябва да покаже, че покрива необходимите стандарти.
От Арди Пулай за Southeast European Times в Тирана - 27/01/04
 
 
Албания все още не е готова да пусне всички свои граждани да пътуват свободно извън страната, без да подават молби за виза. Понастоящем албанците се нуждаят от такава, за да влязат в страните от Западна Европа, САЩ и държавите от Балканите. Процесът е дълъг и в повечето случаи молбите се отхвърлят.
Трагедията от 9 януари, когато най-малко 21 потенциални емигранти загинаха в Йонийско море след потъването на лодката им, изведе отново на преден план въпроса за свободното движение на хора. Някои албански политици смятат, че облекчаването на визовия режим би съдействало за прекратяване на нелегалния трафик на хора.
Според Външното министерство обаче това не е лесна задача. Официални представители посочват, че трябва да бъдат преодолени две сериозни пречки: осъвременяването на националния регистър за всички албански граждани и упражняването на контрол при издаване на документите.
"Свободното движение на хора изисква покриването на стандарти, установени в процеса на европейската интеграция," посочи Генералният секретар на МВнР Роланд Бимо. Той допълни, че ЕС все още разглежда Албания като източник и транзитна страна на миграция и ангажименти като осигуряване на граничен контрол тепърва трябва да се изпълняват.
"МВнР е дало своя принос за изработването и усъвършенстването на юридическата рамка по време на срещи с представители на балкански държави. Този принос касаеше подобряването на граничния контрол, за да стане албанската територия безопасна, а не да бъде транзитна зона за нелегален трафик," каза Бимо.
Според статистиката, предоставена от Министерството на труда и социалната политика, повече от 22 % от населението е напуснало Албания в търсене на по-добър живот, голяма част от което избирайки рискования маршрут до италианския бряг с лодка. Липсата на икономическа и социална перспектива стимулира тази тенденция.
През 2003 г. европейският комисар за външните отношения Крис Патън каза, че Албания трябва да подобри граничния си контрол, за да стане надежден фактор в нейните стратегии за свободно движение на хора.
"За да получи безвизов статут, Албания трябва да покаже на ЕС, че не е транзитна зона за нелегален трафик на хора и наркотици. ЕС иска да има доверие в мерките, предприети от страната за контролиране на движението на гражданите й на и извън нейна територия, както и на чужденци, идващи от други страни," посочи Патън.
По време на среща с представители на чужди посолства в Тирана на 16 януари президентът Алфред Мойсиу каза, че някои от жертвите на йонийската трагедия са искали да се присъединят към семействата си в западни държави. "Те нямаше да станат жертви на нелегалния трафик, ако имаха възможност да направят това легално, " каза Мойсиу. Той заяви пред посланиците, че един по-либерализиран визов режим би подпомогнал нуждаещите се граждани, които според президента са действителните поддръжници на интеграцията на Албания в Европа.

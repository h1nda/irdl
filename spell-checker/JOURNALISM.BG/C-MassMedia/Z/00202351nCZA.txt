Присъдата срещу Ука: тероризмът не признава граници
					14/02/2012
					Анализатори казват, че терористичният акт на родения в Косово Арид Ука изпраща послание.
					От Мухамет Брайшори за Southeast European Times от Прищина -- 14/02/12
 
					 
						
Арид Ука беше осъден на доживотен затвор за убийството на двама войници от ВВС на САЩ във Франкфурт през 2011 г. [Ройтерс]
						Реакциите на присъдата срещу родения в Косово германски гражданин Арид Ука, на 22 г., за убийството на двама войници от американските ВВС, готвещи се да отлетят за Афганистан, във Франкфурт миналата година бяха главно в подкрепа на съдебното решение. Много хора в Косово казват, че страната трябва да увеличи бдителността си, за да предотвратява подобни терористични актове. 
						Ука, който е роден в етнически разделения град Митровица в Северно Косово, но е израснал в Германия, се извини на семействата на жертвите това лято, заявявайки, че е бил повлиян от ислямистка онлайн пропаганда преди нападението си над автобуса на американските военновъздушни сили на 2 март. 
						"Това, което направих, беше грешно, но не мога да поправя стореното", каза той на 31 август в изявление, след като присъдата му беше прочетена на процеса във върховния съд във Франкфурт. 
						В петък (10 февруари) Ука беше осъден на доживотен затвор. 
						Съдът във Франкфурт го осъди за две убийства. Освен това той беше признат за виновен в три опита за убийство и тежки телесни повреди за това, че е ранил двама други военни и е насочил оръжие към трети, преди 9-милиметровият му пистолет да засече. 
						"Доволен съм. Спокоен съм. Снехме голям товар от плещите си", е казал в съда след присъдата в петък Джо Олдън, брат на убития Никълъс Олдън, според "Фокс Нюз". 
						Неджмие Хасани-Гаши, председател на "Инициатива за междуверски диалог в Косово", местна НПО от Призрен, каза за SETimes, че в терористичния акт има послание. 
						"Тероризмът не признава граници - съществува дори и в най-малките държави. Този акт няма да повлияе изобщо върху отношенията на [Косово] със Съединените щати, [нито] върху поведението на хората тук, но трябва да бъдат взети още мерки за борба с фундаментализма в Косово", каза Хасани-Гаши. 
						Фердие Байрактари, 35-годишна учителка от Прищина, каза за SETimes, че е доволна от присъдата. 
						"Лошо е да чуеш как твой сънародник убива невинни хора, защото може би е бил мотивиран от пропагандата. Най-абсурдното [нещо] е, че тези американски войници са спомогнали [за мира в Косово днес]", каза Байрактари. 
						"[Институциите] трябва да опитват да предотвратяват подобни действия", каза за SETimes Сахит Красничи, 66-годишен пенсиониран полицай от Прищина. 
						В доклада за борба с тероризма от 2010 г. на Държавния департамент на Съединените щати се казва, че Косово е постигнало напредък в борбата срещу тероризма, но са необходими още усилия. 
						Докато косовският полицейски отдел за борба с тероризма все още развива капацитета си за провеждане на ефективни антитерористични операции, има нужда от ефективно сътрудничество и координация между отделите в косовската полиция, се отбелязва в доклада.

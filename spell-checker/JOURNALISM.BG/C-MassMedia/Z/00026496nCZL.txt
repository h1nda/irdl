Американската агенция за международно развитие (USAID) призова Албания да се бори с корупцията и да ускори реформите
					20/05/2008
					 
						ТИРАНА, Албания -- В понеделник (19 май) ръководителят на Американската агенция за международно развитие (USAID) и директор на Американската чуждестранна помощ Хенриета Фор призова албанското правителство да положи повече усилия за приключване на реформите и в борбата с корупцията. В светлината на предстоящите следващата година избори и неотдавнашната покана за членство в НАТО "е важно правителството да демонстрира своята решимост за осъществяване на реформата на избирателната система и на съдебната власт", каза Фор. "Албания трябва да работи усилено в борбата с корупцията и прилагането на строги мерки спрямо престъпниците чрез независими и неполитизирани съдебни процеси", добави тя.
						Междувременно в понеделник бившият заместник-министър на транспорта Николин Яка и шестима други държавни служители бяха осъдени по обвинения в корупция, свързани с незаконното уреждане на търгове за пътни проекти. Яка бе арестуван през септември след продължително разследване. (Шекули, Коха Йоне - 20/05/08; Гласът на Америка, BalkanWeb, Топ-Ченъл, Алсат, BalkanInsight - 19/05/08)

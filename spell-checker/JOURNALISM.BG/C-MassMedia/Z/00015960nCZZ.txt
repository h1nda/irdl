Делова хроника
					16/09/2005
					Преглед на деловите и икономическите новини от Балканите след 9 септември.
					(Различни източници – 09/09/05 – 16/09/05)
 
					 
						
Управителят на Гръцката банка Николаос Гарганас (вдясно) и гръцкият финансов министър Георгиос Алогоскуфис присъстваха на неофициалната среща на Съвета за министрите на икономиката и финансите от ЕС (ЕКОФИН) в Манчестър, Англия, на 10 септември. [AФП]
						Съветът на директорите на Световната банка одобри на 15 септември заем от 150 млн. евро за Хърватия за програма за преструктуриране. Заемът ще послужи за финансиране на средносрочния план за реформи на правителството, свързан с усилията за присъединяване и интеграция в ЕС. 
						*** 
						Консорциумът "Кок-Шел" спечели търга за приватизация на 51 % от турската нефтена рафинерия "Турпас", изпреварвайки осем други кандидата. "Кок-Шел" предложи 4,14 милиарда долара за дяла в "Турпас". 
						*** 
						
Maкедонското правителство прие решение за приватизация на 90 % от системата за електроразпределение в страната до края на 2005 г. Електроразпределителното предприятие бе отделено от националната електрическа компания ЕСМ по-рано тази година съгласно плана за реформа на вътрешния енергиен сектор. Кабинетът одобри и решение за продажбата на 100 % от топлоелектроцентралата "Неготино" до края на тази година.
						*** 
						Световната банка одобри кредит от 30 млн. долара за подпомагане на сръбския металургичен и рудодобивен комплекс "РТБ Бор". От всички средства 15 млн. долара ще бъдат насочени за екологични проекти в "Бор", а останалите за социални проекти. Заемът се отпуска с условието, че Сърбия ще преустанови намесата на държавата и субсидиите за компанията.
						*** 
						Промишленото производство във Федерация Босна и Херцеговина (ФБиХ) нарасна от 3,3 % през юли на 6,8 % в годишно изражение през август, според последните официални данни. В добивната промишленост бе регистриран внушителен растеж, след като тя се възстанови и постигна ръст от 6,4 % през август в сравнение със същия период на миналата година, след като претърпя годишен спад от 1,5 % през юли. 
						*** 
						Бордът на МВФ завърши първия преглед на предпазното стендбай споразумение с Хърватия за 142,8 млн. долара. Според официално комюнике той оценява политиката на Загреб като задоволителна до края на 2004 г., но непостоянна през 2005 г. Бордът е подчертал необходимостта от спазване на ревизирания фискален дефицит за 2005 г. и от прилагане на радикални структурни реформи. 
						*** 
						Банковото кредитиране в Хърватия е нараснало с 18,7 % в годишно изражение, като е достигнал 19,5 милиарда евро през януари-юли 2005 г., съгласно предварителни данни на централанта банка. Данните показват увеличение от 20,9 % в годишно изражение в кредитирането за домакинствата и 12 % увеличение на кредитите за корпоративния сектор.

Наука: Сърбия цифровизира своята здравна система
					09/08/2010
					До 2013 г. сръбските граждани ще получат електронни здравни карти. Още новини от областта на науката и технологиите: български астрономи откриха нова планета.
					 
						
Сърбия планира да предостави електронни здравни карти на всички граждани. [Гети Имиджис]
						Всички сръбски граждани трябва да получат електронни здравни карти до 2013 г., съобщи в сряда (4 август) Владан Игнатович от Републиканския институт за здравно осигуряване. Пилотният проект ще се реализира тази есен в град Валево. Картите ще бъдат валидни за срок от десет години. 
						*** 
						Според съобщения в местните медии от сряда (4 август) скоро в загребската болница Kа Бе Се в Хърватия може да започне да се използва роботизирана хирургическа система, известна под името „Леонардо да Винчи”. Хърватски специалист вече е бил обучен да работи с робота при бъбречни трансплантации. 
						*** 
						Лекари от Трабзонския университет в Турция са успели да създадат ставен хрущял на овца, който е с функционалност 60 %, от стебло на бук. Дърветата са органична материя, както костите, и затова в тялото може да протече процес на бавен метаболизъм и поставеното парче дърво да бъде превърнато в костна тъкан, заявиха лекарите. 
						*** 
						Истанбулският университет в Турция през това лято провежда Детски университет, който има за цел да разшири научната култура на младите студенти и да ги насърчи да преследват кариера в тази област. Инициативата включва археологически лагери, зооложки обиколки в Кения, пътувания до станция за атомни изследвания и др. 
						*** 
						
						Румънски студенти спечелиха два златни и един бронзов медал на Международната олимпиада по география, която се състоя в Тайван от 29 юли до сряда (4 август). Състезанието привлече 108 участници от 27 държави. 
						 *** 
						
						Сръбски студенти спечелиха четири сребърни медала на Олимпиада по математика в българския град Благоевград, съобщи на 2 август Белградският университет. Международното математическо състезание се проведе от 24 до 30 юли. 
						*** 
						
						Български астрономи от обсерваторията на вр. Рожен са открили нова планета и "кафяво джудже", обект, който е между планета и звезда. Откритията са били направени с ново електронно оборудване, което се използва за управление на телескопа. 
						*** 
						Екип от турски експерти разработи безпилотно сухопътно превозно средство, което ще се състезава на финала на състезанието Многоавтономно наземно роботизирано международно предизвикателство (MAGIC 2010 г.) в Австралия през октомври. Превозното средство, наречено „Пери”, е създадено от екипа „Кападокия” на турската компания с дейност в областта на отбраната АСЕЛСАН. Финалът на конкурса ще се проведе в Аделаида между 8-и и 13-и октомври. Отборът победител ще получи 750 000 долара. 
						
						(Различни източници – 02/08/10-09/08/10)

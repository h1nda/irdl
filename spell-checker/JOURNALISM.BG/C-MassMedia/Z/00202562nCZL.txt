Хари 
			Холкери
		
		ръководител на ЮНМИК
		(ООН, Ройтерс, АП)
 
		 
			
			На 25 юли 2003 Генералният секретар на ООН Кофи Анан назначи бившия финландски премиер Хари Холкери за нов специален представител и ръководител на ЮНМИК. Холкери замени Михаел Щайнер от Германия, който бе третият администратор на ЮНМИК от началото на мисията, започнала през1999г. Предшественици на Щайнер бяха Ханс Хакеруп от Дания и Бернард Кошнер от Франция.
			Хари Холкери е роден е на 6 януари 1937г. в Тойала, Финландия. Завършва университета в Хелзинки с диплома на магистър по политология. Има военно звание на майор от запаса на финландската армия.
			Холкери започва политическата си кариера през 1965 г. като секретар на Консервативната (Национална коалиционна) партия. През 1971 г. той е избран за председател на партията и заема този пост до 1979г. В периода от 1970г. до 1978г. е и член на парламента.
			Два пъти -- през1982г. и 1988г. -- е кандидат за президент на Финландия. И в двата случая съперникът му е негов близък приятел и колега от Банката на Финландия Мауно Койвисто. През 1978-1997гг. Холкери е член на Управителния съвет на банката, а от 1981 до 1987гг. и кмет на Хелзинки.
			През 1987-1991гг. Холкери е министър-председател на Финландия, като оглавява коалиционно правителство на Социалдемократическата и неговата партии.
			Той е председател на Управителния съвет на националния авиопревозвач "Финеър" и участва в управлението на различни икономически отрасли и организации във Финландия.
			Освен това Холкери активно участва на международната арена. През 1963 - 1965гг., той е член на финландската делегация в Генералната асамблея на ООН, от 1975г. до 1978г. - член на Северния съвет, в периода от 1974г. до 1975г. заместник-председател, а през 1976г. и председател на парламентаристите от Европейската асоциация за свободна търговия.
			Холкери бе един от тримата независими председатели на многостранните мирни преговори по решаване на конфликта в Северна Ирландия. От 1995г до 1998г. той бе член на Международния орган - група, учредена от правителството на Обединеното Кралство и Ирландия за конфискация на незаконно оръжие в Северна Ирландия.
			През септември 2000г. Холкери е избран за председател на 55-та сесия на Генералната асамблея на ООН.
			Макар да не притежава опита за работа на Балканите, измежду десетината кандидати за ръководител на ЮНМИК бе избран именно Холкери. Ветеран в политиката с репутация на опитен посредник, умеещ да постигне консенсус, той се явява най-приемливата фигура за този пост. На 28 юли 2003г. Съветът за сигурност на ООН го утвърди на длъжността 4-и администратор на ЮНМИК
			Холкери каза, че новото назначение е "най-трудната задача" през живота му и добави, че "нейната сложност не може да бъде основание за отказ".
			"Ситуацията в Косово остава напрегната, макар че се подобри по време на мисията на ООН в областта," - заяви Холкери, като изрази надежда, че преговорите с Белград ще започнат възможно най-скоро след лятната ваканция.
			Най-важната задача, стояща пред Холкери, е да завърши процеса на предаването на властта на местните институции. "Моята задача е да стана ненужен колкото си може по-скоро. Ако мога да постигна това, значи съм успял."
			Женен е и има две деца.

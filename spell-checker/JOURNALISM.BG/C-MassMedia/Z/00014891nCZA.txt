Отменената заповед за арест на Маркович предизвиква въпроси 
					13/06/2005
					Миналата седмица Сърбия отмени международна заповед за арест на съпругата на Слободан Милошевич, Миряна Маркович. Политиците от опозицията обвиниха правителството на премиера Воислав Кощуница -- което наскоро бе застрашено от възможен вот на недоверие в парламента -- че е сключило неморална сделка със социалистите на Милошевич. 
					От Елена Тушуп за Southeast European Times от Белград – 13/06/05
 
					 
						
Всеобщо е мнението, че Маркович е оказвала силно влияние върху съпруга си, Слободан Милошевич. [АФП]
						Миналия месец Белградският окръжен съд отмени заповед за арест на Миряна Маркович, ръководител на Югославската лява партия и съпруга на бившия югославски президент Слободан Милошевич. Заповедта бе издадена, след като тя не се яви в съда през април 2004 г. по обвинения за злоупотреба с власт. Смята се обаче, че тя е напуснала Сърбия през февруари 2003 г. и оттогава живее в Москва. 
						Международната заповед е във връзка с обвинения, че Маркович е използвала влиянието си, за да обезпечи незаконно раздаване на апартаменти на сръбското правителството, един от които е бил даден на бавачката на внука й. По-късно полицията я посочи като заподозряна по много по-сериозно дело -- убийството на бившия лидер на Сръбската комунистическа партия Иван Стамболич. 
						Считан за политически ментор на Милошевич, Стамболич изгуби благоволението на протежето си през 1987 г., а след това бе отвлечен и убит през лятото на 2000 г. Тялото му бе открито едва след убийството на бившия сръбски премиер Зоран Джинджич през 2003 г. 
						Според мнозина отменянето на международната заповед за арест не е просто късмет за Маркович. Правителството на малцинството на премиера Воислав Кощуница наскоро бе заплашено от възможен вот на недоверие. То се нуждае от "мълчаливата подкрепа" на Социалистическата партия -- която все още се оглавява от Милошевич -- за да остане на власт. Политиците от опозицията, както и някои от самата управляваща коалиция, обвиниха Кощуница, че се е съгласил да разреши на Маркович да се върне в Сърбия в замяна на необходимите гласове. Някои предположиха, че самият Милошевич от затворническата си килия в Холандия е разпоредил на членове на партията си да притиснат Кощуница да "се обади". 
						Според външния министър на Сърбия и Черна гора Вук Драшкович не е чудно, че заповедта е била отменена. 
						"Ако Сърбия наистина бе развила европейски ценности, Миряна Маркович щеше да бъде призната за виновна в убийство," каза Драшкович, като цитира няколко случая -- убийството на журналиста и собственик на вестник Славко Чурувия, това на четирима членове на партията на Драшкович и убийството на Стамболич -- в което се смята, че е замесена двойката Милошевич. "И в такъв случай Русия щеше да я екстрадира в Сърбия". 
						Решението на Белградския съд бе взето, след като адвокатът на Маркович, Зденко Томанович, обеща, че тя ще се яви на следващото редовно заседание на съда, насрочено за 15 септември. "Необичайно" е за един съд да оттегли заповед въз основа на обещание, дадено от адвокат, каза председателят на сръбския конституционен съд, Слободан Вучетич. 
						Остава неясно обаче дали Маркович наистина може свободно да се завърне в Сърбия, след като за нея все още е в сила заповед за арест, издадена от националната полиция във връзка с убийството на Стамболич. 
						Ивана Рамич, говорителка на Белградския съд, каза, че Маркович ще бъде арестувана, а след това освободена под гаранция до приключване на процеса срещу нея. 
						Всеобщо е мнението, че Маркович е оказвала силно влияние върху съпруга си, с когото се е запознала в гимназията. Бивш професор по социология в Белградския университет, тя е била активен публицист и е написала огромен брой вестнкарски статии и книги, които през годините, когато режимът е бил на власт, са отпечатвани в огромни тиражи, но са се радвали на скромни продажби.

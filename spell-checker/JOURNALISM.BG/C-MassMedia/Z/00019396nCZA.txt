Проект за насърчаване на винарската промишленост спечели първо място на Общинските награди за 2006 г. в Македония
					27/07/2006
					ЕС и македонското правителство спонсорираха конкурс, имащ за цел да открои значението на децентрализацията и извършващите се подобрения в услугите на местните власти.
					От Зоран Николовски за Southeast European Times от Скопие -- 27/07/06
 
					 
						
От ляво на дясно: кметовете на Кавадарци, Велес и Център и специалният представител на ЕС Ерван Фуере. [EAВ]
						Три общини -- Кавадарци, Велес и Център -- спечелиха конкурса "Македонски общински награди 2006", организиран от Европейската агенция за възстановяване (ЕАВ) и македонския Секретариат по европейските въпроси. Наградите включват средства на обща стойност 500000 евро, отпуснати от фондове на ЕС за разходване изключително за инфраструктурни проекти. 
						Спечелилата първо място Община Кавадарци ще получи 250000 евро за инициатива за насърчаване на засаждането на нови лозя, винопроизводство и винен туризъм. Тя има за цел да даде тласък на местния икономически растеж чрез увеличаване на селскостопанските земи, които могат да се използват за лозя, внедряване на по-висококачествени сортове грозде, насърчаване на развитието на предприемачеството и разкриването на нови работни места. 
						В рамките на проекта общините Кавадарци, Росоман и Демир Капия основаха местна агенция за устойчиво развитие, която предоставя заеми на малки и средни предприятия от винарската промишленост. 
						Според комюнике на ЕАВ проектът е бил избран "заради новаторския подход към възстановяването на местната икономика". Той ще донесе "видими социални и икономически ползи на общините," се казва в съобщението. 
						Община Велес спечели второ място и награда от 150000 евро за своя проект "Велес - град на културата". Близо 255 културни събития са организирани като част от проекта, включително три международни фестивала, изложби на занаятчийски изделия и създаването на нов църковен хор. 
						Носителят на наградата за трето място, Община Център, спечели 100000 евро за възстановяването на улица "Македония" в центъра на Скопие. Улицата сега е едно от най-посещаваните места от млади хора. Комисията по награждаването се позова на качеството на изпълнението, новаторския подход в използването на опита на европейските градове и неговото въздействие върху местната икономическа среда. 
						Конкурсът, който завърши на 17 юли, бе открит за всичките 84 общини, както и за град Скопие. Участваха 58 общини с 53 проекта, които бяха изготвили сами или в сътрудничество помежду си. Заявките за участие бяха оценявани едновременно по определен списък от критерии в съответствие с правилата на ЕАВ. След като бяха оценени всички канидатури, първите шест влязоха в списъка на кандидатите за награди. Окончателният подбор бе направен след посещения на място в общините. 
						В слово на церемонията по награждаването Ерван Фуере, специален представител на ЕС и ръководител на делегацията на Европейската комисия в Скопие, изрази надежда, че наградите, целящи да откроят значението на процеса на децентрализация, ще се превърнат в ежегодно събитие и така ще продължат да насърчават общините в годините занапред. 
						Досега децентрализацията беше успешна, каза Фуере. Но за да напредва и в бъдеще, предупреди той, "ще е необходимо новото правителство да отдели нужните усилия и ресурси за пълното й функциониране".

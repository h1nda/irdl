Сърбия и БиХ са оптимистично настроени за новото начало в техните отношения
					30/04/2010
					Лидерите на БиХ и Сърбия се срещнаха в Истанбул миналата седмица с поглед към бъдещето, а не към миналото. "Сърбия никога няма да наруши стабилността на Босна и Херцеговина", заяви президентът Борис Тадич.
					От Ерол Измирли от Истанбул, Игор Йованович от Белград и Антонио Пърленда от Сараево за Southeast European Times -- 30/04/10
 
					 
						
(От ляво на дясно) Председателят на председателството на БиХ Харис Силайджич, президентът на Турция Абдула Гюл и сръбският президент Борис Тадич в Истанбул миналата седмица. [Ерол Измирли/SETimes]
						Миналата седмица лидерите на Сърбия и Босна и Херцеговина (БиХ) се договориха да подобрят обтегнатите отношения между двете страни, отваряйки нова страница. Съвместната декларация след срещата между сръбския президент Борис Тадич и председателя на председателството на БиХ Харис Силайджич в Истанбул подчертава "общата визия за бъдещето". 
						Споразумението беше постигнато с посредничеството на Турция начело с президента Абдула Гюл. 
						"За да се създаде климат на траен мир, стабилност и добросъседски отношения, е необходимо да се изгради обща визия за мирно съвместно съществуване и хармония между нашите народи", се казва в декларацията. 
						От месеци турският министър на външните работи Ахмет Давутоглу провежда дипломатическа совалка между двете страни. "Тази среща е първата по рода си след [конфликта] в Босна”, заяви Давутоглу на 24 април за турския всекидневник „Сабах”. 
						Декларацията се обявява за "сигурност за всички, политически диалог на високо равнище, икономическа обвързаност и опазване на мултиетническата, мултикултурната и мултирелигиозната социална структура на региона". 
						Душан Релич, научен сътрудник в Германския институт за международни отношения и сигурност в Берлин, каза за SETimes: "Ако босненските политици станат част от новата, положителна тенденция в региона, това ще улесни процеса на нормализиране и стабилизиране на целия регион." 
						Ръководителят на белградския Център за изследване на сигурността Александър Фатич посочва, че срещата отваря пътя за директни контакти между Белград и властите в Сараево, без посредничеството на Република Сръбска (РС), както бе досега. 
						"Вярвам, че добрите отношения между Белград и Сараево са най-добрата гаранция за запазването на статута на РС в съответствие с Дейтънското мирно споразумение - потенциален конфликт между политическия елит в РС и лидерите на бошнаците във Федерация БиХ може единствено да доведе до непризнаването на РС от международната общност", каза Фатич за SETimes. 
						"Сърбия никога няма да... наруши стабилността на Босна и Херцеговина", заяви Тадич по време на срещата през уикенда. Той подчерта, че това ново начало може да отбележи започването на нова ера на засилване на регионалното сътрудничество. 
						Силайджич отговори, че "за босненския народ е много важно да чуе това". 
						И двете страни се стремят към членство в ЕС, като се надяват, че този процес на помирение допълнително ще помогне за техните кандидатури. 
						Според анализатори, организирайки срещата, Турция също е засилила позициите си във връзка с присъединяването към ЕС. 
						"В унисон с нарастващите си външнополитически амбиции Турция се стреми да бъде сред водещите фактори в Югоизточна Европа", заяви Релич. "Турция разчита на ролята си на дипломатически посредник, на икономическите и финансови проекти и на традиционните си връзки в региона, които не се ограничават до страните с преобладаващо ислямски традиции." 
						"Несъмнено не беше лесно да се стигне до този етап", написа във вторник (27 април) Сами Коен, журналист, водещ външнополитическа рубрика в турския всекидневник “Милиет”. "Може да се каже, че Давутоглу беше архитектът на тази среща." 
						Таня Топич, анализатор от Баня Лука, приветства декларацията като важна стъпка към нормализиране на отношенията в региона. Допълнителните политически инициативи в тази посока, добави тя, може да доведат до отслабване на твърдолинейната националистическа политика в РС. 
						"Ако постигнатият в последно време политически напредък в целия регион може да бъде продължен от Хърватия и най-вече от Сърбия, тези отрицателни реакции скоро ще бъдат маргинализирани и твърдолинейните политици в РС ще се превърнат в политически губещи", заяви Тадич за SETimes. 
						Споразумението не мина без полемика. Небойша Радманович, сръбският член на председателството на БиХ, заяви, че декларацията е в нарушение на конституцията, тъй като Силайджич я е подписал без съгласието на другите двама членове на председателството. 
						 "Силайджич и министърът на външните работи Свен Алкалай бяха на неофициално посещение в Истанбул и следователно не биха могли да приемат какъвто и да е документ от името на БиХ," заяви Радманович. 
						Според Топич тази реакция "показва, че лидерите на РС смятат, че губят някакъв вид изключителност в отношенията със Сърбия". 
						По време на срещата Гюл засегна значението на установяването и запазването на регионалните отношения. 
						"Балканите винаги са живели в мир и стабилност под един огромен покрив - и този път покривът ще бъдат структурите на ЕС и НАТО, на които ние отдаваме голямо значение", заяви той. "Нормализирането на отношенията между Сърбия и Босна и Херцеговина е от жизнено важно значение." 
						Според Милан, на 71 г., пенсионер от Белград, за сърбите не е лесно да определят чувствата си към Турция. 
						"Знаете каква е първата асоциация, която пораждат турците в Сърбия - бяхме под тяхно владичество в продължение на 500 години", казва той. "Но много неща се промениха. Ако имат някое и друго евро, което сега да инвестират в Сърбия, те са добре дошли."

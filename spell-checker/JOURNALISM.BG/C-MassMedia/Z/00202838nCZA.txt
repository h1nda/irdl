За македонците това е въпрос на идентичност
					24/05/2012
					След последното решение на НАТО за членството повечето македонци искат оттегляне от преговорите по спора с името.
					От Мишко Талески за Southeast European Times в Скопие - 24/05/12
 
					 
						
Много македонци призовават за край на преговорите за името. [Ройтерс]
						Все повече хора искат Македония да се оттегли от преговорите с Гърция за спора с името с посредничеството на ООН след решението на НАТО да не предоставя покана за членство на Скопие. 
						Страните членки на Алианса се споразумяха на срещата на върха в Чикаго тази седмица, че "взаимно приемливо решение на спора с името, постигнато в рамките на ООН" е ново условие за членството на Македония. 
						Но от 2008 г. насам Гърция пренебрегва собствените си задължения именно в тези рамки, смята Мето Колоски, председател на Обединената македонска диаспора. Новото условие означава, че единственият път напред за Македония е да се откаже от собствената си идентичност, каза той. 
						"САЩ, Франция и Германия официално решиха да пренебрегнат решението на Международния съд от декември 2011 г., което обяви гръцкото вето за незаконно според Временното споразумение от 1995 г. между Македония и Гърция; споразумение с посредничеството на ООН, подписано от двете държави, което обаче - според някои държави членки на НАТО - е задължително само за Македония", добави Колоски. 
						Анализаторите смятат, че спорът с името е заобиколен начин Гърция да изрази своя проблем по отношение на съществуването на македонския народ и Македония като държава. 
						"Спорът с името бе измислен ... за да се попречи на Македония [да стане] независима държава," каза за SETimes Тони Десковски, професор по международно право в Юридическия факултет на Скопие. 
						Проблемът се появи по време на войните на Балканите през 1990-те години. За да стане членка на ООН тогава към Македония бяха отправени допълнителни юридически изисквания извън обсега на Хартата на ООН, смята Тодор Петров, председател на Македонския световен конгрес. 
						Вследствие на това Македония стана членка на ООН през 1993 г. - с "временно име" Бивша югославска република Македония - и бе принудена да започне преговори с Гърция за решаване на различията, свързани с името. 
						"И така Гърция използва "спора" с името, за да обвърже Македония с ООН, да наложи отстъпки като промяна на знамето и конституцията на Македония, и да използва постигнатото в ООН, за да налага вето в международен мащаб, най-вече в ЕС, а сега и в НАТО," каза Петров за SETimes. 
						Македонците смятат, че всичко освен името "Република Македония" отнема правото на страната на идентичност. Според Гърция името е скрита заплаха за нейната провинция със същото име. 
						Преговорите с ООН за името обаче се превърнаха в преговори за промяна на името на Македония както и на нейната идентичност, смята Мирка Велиновска, колумнист във всекидневника "Нова Македония". 
						"Посланик Матю Нимец направи предложения за добавяне на определение към името 'Maкедония,' но всеки път те бяха придружени с много страници със ситен шрифт, с който се отричаше правото на Македония на език, култура и идентичност", каза Велиновски за SETimes. 
						"Но в Резолюция 817 на ООН ясно се заявява, че преговорите са за промяна на временното име и за нищо друго", каза за SETimes Димитър Мирчев, бивш посланик и старши съветник на македонския президент. 
						"Промяната на името на Македония не само е нарушение на основното право на идентичност, залегнало във всички основни документи на ООН, но също е и заплаха за сигурността в региона, тъй като съседите на Македония никога не са се отказвали от териториални аспирации. С този факт лидерите на НАТО трябва да се съобразят преди всичко", каза Мирчев. 
						Петров отдавна прокламира, че Македония има само една възможност за оцеляване. "Македония трябва да прекрати незабавно процеса на 'преговори за името' и всякакви други отстъпки според временното споразумение с Гърция от 1995 г.," каза той. 
						"Президентът [Георге] Иванов трябва незабавно и безрезервно да информира Генералния секретар на ООН, че въпреки добрата воля на Македония различията с Гърция остават и страната ще продължи членството си в ООН под единственото си историческо име - Maкедония." 
					
				
			
					 
					
 
 

Общото събрание на ООН прие резолюция за Косово
					10/09/2010
					Сръбският външен министър представи "неутрален относно статута документ", който отчита неотдавнашното решение на МС и призовава за диалог.
					От Линда Карадаку за Southeast European Times от Прищина -- 10/09/10
 
					 
						
Общото събрание на ООН одобри резолюцията за Косово. [Гети Имиджис]
						Общото събрание на ООН прие в четвъртък (9 септември) резолюция, подкрепена от Сърбия и 27-те членки на ЕС, в която се призовава за преки преговори между Белград и Прищина. Това се случи, след като Сърбия се съгласи да промени по-ранен вариант на проекторезолюцията, в която ставаше дума за възобновяване на преговорите за статута. 
						Новата версия призовава за диалог с посредничеството на ЕС, насочен към насърчаване на сътрудничеството. Необвързващата резолюция бе приета с бурни овации от представените в Събранието 192 държави. 
						"Процесът на диалог сам по себе си ще бъде фактор за мира, сигурността и стабилността в региона, а този диалог ще бъде за насърчаване на сътрудничеството, постигане на напредък по пътя към Европейския съюз и подобряване на живота на хората," се казва в нея. 
						Резолюцията признава водещата роля на ЕС като посредник в преговорите между Косово и Сърбия и отчита консултативното мнение на Международния съд (МС), който постанови през юли, че декларацията за независимост на Косово от 2008 г. не е нарушила международното право. 
						 Документът бе прочетен на глас пред Събранието от сръбския външен министър Вук Йеремич, който го определи като "в основата си неутрален относно статута документ". Той подчерта, че Сърбия все още не признава декларацията за независимост на Косово. 
						Заседанието на Общото събрание бе отложено с няколко часа поради жалбата на сръбската делегация от присъствието на косовската делегация, в която участваха президентът Фатмир Сейдиу, премиерът Хашим Тачи и външният министър Скендер Хюсени. След няколкочасова дискусия председателят на Събранието реши заседанието да продължи, разрешавайки на косовските представители да останат. 
						 Йеремич каза за сръбските медии, че изход от патовото положение е бил намерен, след като Съединените щати, Великобритания, Италия и Франция са "поканили представителите на косовските албанци като гости". 
						Въпреки видимото напрежение по време на сесията на Събранието, реакцията на Прищина към новата резолюция бе като цяло положителна. Правителството заяви, че тя е "в пълна хармония със създалата се действителност в Косово и региона". 
						 "Тази проекторезолюция взема под внимание консултативното мнение на МС, който ясно постанови, че декларацията за независимост на Косово е в пълно съответствие с международното право. Освен това новата проекторезолюция отхвърля всякаква възможност за преговори по политическия статут на Косово," заяви правителството. 
						Косовските лидери потвърдиха готовността да си сътрудничат със Сърбия като две независими държави относно въпроси от междудържавен двустранен интерес и в рамките на евро-атлантическата перспектива. Въпросите, свързани със суверенитета, териториалната цялост и вътрешния конституционен ред обаче не подлежат на преговори, подчертаха те. 
						В изказване преди сесията на Събранието Тачи заяви, че Косово и Сърбия са изправени пред общи предизвикателства и би трябвало да се ангажират с конструктивно сътрудничество по практически въпроси, като енергетиката, телекомуникациите, водите, борбата с организираната престъпност, образованието, изчезналите лица и завръщането на разселените лица. 
						Заместник постоянният представител на САЩ в ООН Розмари Дикарло каза, че Вашингтон приветства предложението на ЕС да подпомага двете страни в един конструктивен диалог. 
						 "Сега е моментът регионът да се придвижи напред, а Сърбия и Косово да открият нова фаза във взаимоотношенията си, съсредоточавайки се върху своето общо бъдеще в рамките на ЕС," каза Дикарло.

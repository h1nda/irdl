Македонският външен министър Попоски оценява регионалните отношения и събития
					28/11/2011
					Първият дипломат на страната казва, че икономическата интеграция, която все още не е факт за голяма част от Балканите, е от ключово значение за регионалния просперитет.
					От Горан Трайков за Southeast European Times в Скопие - 28/11/11
 
					 
						
Македонският министър на външните работи Никола Попоски. [Горан Трайков/SETimes]
						На 33-годишна възраст македонският външен министър Никола Попоски е представител на ново поколение балкански политици. Той е живял във Франция и Ирландия и е работил в Европейската комисия. Преди да стане външен министър, той е бил постоянен представител на Македония в ЕС в Брюксел. 
						В ексклузивно интервю за SETimes Попоски говори за спора с Гърция, за сътрудничеството с други съседни страни и за дипломатическата офанзива, предприета от Македония, за да получи дата за преговори за присъединяване към ЕС и членство в НАТО. 
						
						SETimes: За 20 години независимост какви са най-важните дипломатически постижения и трудности на Македония? 
						
						Никола Попоски: По отношение на успехите смятам, че те са свързани със стратегическите ни цели. Фактът, че сме изпълнили предварително определените условия, за да станем страна членка на НАТО със сигурност е най-важният успех. Според последните три годишни оценки на ЕК това важи и за началото на присъединителните преговори с Европейския съюз. 
						Придобивките от либерализирането на визовия режим са безценни. За постигането им бе необходимо огромно усилие от изключително широк диапазон на нашия административен и дипломатически капацитет. И двете цели (членство в НАТО и ЕС) са свързани с ключова трудност: тенденцията Гърция да има де факто неблагоприятна позиция спрямо македонското членство в двете организации. 
						
Македонският премиер Никола Груевски (вляво) с председателя на Европейската комисия Жозе Мануел Барозу. Пропускането на определението "македонски" в последния доклад на ЕК за напредъка предизвика публична кампания на писане на писма. [Ройтерс]
						
						SETimes: Проблемът с името между Македония и Гърция замразен ли е в дългосрочна перспектива поради трудното положение и нестабилността в Гърция? 
						
						Попоски: Обструктивното поведение исторически не е непознато в нашия регион, но е твърде необичайно, че то се базира на толкова ирационална основа и се подхранва от напълно несъществуващи заплахи. Това дава основания за тревоги, че перспективите за решаването на проблема не се схащат като особено позитивни. 
						Гръцката дългова криза и политическите последици от нея, разбира се, не са нещо, което някой може да желае. Но може би има една голяма възможност, която трябва да се използва. 
						Никога нашата южна съседка не е имала правителство с толкова широка основа в парламента. С известна политическа мъдрост най-старата държава членка на НАТО и ЕС в региона може да стана конструктивен поддръжник на "Проекта за мир и стабилност на Балканите". Убеден съм, че това е историческа възможност за промяна от позицията "Блокирам, защото мога" към регионална концепция, която ще насърчи споделянето и спазването на основни човешки европейски ценности. 
						
						SETimes: След доклада на ЕС през октомври, който целенасочено пропусна употребата на определението "македонски", обществеността заля с писма ЕК. Какво въздействие има протестът "писма до Брюксел"? 
						
						Попоски: Съдържанието и броят на тези писма отразяват реакцията на нацията, лишена от фундаментално право. Положени са значителни усилия от гръцка страна, за да изчезне всякакво позоваване на национални самоопределящи параметри в институционалната документация на ЕС. Естественият ефект на този вид практика върху човешкото същество е чувството на дълбока несправедливост. Да не говорим колко несъвместим с основните европейски ценности е подобен инструмент за натиск. 
						Изглежда предвидимо, че в една постмодерна европейска среда, цялостният супранационален интерес и ценности ще надделеят над тенденцията за отричане на правото на вашия съсед на самоопределение. От тази гледна точка съм уверен, че Европа ще запази привлекателната си сила. "Обединени в различията си" показва пътя, който следва и който трябва да поддържа ЕС. 
						
Македонският президент Георге Иванов (вляво) се срещна със своя български колега Георги Първанов по време на посещение в София на 28 май. [Ройтерс]
						
						SETimes: Можете ли да оцените отношенията с две други съседни страни на Македония, Сърбия и България? 
						
						Попоски: Със Сърбия имаме отлични отношения, датиращи от федералното минало. Хора, бизнес, културни събития създават силни връзки между нашите две държави. Сериозно предизвикателство за отношенията ни възникна във връзка с решението ни да признаем независимостта на Косово. 
						Историческите отношения с България винаги са били предопределени от по-широк политически контекст. И все пак смятам, че преобладават човешките и икономическите връзки, които характеризират двустранните ни отношения. По време на началните фази на процеса на създаване на модерни държави на Балканите голяма част от интелектуалният елит на Македония се обучаваше в София. Това бе както придобивка, така и пречка за развитието на двустранните ни отношения. Освен това в продължение на няколко десетилетия бяхме разделени от "завеса" . 
						Днес нашите отношения са по-добри благодарение на общото ни бъдеще в по-голямото евроатлантическо семейство. Ние трябва да насърчаваме по-добри инфраструктурни връзки, които ще укрепят регионалните отношения. Потенциалът за икономическо сътрудничество е наистина огромен и за двете страни. Това е нашият споделен регионален интерес. 
						
						SETimes: Решението на Албания и Косово да открият общи консулски представителства заплаха ли е за политическото статукво на Балканите? 
						
						Попоски: Общите консулски представителства всъщност са нещо много напредничаво, ако ги погледнете от перспективата за регионална интеграция. Ако това не се ограничи само до две страни - какъвто, разбира се, не е случаят - съм склонен да го приема като възможност, а не като заплаха. Сегашното статукво означава липса на интеграция на Балканите. Онова, което може да помогне за просперитета на нашия регион е по-голяма интеграция.

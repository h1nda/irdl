Босненският сръбски лидер Додик няма да приеме пълна реформа на полицията
					01/11/2006
					 
						БАНЯ ЛУКА, Босна и Херцеговина (БиХ) -- Босненското сръбско правителство няма да се съгласи с пълното сливане на мюсюлманско-хърватските и сръбските полицейски части, каза премиерът на Република Сръбска Милорад Додик в интервю, публикувано във вторник (31 октомври). ЕС нееднократно е подчертавал, че реформата в полицията е условие за подписването на Споразумение за стабилизация и асоцииране с БиХ, която трябва да докладва до 20 ноември за напредъка, постигнат в тази сфера. "Ако трябва да избираме между Европейския съюз и полицията на Република Сръбска, ние ще предпочетем полицията на Република Сръбска," каза Додик. Босненските сърби посочиха, че ще се съгласят само с частично обединение, което няма да засегне вътрешното им министерство. (AП - 31/10/06)

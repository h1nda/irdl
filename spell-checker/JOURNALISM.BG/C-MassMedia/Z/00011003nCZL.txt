България разбива международна банда фалшификатори
02/06/2004
Българската полиция разби една от най-големите международни банди фалшификатори в Европа, предотвратявайки по този начин контрабандния внос на техния продукт в държавите от ЕС.
(Стандартнюз, Сега, Online.bg - 02/06/04; Ройтърс, Би Ен Ен, Новините, Медиапул, Дневник, БНТ, бТВ, Maкфакс, МВР - 01/06/04)
 
 
Това бе най-масираната операция по рода си, провеждана някога в България, заяви вътрешният министър Георги Петканов (вляво), определяйки я като най-сериозния удар срещу фалшификатори. [АФП]
България разби голяма международна мрежа на фалшификатори, съобщи българското МВР във вторник (1 юни), съобщавайки за мащабна полицейска акция, насочена към фалшификатори и разпространители на фалшиви документи и пари. Общо 13 души са били арестувани до този момент. Полицията е иззела големи количества подправени документи и фалшиви банкноти на стойност хиляди евро, предотвратявайки тяхното нелегално навлизане в страните от ЕС.
"Това е една от най-големите банди, действащи в Европа," заяви главният секретар на МВР генерал Бойко Борисов, който ръководеше операцията. Той даде пресконференция във вторник в Пловдив.
Около 360 полицаи са участвали в продължаващата операция, което се осъществява координирано с Европол и американската Сикрит сървиз и се наблюдава от българския главен прокурор Никола Филчев.
По време на обиските на най-малко 47 обекта в София, Пловдив, Пазарджик, Стара Загора и Хасково полицията е конфискувала фалшива валута на обща стойност 55 000 евро в деноминации от по 50,100, 200 и 500 евро.
Банкнотите, особено тези в деноминации от по 200 и 500 евро, са били с такова високо качество, че никакъв детектор на банкноти не е могъл да разпознае, че са фалшиви, посочи Борисов.
Полицията също така е конфискувала фалшиви травел-чекове и евро-чекове на "Томас Кук", паспорти и лични карти, визи за САЩ, Гърция, Канада и други държави, компютри, софтуерни дискове. В един от обектите са намерени и наркотици.
Десетима от заподозрените са били арестувани в Пловдив, вторият по големина град в България. Трима други са били арестувани в София. Съобщава се, че по време на разпита двама от задържаните са направили пълни самопризнания, разкривайки подробности относно фалшифицирането и контрабандните схеми, използвани от бандата.
Официални представители обещават, че ще се извършат още арести, включително такива в други европейски държави, където мрежата разпространява фалшивите пари.
"Ще има последващи действия в Европа през следващите няколко дни," заяви представителят на Европол Маурицио Варезе.
Операцията е първата по рода си, при която банда, а не отделни престъпници или нелегални печатници, биват разбити, посочи пловдивският апелативен прокурор Росен Димов.
Това е и най-масираната по своя характер операция, провеждана досега в България, заяви вътрешният министър Георги Петканов, според когото това е сериозен удар срещу фалшификатори.
Само за последната година България е разбила най-малко 14 нелегални печатници. Страната, която се надява да се присъедини към ЕС през 2007 г., е поела ангажимент да засили мерките срещу фалшификаторите, за които се твърди, че наводняват Европа с пари "менте".
Представителят на Сикрит сървиз отбеляза във вторник, че в резултат от ефикасната дейност на българската полиция страната е била извадена от американския "черен списък" на държавите, които изнасят фалшиви пари.

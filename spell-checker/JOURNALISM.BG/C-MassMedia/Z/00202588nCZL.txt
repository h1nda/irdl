Симеон 
			Сакскобургготски
		
		Министър-председател на България 
		(Файненшъл таймс; РФЕ/РЛ; ББC)
 
		 
			
			Българският министър-председател Симеон Сакскобурготски е роден през 1937г., син е на българския цар Борис ІІІ (от фамилията на Сакскобургите) и царица Йоана (принцеса Джована от Италия, фамилия Савой). След мистериозната смърт на цар Борис скоро след срещата му с Адолф Хитлер, Симеон наследява престола на 6-годишна възраст. Три години младият Симеон управлява страната под попечителството на тричленен регентски съвет до съветската окупация през 1944г., след която регентите са осъдени на смърт, включително чичо му, а също така и голяма част от интелигенцията на страната. Две години по-късно, в резултат на референдум, който мнозина считат за манипулиран, царят и неговата майка са принудени да напуснат страната. Първоначално те бягат в Египет, а по-късно се установяват в Испания, където получават убежище. Симеон постъпва във Френския лицей в Мадрид и американската военна академия Валей Фордж в Уейн, щата Пенсилвания. Завършва и три-годишен курс по бизнес администрация и право. 
			Бившият цар прекарва по-голямата част от живота си като бизнесмен в Испания и САЩ. 13 години е председател на испанския филиал на френската групировка за отбранителна и електронна промишленост "Томсън". Работил е като консултант за няколко фирми в Европа и Африка, специализирайки в областта на банковото дело, хотелиерството, електрониката, и доставката на хранителни продукти. 
			За разлика от някои негови съвременници, Симеон е останал верен на културното си наследство. Той принадлежи към православната християнска църква, говори свободно български език, макар и с някои остарели форми, в резултат на годините прекарани в изгнание. При завръщането си в родината през 1996 г., Симеон е приветстван от хиляди българи с възгласа “ Искаме си Царя!" 
			Новосъздадената политическа организация “Национално движение Симеон ІІ” завзема властта само три месеца след основаването си, надделявайки над управляващия Съюз на Демократичните сили и другия голям съперник – Българската Социалистическа Партия, на парламентарните избори от 24 юли 2001г. След първоначално колебание, Симеон в крайна сметка приема поста на министър - председател. Той сформира кабинет в коалиция с Движението за права и свободи. В кабинета намират място главно технократи и получили образованието си на Запад икономически специалисти. "Основните приоритети на това коалиционно споразумение са кандидатстването за приемане и пълноправно членство в Европейския съюз и НАТО, решителна борба против корупцията и бърз и устойчив икономически растеж," изтъква Сакскобургготски в обръщението си към парламента. 
			Симеон Сакскобургготски е женен за испанската аристократка дона Маргарита Гомес-Асебо и Сехуела. Имат пет деца.

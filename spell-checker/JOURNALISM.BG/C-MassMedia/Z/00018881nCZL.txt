Исландия стана първата страна, която призна независимостта на Черна гора
					09/06/2006
					 
						ПОДГОРИЦА, Сърбия и Черна гора -- Исландия стана първата страна, която официално призна Черна гора за независима държава. В свое писмо исландският външен министър Геир Хаарде поздрави черногорците с приемането на Декларацията за независимост и добави, че Исландия с нетърпение очаква да установи официални дипломатически отношения с Подгорица. Във връзка с това черногорският външен министър Миодраг Влахович смята да отпътува в понеделник за Люксембург, за да поиска от ЕС да признае Черна гора.
						В четвъртък (8 юни) сръбското правителство прие няколко декрета за ефективно закриване на институции, станали ненужни след разпадането на федералния съюз с Черна гора. Това са Парламентът на Сърбия и Черна гора, Председателството на Сърбия и Черна гора, Министерският съвет, Върховният съвет за отбрана и Съдът на Сърбия и Черна гора, както и федералното министерство по човешките права и правата на малцинствата. (Блиц, Политика - 09/06/06; Мина, ХИНА, Макфакс - 08/06/06)

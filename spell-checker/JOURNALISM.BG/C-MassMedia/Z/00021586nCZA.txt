Кипър кандидатства за членство в Еврозоната
					14/02/2007
					Кипър се надява на увеличени преките чужди инвестиции, ако молбата му за членство в Еврозоната бъде одобрена.
					(AП, Би Би Си, ДПА, EUobserver, РТЕ Бизнес, Файненшъл Мирър, Си Ен Ей - 13/02/07; AФП - 12/02/07)
 
					 
						
Кипър се надява да се присъедини към Еврозоната на 1 януари 2008 г. [EС]
						Кипър подаде официалното си заявление за членство в Еврозоната във вторник (13 февруари). Ако искането бъде удовлетворено, от 1 януари 2008 г. еврото ще стане официалната валута в страната. 
						Заявлението, подписано от кипърския финансов министър Михалис Сарис и от управителя на Централната банка Христодулос Христодулу, бе изпратено до Европейската комисия (ЕК) и Европейската централна банка (ЕЦБ). 
						"Кипър действително ни изпрати искане да разгледаме готовността на страната да се присъедини към Еврозоната," заяви Амелия Торес, говорителка на еврокомисаря по валутните въпроси Хоакин Алмуня. 
						Очаква се ЕК и ЕЦБ да публикуват доклад до средата на май. Техните заключения ще бъдат разгледани след това от външните министри от ЕС, които ще дадат своите препоръки преди срещата на върха на ЕС през юни. Окончателно решение се очаква да бъде взето по време на срещата на върха. 
						Кипър стана член на ЕС през май 2004 г., заедно с още девет централно- и източноевропейски страни, а през май 2005 г. -- и на Европейския механизъм за обменния курс 2 -- "чакалнята" на Еврозоната. От десетте страни, присъединили се към Съюза през 2004 г., Словения е единствената, която от 1 януари т. г. се присъедини към Еврозоната, ставайки неин 13-и член. 
						Кандидатите трябва да отговарят на т. нар. критерии от Маaстрихт по отношение на инфлацията, бюджетния дефицит, валутния курс и дългосрочните лихвени проценти. 
						Кипър отговаря на всички критерии, заяви Сарис в понеделник. "Онези, които ни оценяват, със сигурност ще се съгласят, че сме успели," цитира думите му АФП. 
						Очаква се тази година кипърската икономика да отбележи ръст от около 3,9 %, при задържане на инфлацията под 2,5 %. Съгласно критериите от Маастрихт нивото на инфлацията трябва да е не по-високо от 1,5 % от това на трите страни, членки на ЕС, с най-добри резултати. 
						Програмата за строги икономии, която Кипър прилага от 2004 г., позволи на страната да намали бюджетния си дефицит от над 6 % от БВП до прогнозните 1,6 % за 2007 г., съобщи във вторник кипърският гръцки всекидневник "Файненшъл Мирър". Страните, членки на Еврозоната, са задължени да гарантират, че годишният им бюджетен дефицит няма да превишава 3 % от БВП. 
						В края на тази година държавният дълг на Кипър се очаква да бъде само с 0,5 % по-висок от тавана от 60 % от БВП, който е в сила понастоящем в рамките на Еврозоната. 
						Основният лихвен процент за рефинансиране от 4,5 % в Кипър сега е с 1 % по-висок от този на ЕЦБ. Експертите смятат, че влизането на Кипър в Еврозоната ще му помогне да доближи лихвените си нива до тези на ЕЦБ. 
						Друг благоприятен ефект, който те предвиждат, е увеличаване на преките чужди инвестиции. 
						"Разпространението на еврови монети вероятно ще започне през октомври, а банкнотите ще бъдат разпространени месец по-късно," каза Христодулу. "Впоследствие банките ще предоставят еврови монети и банкноти на деловите структури." 
						Той отхвърли страховете, че преминаването към валутата ще бъде последвано от резки ценови скокове, заявявайки, че опитът на други страни показва, че цените обикновено се повишават с 0,1 % до 0,3 %.

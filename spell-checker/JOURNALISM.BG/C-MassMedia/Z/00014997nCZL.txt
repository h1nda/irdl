Рен: "Следващата вълна на разширяване "не е зад ъгъла""
					22/06/2005
					 
						СТРАСБУРГ, Франция -- Следващата вълна на разширяване на ЕС "не е зад ъгъла", каза пред Европейския парламент във вторник (21 юни) еврокомисарят по разширяването Оли Рен. Той предупреди, че не би се поколебал да препоръча отлагане на присъединяването на България и Румъния, ако двете страни не изпълнят всички изисквания. Той добави, че Турция ще трябва да поддържа темпа на реформите и да се "сблъска с истината" относно избиването на арменци по време на Първата световна война. Рен каза също, че на другите балкански страни трябва да бъде обещано бъдеще в ЕС, като призова съюза да се подготви за започването на преговори с Албания, Македония и Сърбия и Черна гора. 
						В своя коментар Рен призова за нов сценарий на разширяване, заявявайки, че План "А", при който се разчиташе на ратифициране на конституционния договор, е провален, а План "B" не е бил предвиден. Той каза, че Брюксел сега трябва да разработи План "C" на базата на три основни принципа - консолидация, обусловеност и комуникация. (AП, Уеб-сайт на ЕС - 21/06/05)
